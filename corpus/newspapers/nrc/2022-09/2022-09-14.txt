2022-09-14||Oprichter kledingmerk Patagonia geeft bedrijf weg om klimaatverandering te bestrijden||Yvon Chouinard, de oprichter van het outdoor-kledingmerk Patagonia, heeft het miljardenbedrijf opgedeeld en overgedragen aan een stichting en een non-profitorganisatie. Dat heeft de miljardair gezegd in een interview met The New York Times. Alle winst van het bedrijf, dat honderden winkels in tientallen landen over de hele wereld heeft, moet in de strijd tegen klimaatverandering gestopt worden. „Hopelijk beïnvloedt dit een nieuwe vorm van kapitalisme die niet eindigt met een paar rijke mensen en een stel arme mensen”, aldus Chouinard. „We gaan het maximale geld weggeven aan mensen die actief werken aan het redden van deze planeet”. Patagonia werd in 1973 opgericht en profileerde zich in de jaren erna als een kledingmerk dat zich inzette voor het milieu, mede door de productie van duurzame kleding en donaties aan milieuorganisaties.  Patagonia blijft een particuliere onderneming met winstoogmerk, volgens het nieuwe model. Een klein percentage van de aandelen van het bedrijf zijn in een stichting gestopt, die erop moet toezien dat de wensen van de 83-jarige Chouinard worden vervuld en alle winst wordt weggegeven. Deze winst gaat naar een nieuw opgerichte non-profitorganisatie, die 98 procent van de aandelen van Patagonia bezit. Met dat geld moeten initiatieven tegen klimaatbestrijding geholpen worden en moet land over de hele wereld beschermd worden.  Chouinard noemt het weggeven van zijn bedrijf „de ideale oplossing” voor zijn familie. „Ik voel een grote opluchting dat ik mijn leven op orde heb gebracht”.||https://www.nrc.nl//nieuws/2022/09/14/oprichter-kledingmerk-patagonia-geeft-bedrijf-weg-om-klimaatverandering-te-bestrijden-a4141955
2022-09-14||Xi wil vooral samenwerking rond veiligheid|| De Chinese president Xi Jinping heeft de stap genomen:  voor het eerst sinds de uitbraak van het coronavirus in januari 2020 begeeft hij zich buiten China’s landsgrenzen. Van woensdag tot en met vrijdag is hij in Kazachstan en Oezbekistan op staatsbezoek. In de Oezbeekse stad Samarkand neemt hij bovendien deel aan een top van de door China opgerichte Shanghai Cooperation Organisation (SCO). Daar heeft Xi ook zijn eerste ontmoeting met de Russische president Vladimir Poetin sinds Rusland in februari Oekraïne binnenviel.   Maar Samarkand is meer dan alleen een pittoresk decor voor die top. Centraal-Azië is voor China van groot belang. Om economische redenen en als knooppunt voor verbindingen met het Westen, zeker, maar vooral om de rol die de regio speelt in het garanderen van China’s binnenlandse veiligheid.  Als je binnenlandse veiligheid zegt, dan zeg je Xinjiang. „Als je wilt begrijpen wat China doet in Centraal-Azië, dan moet je kijken naar die regio”, zegt Raffaello Pantucci, een wetenschapper die een boek schreef over de relatie van China met Centraal-Azië, en die daarvoor uitgebreid door het gebied reisde. Xinjiang is een potentieel kruitvat. Het is formeel een autonoom gebied in Noordwest-China, het bestrijkt ongeveer een zesde van het gehele Chinese landoppervlak. Het grenst aan Mongolië, Rusland, Kazachstan, Kirgizië, Tadzjikistan, Afghanistan, Pakistan en India. Ruim 40 procent van de bevolking is er Oeigoers, een overwegend islamitische bevolkingsgroep die meer verwant is aan Turkse stammen dan aan Han-Chinezen. Daarnaast wonen er ook een miljoen  Kazachstanen en kleinere groepen Kirgiezen, Tadzjieken en Russen. De verwevenheid met Centraal-Azië is er traditioneel veel sterker dan die met andere delen van China. China is er sinds het uiteenvallen van de Sovjet-Unie in 1991 bang voor dat de voormalige Sovjetrepublieken in Centraal-Azië ook hun islamitische broedervolkeren in Xinjiang aanzetten tot separatisme, tot het streven naar onafhankelijke islamitische staten en tot terrorisme, gericht tegen etnische Chinezen.  China richtte vooral daarom in 1996 een organisatie op die expliciet gericht was op het verbeteren van de veiligheid in het gebied, de zogeheten Shanghai Vijf, met Kazachstan, Kirgizië, Rusland en Tadzjikistan. In 2001 werd dat de SCO. Die is inmiddels door de deelname van Pakistan en India uitgegroeid tot een groepering waar zo’n 40 procent van de wereldbevolking onder valt. Ook Iran staat op de nominatie om lid te worden.  Als eerste bezoekt Xi Kazachstan. Daar richt hij zich op meer dan alleen het versterken van economische samenwerking: hij heeft al aangegeven dat China zeker zo goed als Rusland in staat is om Kazachstan te helpen bij het handhaven van interne stabiliteit.  In een stuk van zijn hand dat verscheen aan de vooravond van zijn bezoek, biedt Xi Kazachstan aan om meer samen te werken op het gebied van rechtshandhaving, bij het verzamelen van inlichtingen, op defensiegebied, op het gebied van dataveiligheid en bij het bestrijden van de zogeheten ‘drie kwaden’: terrorisme, separatisme en religieus extremisme.  De bevolking van Kazachstan is minder enthousiast over China dan het bewind Dat is heel aantrekkelijk voor het autoritaire bestuur van Kazachstan, dat in januari nog te maken kreeg met gewelddadige opstanden tegen de regering. Die werden overigens neergeslagen met hulp van de Russen, niet van de Chinezen. De bevolking van Kazachstan is  minder enthousiast over China dan het bewind, en oefent druk uit op de eigen overheid om beter op te komen voor de belangen van de etnische  Kazachstanen in China. China gokt erop dat de Kazachstaanse overheid daar in de praktijk niets mee doet: die wil zich niet van China vervreemden.   Oezbekistan is vooral geïnteresseerd in samenwerking met China op het gebied van transport en infrastructuur. Een overeenkomst voor de aanleg van een spoorlijn die Oezbekistan via Kirgizië verbindt met Xinjiang wordt waarschijnlijk op de top in Samarkand ondertekend. Daarmee ontstaat er een verbinding tussen Centraal- en Zuid-Azië die niet door het instabiele Afghanistan loopt. Ook voor China is dat interessant: het past in Xi’s grootste buitenlandproject sinds zijn aantreden: het zogeheten Belt and Road Initiative, de BRI. Dat is een netwerk van verbindingen via het spoor, de weg en de zee dat China, en zeker ook Xinjiang, beter moet verbinden met de buitenwereld. Oezbekistan is een belangrijk knooppunt voor China’s BRI-netwerk, ook voor de verbindingen met Iran. China heeft Centraal-Azië op het moment economisch meer te bieden dan het door oorlog verzwakte Rusland. Maar China wil er wel iets voor terug: een grotere rol als bewaker van de stabiliteit in het gebied. ||https://www.nrc.nl//nieuws/2022/09/14/xi-wil-vooral-samenwerking-rond-veiligheid-a4141939
2022-09-14||De dalende gasprijs goed nieuws? Was het maar waar||Het lijkt wel een vrije val. Een van de belangrijkste gasprijzen van Europa is al een tijdje onafgebroken aan het dalen – juist terwijl het continent zich opmaakt voor een dramatische winter, waarbij burgers en bedrijven mogelijk hun energierekeningen niet meer kunnen betalen. Drie weken geleden stond die prijs nog op het historische record van  350 euro per megawattuur. Inmiddels is dat nog maar 200 euro. Een korting van bijna 50 procent; je zou ervan gaan likkebaarden. Volgens Goldman Sachs, een Amerikaanse zakenbank,  is het einde  ook nog niet in zicht: komende maanden zou er nog eens 50 procent vanaf kunnen gaan. Goed nieuws voor huishoudens en ondernemingen? Was het maar waar. Om te beginnen is een prijs van 100 euro, als die inderdaad materialiseert, nog altijd vijf keer hoger dan het gemiddelde over de afgelopen tien jaar, gedurende normale tijden.  Daarnaast worden groothandelsprijzen meestal pas met  enige vertraging zichtbaar in de rekening voor eindgebruikers, omdat leveranciers  langlopende contracten sluiten met klanten en prijsstijgingen dus slechts om de zoveel tijd kunnen doorberekenen. De piek van 350 euro komt er dus nog aan voor  consumenten.  Goldman Sachs schreef  in een andere analyse van een paar dagen geleden: „Dit is een zeer pijnlijk proces […]. Gewone mensen hebben nog niet de volle last van de situatie gevoeld.” Onder de oppervlakte lijken de zenuwen op de gasmarkt ook nog niet tot bedaren gekomen. De markt is nu uiterst illiquide, omdat niemand elkaar vertrouwt (welke energieleverancier gaat  mogelijk nog failliet omdat die  de hoge kosten niet kan doorberekenen?). Speculerende handelaren die hopen snel geld te verdienen aan de onrust, kunnen in zulke volatiele omgevingen voor nieuwe prijsschokken zorgen, leert de geschiedenis. Dat Goldman Sachs in zijn nieuwste rapport verwacht dat de gasprijs verder daalt, komt doordat Europa de „puzzel” zou hebben „gelegd” voor wat betreft  de voorbereidingen op de winter. De opslagen zijn betrekkelijk goed gevuld, er wordt alternatief (vloeibaar) gas aangerukt en veel bedrijven en huishoudens zijn uit zichzelf alvast fors gaan bezuinigen, omdat energie onbetaalbaar werd.  Maar tegelijk blijven er veel onzekerheden. Misschien wel de grootste is hoe koud de winter precies wordt. Een ander probleem is dat óók in de winter de voorraden normaal gesproken moeten worden blijven aangevuld, om de winter zelf door te komen én er niet helemaal leeg uit te komen. Want anders begint een land de voorbereidingen voor de volgende winter met een achterstand. Nu Rusland  nagenoeg niks meer deze kant op stuurt, en binnenkort misschien helemaal stopt, wordt dat lastiger. Het risico op tekorten en mogelijk gedwongen rantsoeneringen blijft daardoor bestaan, hoewel dat  wel verschilt van land tot land. Vooral Duitsland, waar goedkoop Russisch gas decennialang een motor achter de economie was, is kwetsbaar. Analisten van het Noorse energieonderzoeksbureau Rystad constateerden dinsdag somber dat het vervangen van slechts de helft van al het Russische gas al „een monumentale taak” is, waarvoor „enorme investeringen en tijd” nodig zijn. Volgens hen is de gasmarkt „kapot”. Mocht de energiecrisis  daadwerkelijk van karakter veranderen, waarbij de vraag niet langer is of er genoeg gas is maar of mensen dat nog wel kunnen betalen, dan is de vraag hoe lang die nieuwe fase gaat duren. Is het een kwestie van deze winter nog even volhouden, of moeten Europeanen wennen aan een tijd waarin gasprijzen niet meer laag zullen worden?  De schaarste blijft vermoedelijk nog een tijdje. Hernieuwbare energiebronnen, waar de EU versneld op in wil zetten als vervanger voor gas, „bieden misschien soelaas in de toekomst, maar helpen niet om de krapte op de olie- en gasmarkten komende jaren te verlichten, en zo de druk op de economie te verlichten”, schrijven het Haagse energieonderzoeksinstituut CIEP en het Planbureau voor de Leefomgeving in een uitnodiging voor een paneldiscussie over de energiecrisis later deze week.  Want dat is een ander bijkomend gevaar: deze crisis kan zomaar  een zware recessie veroorzaken. In heel Europa hebben bedrijven de afgelopen maanden al hun productie stilgelegd of teruggeschroefd, omdat ze de energierekening niet meer kunnen betalen. Daardoor stokt de economische groei. In Duitsland gaat dat nu zelfs in zo’n  tempo dat sommigen er  vrezen voor de „de-industrialisatie” van Europa’s grootste economie.  En als zo’n land gaat wankelen, volgen onherroepelijk meer landen. JPMorgan, concurrent van Goldman, ziet een recessie  daarom nog steeds als  „basisscenario” voor de EU. ||https://www.nrc.nl//nieuws/2022/09/14/de-dalende-gasprijs-goed-nieuws-was-het-maar-waar-a4141941
2022-09-14||Het verdelen van de pensioenmiljarden is een mega-operatie. Wie krijgt wat?||Nu valt de ophef nog mee, maar blijft dat ook zo?  Zo’n 1.500 miljard euro aan pensioengeld gaat opnieuw verdeeld worden. Geld dat nú al van miljoenen werkenden en gepensioneerden is. Zij hebben het de afgelopen decennia gespaard, samen met hun baas, en nu zit het in één grote, collectieve pot bij hun pensioenfondsen. Dat gaat veranderen: de komende jaren gaat ieder pensioenfonds zijn collectieve pensioenvermogen opknippen in persoonlijke potjes. Althans, dat wil het kabinet. Deze donderdag debatteert de Tweede Kamer met minister Carola Schouten (Pensioenen, ChristenUnie) over de wetswijziging die deze verandering regelt. Als de wet wordt aangenomen, krijgen fondsen tot 2027 de tijd om het pensioengeld te verdelen over de persoonlijke potjes. De meest heikele kwestie: wie krijgt welk deel van de pot? Hoe kan die eerlijk en transparant worden verdeeld, zonder hooglopende discussies tussen jong en oud? De Raad voor de rechtspraak vreest een hausse aan rechtszaken van mensen die vinden dat ze recht hebben op meer. Met een mogelijke „ontregeling van het civiele rechtspraaksysteem” als gevolg.  De veranderingen hebben nu eenmaal „ingrijpende financiële gevolgen” voor mensen, schreef de koepelorganisatie in reactie op het wetsvoorstel. Voor de hoofdlijnen van de nieuwe pensioenregels is vrij brede steun. Ze komen voort uit het pensioenakkoord van 2019, tussen het vorige kabinet, vakbonden en werkgeversclubs. Naast de vier regeringspartijen zijn ook PvdA, GroenLinks en SGP positief over de uitgangspunten. Zij zijn hard nodig voor een meerderheid in de Eerste Kamer. Maar deze partijen hebben ook stevige kritiek. „De wet is nog niet af”, zei Kamerlid Senna Maatoug (GroenLinks) maandag in een debat. De kern van het nieuwe systeem: pensioenfondsen hoeven hun beleggingswinsten veel minder op te potten dan nu. Daardoor profiteren werknemers en gepensioneerden direct van die winsten, maar ze zullen ook tegenvallers sneller voelen. En er komen dus individuele potjes, die het pensioen persoonlijker en duidelijker zouden moeten maken. Maar hoe die huidige, grote pensioenpotten precies verdeeld moeten worden? Daar is nog volop discussie over. Want wat is eerlijk? Op die vraag is eigenlijk geen objectief antwoord mogelijk, zegt actuaris en econometrist Agnes Joseph. Zij geeft voor Achmea Pensioenservices advies aan pensioenfondsen. Het probleem: niemand kan zeggen hoeveel geld uit de grote pensioenpot op dit moment een bepaalde werknemer toebehoort. Het systeem werkt nu nog andersom: met toekomstbeloftes. Werknemers bouwen iedere maand een ‘aanspraak’ op: een klein stukje van een toekomstige uitkering. Het pensioenfonds moet daarna zorgen dat er genoeg geld voor is, in de grote, anonieme pensioenpot. In het nieuwe stelsel draait het juist om de euro’s die nú in je persoonlijke pot zitten. Er wordt slechts voorzichtig voorspeld hoe hoog je toekomstige uitkering wordt. Dat betekent dat straks, bij het Grote Opknippen, alle aanspraken (en alle huidige uitkeringen van gepensioneerden) worden teruggerekend naar de harde euro’s die in de persoonlijke pensioenpotten komen.  Wat de discussie over het opknippen zo lastig maakt, zegt actuaris Joseph, is dat deze berekening niet alleen op een „feitelijk juiste manier” moet gebeuren, maar dat de sommen ook niet te ingewikkeld moeten worden: „Je moet mensen kunnen uitleggen op welke manier het gebeurt.” Want het is hún geld. Ze vindt dat het wetsvoorstel daar onvoldoende in slaagt. Dat geeft fondsen de keuze uit twee rekenmethodes, die allebei totaal verschillend kunnen uitpakken voor verschillende mensen. Ook emeritus hoogleraar economie Casper van Ewijk vindt dat niet slim. „Mensen die ontevreden zijn met de uitkomsten, zullen dan tegen het fondsbestuur zeggen: reken die andere methode ook maar uit.” In de hoop dat ze daarmee een groter deel van de pot krijgen. Beide deskundigen vinden het verstandiger als het kabinet één rekenmethode voorschrijft aan de pensioenfondsen. Ook een Tweede Kamermeerderheid lijkt daarvoor te voelen. Als mensen nauwelijks inspraak hebben bij zo’n grote verandering, dan is dat slecht voor het vertrouwen Agnes Joseph econometrist Vooral de complexe ‘VBA-methode’ ligt onder vuur. Daarin voorspelt een pensioenfonds voor iedere werknemer hoeveel pensioengeld diegene daadwerkelijk zou krijgen in de toekomst, onder de huidige regels – in duizenden verschillende economische scenario’s. Al die uitkomsten samen worden teruggerekend naar één waarde in het hier en nu. Dat bedrag krijg je in je pensioenpot. Deze methode is „erg ingewikkeld”, zegt Van Ewijk. Joseph noemt het een „black box”. Om deze toekomstvoorspellingen te doen, moet het pensioenfonds namelijk talloze aannames maken. Hoe hoog zijn de toekomstige premies? Hoeveel werkgevers en werknemers gaan zich nog bij het fonds aansluiten? Wat is hun gemiddelde leeftijd over veertig jaar? „Daar ga je processen over krijgen”, zegt Van Ewijk. Deskundigen en Kamerleden zijn meer gecharmeerd van de ‘standaardmethode’. Die lijkt sterk op de manier waarop werknemers nu al hun opgebouwde pensioen kunnen verhuizen van het ene fonds naar het andere. De kern ervan: met de actuele rente wordt gekeken hoeveel je pensioenaanspraken nu waard zijn. Dat krijg je in je pensioenpot. Maar: fondsbesturen krijgen na het gebruik van de standaardmethode óók nog de vrijheid naar eigen inzicht met geld te schuiven tussen verschillende groepen – tot maximaal 5 procent van het fondsvermogen.  Het fondsbestuur moet daarbij een „evenwichtige belangenafweging” maken. Maar wat is ‘evenwichtig’ precies? Dat staat niet in de wet. „Ik vind dat wij daar een beslissing over moeten nemen”, zei PvdA’er Henk Nijboer maandag. „We kunnen moeilijk zeggen: uw pensioenfonds vond het evenwichtig dus wij trekken onze handen ervan af.” Ook GroenLinks en zelfstandig Kamerlid Pieter Omtzigt vinden deze eis te vaag. Ook is er veel kritiek op de weinige bezwaarmogelijkheden die deelnemers hebben. Als veel  werknemers en gepensioneerden in het oude stelsel willen blijven, hoeft een fondsbestuur niets met hun bezwaren te doen. Meerdere Kamerleden hebben daar bedenkingen bij, evenals Agnes Joseph. „Als mensen nauwelijks inspraak hebben bij zo’n grote verandering, dan is dat slecht voor het vertrouwen.” Tot nu toe is er weinig publieke aandacht voor de nieuwe pensioenwet, die inclusief toelichting meer dan vierhonderd A4’tjes dik is. Maar Kamerleden realiseren zich hoe snel dat kan omslaan, als de ingewikkelde mega-operatie eenmaal begint. Dan moet alles vlekkeloos verlopen. Maatoug: „Ik denk dat niemand hier erop zit te wachten dat het flink misgaat en dat we een volgende parlementaire enquête moeten gaan voorbereiden.” Daarom heeft de Tweede Kamer uitzonderlijk veel tijd uitgetrokken om de wet te bespreken. Maandag spraken de Kamerleden er al meer dan elf uur over, donderdag wordt dat debat voortgezet en komt minister Schouten aan het woord. Nu al is duidelijk dat dit niet het laatste debat zal zijn. ||https://www.nrc.nl//nieuws/2022/09/14/wie-krijgt-wat-in-mega-operatie-met-pensioenmiljarden-a4141932
2022-09-14||Baudets adviseur  John Laughland is géén verlengstuk van de Russen. Zegt-ie zelf||Direct na de Russische inval in Oekraïne matigde Thierry Baudet zijn enthousiasme voor Vladimir Poetin. Waar hij de Russische leider kort voor de oorlog nog een „prachtige vent” had genoemd, zei hij de situatie na de inval in Oekraïne „zeer tragisch en vreselijk” te vinden. Tot een veroordeling kwam de voorman van Forum voor Democratie (FVD) niet, maar hij noemde Poetin ook niet langer „de leider van conservatief Europa”, zoals hij kort voor de oorlog nog op Twitter had gedaan. Die terughoudendheid duurde niet lang.  Vorige maand prees Baudet de Russische president in een interview met een Canadese podcasthost als „een grote held”. Poetin zou in Oekraïne een „heroïsch” gevecht voeren tegen de „globalisten” die behalve vanuit „Israël” ook vanuit Oekraïne de wereld zouden willen besturen. Het benoemen van vermeende invloedrijke ‘globalisten’, met een verwijzing naar Israël, is volgens Baudet  geen antisemitisme. Hij zegt zowel Israël als Oekraïne als  „vooruitgeschoven post van de Amerikaanse deep state” te beschouwen. Twee dagen voor het interview benoemde Baudet de Brit John Laughland tot directeur van FVD International. Dat is de internationale tak van de partij, opgericht om banden te smeden met gelijkgezinde partijen en organisaties in het buitenland. De 59-jarige Laughland is van oorsprong een eurosceptische conservatief die promoveerde in de filosofie aan de Universiteit van Oxford. Tot 2008 was hij de Europese directeur van de eurosceptische denktank European Foundation. Behalve als criticus van de EU profileerde hij zich als  felle tegenstander van de NAVO, die met het ingrijpen in Kosovo in 1999 het internationale recht  zou hebben geschonden.  Tussen 2008 en 2018 was Laughland onderzoeksdirecteur bij een vanuit Rusland gefinancierde denktank in Parijs. In die periode sprak hij  aan de zijde van de Russische minister van Buitenlandse Zaken bij de Verenigde Naties, was hij regelmatig te gast in Moskou en nog altijd is hij een vaste commentator bij staatszender RT. Laughland  noemde  corona een fictie en beweerde dat de Europese Unie een uitvinding is van de CIA Laughland staat bekend om zijn  extreme stellingnames. Onlangs noemde hij Oekraïne, Bosnië, Kosovo én corona „een fictie” en eerder beweerde hij dat de Europese Unie een uitvinding is van de CIA om Europa te onderwerpen. Ook zouden EU-instellingen het gedachtegoed van de nazi’s salonfähig maken. Op een recent China-symposium van FVD in Nieuwegein zei Baudet dat hij en Laughland „over alles dezelfde denkbeelden” hebben. De Forum-leider schreef een deel van zijn proefschrift De aanval op de natiestaat, dat in 2012 uitkwam, „met hem en bij hem”, zei Baudet eerder. Laughland werd toen al jaren met Russisch geld betaald. De twee kennen elkaar al vijftien jaar. Heeft FVD zich met de benoeming van Laughland  nu ook officieel met het Kremlin verbonden? Daar is volgens Baudet geen sprake van. „Ik geloof niet dat wij nu het verlengstuk worden van welk land dan ook. Niet van Moskou, niet van Tel Aviv. Ik weet ook niet of John zulke nauwe banden met Rusland heeft. Hij spreekt vloeiend Russisch en hij heeft een Russische vrouw, maar hij spreekt ook vloeiend Italiaans en heeft veel vrienden in Amerika”, aldus Baudet. Toch deden Laughlands connecties in Rusland zich al snel gelden. Na de aanslag op de dochter van Kremlin-ideoloog Aleksandr Doegin in Moskou publiceerde FVD International een artikel van Natalia Narochnitskaya. Zij was de baas van Laughland bij het Instituut voor Democratie en Samenwerking in Parijs, waar hij tien jaar lang onderzoeksdirecteur was. Narochnitskaja kende de dochter van Doegin en verschijnt regelmatig als politiek duider op de Russische tv.  Ze werd door president Poetin benoemd bij de Russkiy Mir Foundation, opgericht om wereldwijd de Russische waarden uit te dragen en die van het Westen uit te dagen.  Laughland omschrijft haar als een „vriend” en Narochnitskaya’s band met Poetin als een „politieke sympathisant, maar op afstand”. De dochter van Doegin kende ze volgens Laughland uit „conservatieve kringen” in Moskou. Narochnitskaja wordt in het Westen vaak beschouwd als  spreekbuis van het Kremlin. Tien dagen vóór de Russische invasie van Oekraïne garandeerde ze op Sky News nog dat Rusland niet zonder provocatie van Oekraïne zou binnenvallen. In haar artikel bij Forum schreef Narochnitskaja dat er tussen Rusland en het Westen sprake is van een „oorlog tussen beschavingen”. In een ander artikel bij FVD International schreef Laughland dat de aanslag ook een aanval was op dissidenten wereldwijd. „Deze aanslag was ook gericht op iedereen in Europa die een afwijkend standpunt inneemt met betrekking tot de Russisch-Oekraïense oorlog, waaronder veel mensen binnen FVD”, schreef Laughland.  In andere artikelen en filmpjes op YouTube van FVD International worden de wapenleveranties aan Oekraïne bekritiseerd en wordt Poetins „formidabele hypersonische strategie” in de Oekraïne-oorlog geprezen. Ook plaatst FVD International links naar een site waar recente interviews van Laughland met RT zijn te zien. De zender die na de Russische inval in Oekraïne werd verboden in de EU, omdat hij propaganda zou verspreiden.  Bij Sky Arabia zei Laughland dat de westerse sancties de Russische economie juist  versterken en dat de Russische opmars in Oekraïne langzaam verloopt, omdat Rusland burgerdoden wil voorkomen. Ook noemde hij zich een voorstander van de invasie in Oekraïne.  In 2020 ging er via de Wet financiering politieke partijen 35.000 euro overheidssubsidie naar FVD International. Vanwege het hogere zetelaantal van FVD na de Tweede Kamerverkiezingen van vorig jaar, momenteel vijf zetels, gaat het volgens Baudet nu om zo’n 100.000 euro.  ‘Dit is geen heimelijke beïnvloeding meer, maar gewoon open en bloot’  Ben de Jong,  kenner van de Russische inlichtingendiensten, Universiteit Leiden Wordt belastinggeld bij deze Nederlandse politieke partij nu gebruikt om in binnen- en buitenland Russische propaganda te verspreiden?  „Daar ziet het zeker naar uit”, zegt Ben de Jong, verbonden aan de Universiteit Leiden en kenner van de Russische inlichtingendiensten. De Jong ziet bij Forum, via Laughland, directe invloed vanuit Moskou. „In het Westen zijn we altijd alert op spionage, maar het belang dat Rusland hecht aan dit soort beïnvloedingsoperaties wordt altijd enorm onderschat. Aleksandr Doegin heeft Baudet niet voor niets een ‘ticket voor de toekomst’ genoemd. Dit is geen heimelijke beïnvloeding meer, maar gewoon open en bloot”, zegt De Jong. Baudet moet hartelijk lachen om het idee dat zijn partij vanuit Moskou wordt aangestuurd. Hij zegt uit zichzelf „veel bewondering” voor Poetin te hebben. „Hoe hij Rusland heeft gered van de roofkapitalisten, dat vind ik heel bijzonder.” De Forum-leider erkent dat de Russische president bloed aan zijn handen heeft. „Hij gaat over lijken. Je wordt geen wereldleider omdat je een lieverdje bent. Maar dat geldt ook voor Clinton, Obama en Biden.” Het Russische optreden is voor Baudet geen reden de invloed van Laughland binnen Forum te beperken. „Laughland heeft niets met Poetin te maken. We gaan juist veel meer met hem doen. We beginnen straks met ‘Laughland Reports’. Interviews en achtergronden over de grote thema’s van deze tijd, zoals de inperking van de vrijheid van meningsuiting en de groeiende    invloed van China.”  Laughland noemt het idee dat hij een agent van het Kremlin is een „complottheorie”. Net als Baudet stelt Laughland uit zichzelf „pro-Russisch” te zijn. ,,Boven alles ben ik sceptisch  ten opzichte van  EU en de NAVO. Dat is wat mij drijft. Ik ben niet per se pro-Russisch, dat is meer de consequentie van mijn andere standpunten”, zegt hij.  Laughland zegt nooit direct voor de Russische overheid te hebben gewerkt en zou niet weten of de financiers van het instituut in Parijs nauwe banden met het Kremlin hebben. „Destijds nam ik regelmatig standpunten in die de Russische visie op internationale betrekkingen ondersteunden, maar daar geloofde ik zelf in. Ik ben nooit gevraagd een bepaald standpunt in te nemen.” Desondanks staat in een via Wikileaks uitgelekt diplomatiek bericht van het Amerikaanse ministerie van Buitenlandse Zaken dat het instituut een  initiatief van Poetin zelf was.  Dat hij voornamelijk bij RT te zien is, komt volgens Laughland doordat veel andere zenders hem niet meer vragen. „Ik probeer  aanwezigheid in de media te houden, omdat ik mijn ideeën wil verspreiden. Ik krijg door RT niet betaald. Alleen voor Crosstalk, een debatprogramma, krijg ik 100 euro. Voorheen werd ik ook gevraagd door de BBC en andere Britse media, maar die bellen niet meer.” Het China-symposium dat eind augustus in Nieuwegein werd georganiseerd, leek erop te duiden dat FVD inderdaad niet aan de leiband van het Kremlin loopt. Daar gaven de door Trump in Nederland benoemde oud-ambassadeur Pete Hoekstra en andere conservatieve Amerikanen, de Russische bondgenoot er ongenadig hard van langs. China zou uit zijn op werelddominantie en in de EU al aan de touwtjes trekken. De kritiek ging zo ver dat de grootste Kremlin-getrouwen onder de bezoekers, onder wie oud-medewerker van de Centrumdemocraten Alfred Vierling en de pro-Russische activiste Natalia Vorontsova, verontwaardigd reageerden. Vierling noemde het symposium op Twitter een „ongeremde Amerikaanse agit-propagandashow”. Vorontsova, naar eigen zeggen Forum-lid, schreef „spijt” te hebben dat ze er heen was gegaan. Voor Baudet is steun aan Rusland en felle kritiek op China prima met elkaar te rijmen. Politiek gezien zegt hij zich te heroriënteren. „Ik voel me steeds minder rechts. Ik weet het nu niet meer zo goed”, zegt hij. Sinds de coronapandemie ziet Baudet nieuwe allianties ontstaan, waarin „spirituele bewegingen” net zo goed een bondgenoot van FVD kunnen zijn. „Eén ding weet ik wel. Wij zijn tegen de great reset en tegen globalisme.” Baudet is ervan overtuigd dat een wereldwijde elite  ‘het volk’ wil onderwerpen. Eerst via coronaregels en nu met klimaatmaatregelen. Dat zou allemaal onderdeel zijn van de reset, waarbij het autoritaire China als inspiratiebron voor de ‘globalisten’ zou gelden. In het verzet daartegen beschouwt Baudet Poetin als bondgenoot. „Ik hoop dat we onze contacten in Rusland uit kunnen breiden. Ik wil er wel eens naar toe. Lijkt me interessant.”||https://www.nrc.nl//nieuws/2022/09/14/baudets-adviseur-john-laughland-is-geen-verlengstuk-van-de-russen-zegt-ie-zelf-a4141938
2022-09-14||Kabinet trekt 40 miljoen euro extra uit voor problemen in jeugdzorg||Het kabinet trekt de komende vier jaar in totaal 40 miljoen euro extra uit voor instellingen die jeugdzorg leveren. Dat schrijven minister Franc Weerwind (Rechtsbescherming) en staatssecretaris Van Ooijen (Jeugd en Preventie, ChristenUnie) woensdag in een brief aan de Tweede Kamer. Voorwaarde is wel dat gemeenten eenzelfde bedrag vrijmaken. De in totaal 80 miljoen euro is onder meer bedoeld voor het aantrekken van nieuwe jeugdbeschermers en het verlagen van de werkdruk van bestaande werknemers. Verschillende instanties hebben de afgelopen jaren aan de bel getrokken over de penibele situatie in de jeugdzorg. De overheid slaagt er niet in om kwetsbare kinderen te beschermen, concludeerden de Inspecties Gezondheidszorg en Jeugd (IGJ) en de Inspectie Justitie en Veiligheid (IJenV) onlangs nog in een brief aan de ministers. De Universiteit van Leiden trok een soortgelijke conclusie, en ook de rechtspraak en de Raad voor de Kinderbescherming hebben eerder hun zorgen geuit. Door de hoge werkdruk in de jeugdzorg krijgen kinderen en hun ouders niet de hulp die zij nodig hebben, erkennen Van Ooijen en Weerwind woensdag. „Zij moeten vaak te lang wachten op een jeugdbeschermer, op een plan van aanpak voor hulp en op passende hulp”. Die vertraging kan een risico zijn voor hun ontwikkeling of veiligheid, zo staat in de Kamerbrief. Intussen hebben jeugdbeschermers het gevoel dat ze „tekortschieten” omdat ze „niet voldoende tijd en aandacht kunnen geven aan de jeugdigen en gezinnen”. Om de werkdruk te verlagen is het volgens de ministers van belang om „kritisch te kijken” naar de instroom in de jeugdbescherming. Zo behandelen jeugdwerkers sinds enkele jaren „aanzienlijk” meer kinderen van wie de ouders in echtscheiding liggen. Voor deze kinderen is een uithuisplaatsing volgens de bewindslieden „niet passend” en moet er elders hulp worden gezocht. Daarnaast moet het verwijzen naar jeugdbescherming eenvoudiger, vinden de ministers. De werkwijze kan per gemeente verschillen, waardoor het organiseren van jeugdhulp een „tijdrovende klus” is met „veel uitzoekwerk”, en er minder tijd en energie overblijft voor het kind.  Ook onderzoeken de bewindslieden of regels moeten worden aangepast, waardoor sommige taken door ondersteunend personeel, zoals juristen, kunnen worden gedaan. Maar welke besluiten ook worden genomen, wachtlijsten zijn volgens de ministers op dit moment „onontkoombaar”. Jeugdzorg Nederland noemt de plannen van het kabinet woensdag onvoldoende. De urgentie „klinkt in de brief door”, zo staat in een verklaring, maar ontbreekt bij de uitwerking van de maatregelen. De genoemde bedragen vallen volgens Jeugdzorg „in het niet bij de enorme opgaven die er liggen”.||https://www.nrc.nl//nieuws/2022/09/14/kabinet-trekt-40-miljoen-euro-extra-uit-voor-problemen-in-jeugdzorg-a4141935
2022-09-14||Brussel komt met energiepakket, maar er zijn nog veel onzekerheden|| Een ‘noodinterventie’ wordt het door Brussel genoemd, die in ongekend tempo effect zou moeten hebben. Deze woensdag presenteerde de Europese Commissie een uitgewerkt voorstel voor het aanpakken van de energiecrisis. Het gaat om drie maatregelen die stevig ingrijpen op de energiemarkt en volgens Brussel  razendsnel effect zouden moeten hebben. Een: een heffing op overwinsten  van producenten die elektriciteit opwekken via hernieuwbare bronnen. Twee: een vergelijkbare heffing voor  fossiele bedrijven. Ze leveren samen   in totaal 140 miljard op, wat vervolgens verdeeld kan worden onder Europese huishoudens en bedrijven. Het derde plan is  een verplichte besparing van 10 procent op het elektriciteitsverbruik in de EU.  De komende weken moet blijken of lidstaten zich achter de plannen kunnen scharen. Die EU-landen voelen, benadrukte Eurocommissaris Frans Timmermans (Klimaat) woensdag, „allemaal de urgentie om snel te handelen, en daarvoor geven wij ze nu het gereedschap”. Tegelijk zitten aan de voorstellen, die in Brussel rap  in elkaar zijn gezet,  flink wat losse eindjes. Er zijn enkele onzekere factoren.  Eerst moeten lidstaten de plannen   goedkeuren. Hoe snel ze vervolgens uitgevoerd kunnen, is erg onzeker. In plaats van een universele Europese belastingmaatregel, waarvoor unanimiteit vereist zou zijn, heeft de Commissie gekozen voor een Europese afspraak die door elk EU-land zelf geïmplementeerd zal moeten worden. Daar zit een logica achter: de energiemarkt is in elke lidstaat net iets anders georganiseerd, en ook belastingsystemen verschillen sterk.  Maar het betekent ook dat er grote verschillen kunnen gaan ontstaan in hoe snel en hoe radicaal lidstaten de heffingen doorvoeren. Voor Nederland wordt het bijvoorbeeld al ingewikkeld. De energiemarkt is in Nederland sterker geliberaliseerd dan elders en er zijn veel kleine spelers actief bij de elektriciteitsproductie. Of het Nederland lukt winsten snel af te romen is onzeker. Net zo onzeker als  hoe men het opgehaalde geld  onder burgers en bedrijven wil verdelen.  Volgens Timmermans hoeft het niet ingewikkeld te zijn en kunnen overheden bedrijven simpelweg vragen „de boeken te openen” en vervolgens winsten afromen. Mocht het langer duren, dan zou de overheid volgens hem compensatiemaatregelen alvast moeten voorschieten.  „Voor mij het belangrijkste: dat je mensen nu uit de brand helpt”, aldus Timmermans, die zich ook expliciet tot Den Haag richtte. „Ik vind dat Nederland nu al moet beginnen. De staat moet nu optreden.” Het heet met een mooi eufemisme een ‘solidariteitsbijdrage’: de heffing van 33 procent op de overwinst die fossiele bedrijven in 2022 hebben gemaakt. „In deze tijden is het verkeerd om buitengewone recordwinsten te boeken – dankzij de oorlog en ten koste van de consument”, benadrukte Commissievoorzitter Ursula von der Leyen woensdag.  Maar  over de doorvoering van deze maatregel blijft nog bijzonder veel onduidelijk. Het voorstel richt zich op „fossiele bedrijven met activiteiten in de olie-, gas-, kolen- en raffinaderijsector” die in de EU actief zijn en winst maken. Maar hoe verplicht je hen tot ‘solidariteit’? „Bij Shell en andere bedrijven werken ook mensen die moreel besef hebben”, aldus Timmermans woensdag desgevraagd. „Die zien ook  dat het gebrek aan solidariteit spanningen oplevert.” Volgens hem toont de „milde reactie” van de fossiele bedrijven op de EU-plannen dat ze er open voor staan. „Ook Shell heeft er niks aan als burgers en bedrijven omvallen.” Maar mocht het bij de fossiele bedrijven onverhoopt toch ontbreken aan „moreel besef”, dan kan Brussel zelf  moeilijk in actie komen. Ook hier ligt de bal bij de lidstaten, die dan een dwingender belasting moeten invoeren. In Nederland zou het kabinet een  heffing willen opleggen via een aanpassing van de Mijnbouwwet.  Een van de redenen voor het actieplan van Brussel: voorkomen dat er een lappendeken aan nationale maatregelen ontstaat. Als de verschillen tussen lidstaten  te groot worden, ontstaat er scheefgroei in de interne markt. Maar tegelijk zullen ook de nu gepresenteerde plannen dat risico niet helemaal wegnemen. Zo zijn er geen regels voor hoe landen het opgehaalde geld moeten verdelen. Voor een Fransman kan het pakket dus anders  uitpakken dan voor een Italiaan. Ook zijn er grote verschillen in hoe landen aan hun elektriciteit komen. Om te voorkomen dat de verschillen in wat landen ophalen met de nieuwe heffing te groot worden, worden landen aangemoedigd ‘solidariteitsovereenkomsten’ met elkaar te sluiten en inkomsten zo met elkaar te delen. Maar hoe solidair landen in de praktijk zullen  zijn, blijft afwachten.  ||https://www.nrc.nl//nieuws/2022/09/14/brussel-komt-met-groot-energiepakket-maar-er-zijn-nog-veel-onzekerheden-a4141937
2022-09-14||Utrechter vorderde gemeente al voor bijna 1 miljoen aan dwangsommen||  „Excuus, excuus, excuus”, verontschuldigt de advocaat zich. Hij is een paar minuten te laat in de zittingszaal van de bestuursrechter. „Komt uw cliënt ook?”, vraagt de voorzitter. „Dat is nog onduidelijk.” De zitting over de zaaknummers 820 en 822 is het gevolg van een sinds 2017 slepende kwestie tussen de eiser, eigenaar van een grachtenpand, en de gemeente Utrecht, met zeer hoge dwangsommen tot gevolg. Het geschil ontstond toen bouwinspecteurs constateerden dat de werfkelders onder het pand van de eiser én zijn buurman slecht onderhouden waren en mogelijk instabiel. De rechtbank kreeg er sindsdien zo’n 35 procedures over te verwerken.  De eiser, een Utrechtse ondernemer, zag de aankoop van het karakteristieke pand ooit als een droomaankoop voor zijn zakelijke plannen. Inmiddels kent hij de meeste Utrechtse bestuursrechters – en zij hem. En lopen de kosten op. Naar verluidt staat hij zelf „een paar ton op achterstand”, door de dwangsommen die hij zelf aan de gemeente heeft verbeurd.  Aanvankelijk weigerde hij aannemers van de gemeente toe te laten om zijn pand te stabiliseren – dat gebeurde daarna toch, op een wijze die hem niet aanstond. De stad had een eigen belang: er moesten grachtenmuren worden hersteld, liefst zónder schade aan huizen, die de stad dan zou moeten vergoeden. En de kosten daarvan liepen bij eerdere incidenten al enorm op.  Daarnaast heeft hij ruzie met de buurman. Diens bouwkundige ingrepen  zouden voor de instabiliteit hebben gezorgd, wat de buurman  ontkent. En wat de eiser er toe bracht  handhavingsverzoeken bij de gemeente te doen. Waarna hij de buurman en de gemeente aansprakelijk stelde. De gemeente vindt  dat de eigenaar menigmaal zélf bouwvoorschriften overtrad.  Elk besluit dat de gemeente sindsdien neemt leidde tot een bezwaar van de eiser, een handhavingsverzoek of een verzoek om openbaarmaking. Daar reageerde de gemeente dan helemaal niet of veel te laat op, met een dwangsom van de rechtbank tot gevolg. Tot nu toe moet de stad 735.000 euro betalen voor verlopen handhavings- en vergunningszaken, voor het niet tijdig openbaar maken van documenten 195.000 euro. Uit antwoorden op raadsvragen blijkt dat de eiser vooralsnog slechts op 158.752 euro hiervan aanspraak heeft gemaakt.  Deze grote som „gemeenschapsgeld” die bij „een enkele burger” terechtkomt, bracht de rechtbank tot een bijzondere verzuchting in een eerder vonnis. „Als een overheidsorgaan zo lang onrechtmatig handelt, en als zelfs grote geldbedragen niet helpen om dat onrechtmatige handelen te stoppen, wat helpt dan wel?”  Het totaal bedrag van 930.000 euro zorgde daarop in het AD voor de kop:  Utrechter wordt stinkend rijk dankzij gemeente. Dat blijkt precies de reden waarom de eiser vandaag niet aanwezig wil zijn. „Er bestaan veel zorgen over privacy”, zegt de advocaat. Maar de voorzitter wil de zitting niet achter gesloten deuren houden. De advocaat: „Hij zal  er waarschijnlijk lijfelijk niet bij zijn. Wel is mij gevraagd eventueel een tekst van zijn hand voor te dragen.”  Twintig minuten na aanvang van de zitting komt de bode melden dat de eiser inderdaad in de rechtbank is aangekomen en beneden in een zaaltje heeft plaatsgenomen. „Heeft hij nog wel een stuk afgeleverd dat ik voor moet dragen?”, vraagt de gemachtigde. De bode weet van niks. Vijf minuten later gaat de deur opnieuw open. Het is wederom de bode, ditmaal mét een bedrukt A4tje.  „Ik lees dit schoorvoetend voor”, zegt de advocaat. „Hou in het achterhoofd, dit zijn niet mijn woorden.” De brief is aan de voorzitter gericht en gaat vooral in op de onmacht van de eiser. „We zijn zeven jaar verder, de Tweede Wereldoorlog duurde korter”. En: „Een klein probleem is in handen van de rechtbank uitgegroeid tot een monster.” Toch lijkt volgens de voorzitter het einde van dit lang slepende conflict in zicht. „Moeten wij nog een rol hebben in deze kwestie?” Beide partijen denken van niet. De wethouder, die weg moet, benadrukt dat deze casus voor hem „topprioriteit” heeft. „Dat zien wij ook”, zegt de voorzitter. „Hier aanwezig zijn is geen dagelijkse kost voor een wethouder.”  Een half uur later luidt de uitspraak dat beroep 22/820 niet ontvankelijk is, beroep 22/822 wordt gegrond verklaard. Uiterlijk 28 september moet de gemeente in die zaak met een beslissing komen, leest de voorzitter voor. „De financiële prikkel van de dwangsom blijft, maar wordt nu op 300 euro per dag dat er te laat wordt gereageerd, met een maximum van 45.000 euro.” Het maakt voor het college niet uit, zij willen het niet meer zo ver laten komen. ||https://www.nrc.nl//nieuws/2022/09/14/werfkelder-kost-utrecht-kapitaal-a4141936
2022-09-14||Actuarissen zijn cruciaal voor pensioenfondsen en verzekeraars. Maar waar haal je ze vandaan?||Meisjes die dit jaar geboren worden, hebben een levensverwachting van 92,8 jaar, jongetjes een levensverwachting van 90,0 jaar. Ben je dit jaar 65? Dan heb je als man nog 20,4 jaar te leven gemiddeld, als vrouw nog 23,3 jaar. Waarom weten we dat precies? Omdat actuarissen dat nodig hebben om te berekenen hoeveel geld er nodig is voor pensioen of levensverzekering. Een pensioenfonds of een levensverzekeraar heeft zo’n actuaris, oftewel een verzekeringswiskundige, nodig om  te kunnen functioneren. Zonder kansberekening, zonder inschatting van hoe hoog de premies moeten zijn en hoeveel geld er in kas moet zitten, immers geen uitkering of pensioen. Datzelfde geldt voor schadeverzekeraars: daar berekent de actuaris de kans op een brand of autoschade en bepaalt op basis daarvan wat de prijs moet zijn van een verzekering. Functie: Actuaris / Specialist Pricing & Valuation Bedrijf: Onderlinge  ’s-Gravenhage  Locatie: Den Haag Open sinds: maart 2022  De kans  dat pensioenfondsen en verzekeraars in de huidige arbeidsmarkt een actuaris vinden, is dan weer niet zo groot. Volgens een schatting van actuaris.nl staan er permanent  honderdvijftig vacatures open bij verzekeraars, pensioenfondsen en advies- en detacheringbureaus. Veel actuarissen om die te vervullen zijn er niet in Nederland. Hoeveel het er precies zijn, weet niemand. Ongeveer 1.600 mensen mogen officieel de titel ‘Actuaris AG (Actuarieel Genootschap)’ voeren, maar de naam actuaris is niet beschermd. Elk jaar krijgen vijftig mensen een postmaster-opleiding tot actuaris in Amsterdam, Tilburg en Maastricht, terwijl aan de andere kant veel actuarissen tegen de pensioenleeftijd zitten.  Ook verzekeraar Onderlinge ’s-Gravenhage voelt de krapte. Al  sinds maart  zoekt het bedrijf uit Den Haag een actuaris,   en sinds het recente vertrek van een ervaren collega   staan er zelfs twee vacatures open. De Onderlinge ’s-Gravenhage (130 medewerkers, vorig jaar 112 miljoen euro omzet) is een middelgrote, coöperatieve verzekeraar met 215.000 ‘leden’, opgericht in 1895. Je kan er niet terecht voor een zorg-, schade-, of autoverzekering, wel voor levensverzekeringen en andere producten en diensten voor een oudedagsvoorziening. De verzekeraar richt zich daarmee op mensen in de ‘tweede levensfase’, mensen van ongeveer 45 jaar en ouder die nadenken over hun oude dag. Een potentieel enorme doelgroep. Zoals OG in het eigen jaarverslag schrijft: in 2022 was voor het eerst een op de vijf Nederlanders 65-plusser. De verzekeraar wil daarom nog meer financiële producten aanbieden voor deze groep.   Actuaris Ariessen (links). „Het team vindt het echt heel jammer dat het nog niet gelukt is mensen te vinden.”   Foto Olivier Middendorp En daar wringt het voor OG: zolang er geen nieuwe eigen actuarissen worden gevonden, is het moeilijk nieuwe producten te ontwikkelen. „We maken nu soms dingen niet, omdat we niet voldoende capaciteit hebben”, vertelt financieel directeur Réseva Engelaer.  Met veel kandidaten heeft OG nog niet gesproken. „Een handjevol”, aldus HR-manager Jikke de Jong.  „De markt is krap, dat merk je echt. Dat is in meer vakgebieden zo, maar dat speelt zeker bij actuarissen.” OG werkt meestal met recruitmentbureaus. Maar ook die hebben momenteel moeite om kandidaten te vinden, constateert De Jong. Sinds kort heeft OG daarom een eigen recruiter ingehuurd – binnen een dag gevonden via het eigen netwerk – om zelf meer te kunnen doen. Zoals actuarissen benaderen via LinkedIn. „Dan kun je mensen benaderen die misschien helemaal niet op zoek zijn, maar die als je ze benadert wel denken: hé. Dat OG vind ik ook wel interessant.”  Sinds kort kunnen collega’s een aanbrengbonus krijgen. Bij andere vacatures heeft dat al twee keer tot succes geleid. De Jong: „Dat werkt goed, omdat de collega dan kan vertellen hoe het hier is. We zijn niet heel bekend in verzekeringsland. Het helpt dan als je toekomstige collega’s daar iets over kunnen vertellen.” Het moderne kantoor van de verzekeraar staat langs het spoor in Den Haag, waar even verderop ook grote broers NN en Aegon zijn gevestigd. De precieze bureaus die leeg blijven doordat de vacatures maar niet worden vervuld, zijn niet aan te wijzen. Werknemers van OG hebben namelijk geen vaste werkplek. Elke ochtend kan iedereen kiezen waar die gaat werken: in een kantoortuinachtig gedeelte of in glazen ruimtes waar een klein aantal bureau staat. De gezochte actuarissen kunnen op de ene dag vlak bij de collega’s van productontwikkeling en sales zitten, als ze overleggen over nieuwe verzekeringen of andere producten. Op een andere dag kan een actuaris van OG aanschuiven aan de vergadertafel bij de assetmanagers, de mensen die het geld van de OG-leden veilig én met zoveel mogelijk rendement proberen te spreiden tussen aandelen, vastgoedfondsen en producten met een vaste rente. Die werkdag is de actuaris bezig met de vraag: kunnen we dat nieuwe product ook financieren? Dat een actuaris bij OG met zowel sales als financiën bezig is, maakt het niet gemakkelijk om kandidaten te vinden, geeft Engelaer toe. „Omdat we aan de ene kant de ervaring en de kennis willen van een echte vakman of -vrouw. En aan de andere kant iemand die inhoud ontzettend goed kan vertalen naar de mensen die het moeten verkopen en de mensen die het moeten onderhouden.” Volgens de financieel directeur is dat best een moeilijke combinatie. „Maar ik weet zeker dat die mensen er zijn. En dat die mensen het superleuk zouden vinden om bij ons te werken.” Peggy Ariessen vond dat vijf  jaar geleden in ieder geval wel. Zij werkte als zzp’er, eerst voor verschillende levensverzekeraars en daarna alleen voor OG. „De onderlinge sfeer is goed, en de korte lijntjes bij een kleinere verzekeraar als OG werken fijn voor mij. Nu bij OG kan ik echt het verschil maken, daarom ben ik hier in dienst gekomen.” Ariessen is een van de twee eigen actuarissen die OG  nog heeft. Daarnaast werkt er één zzp’er, en drie via een detacheringsbureau. Engelaer: „Het team vindt het echt heel jammer dat het nog niet gelukt is mensen te vinden. Die willen in een eigen, vast team werken, omdat je daar net een andere dynamiek mee hebt dan met externen. Collega’s worden er ongeduldig van, en dat snap ik heel goed.”  Engelaer benadrukt dat het team ondanks de vacatures wel met een „ontzettende flair en elan” doorgaat. „Maar je doet net wat minder dan als je wel met je eigen team zou werken, dan zou je echt gaan vliegen. Dat is wat je nu mist.” Haperende dienstverlening, toenemende werkdruk. Loopt Nederland vast door de nijpende personeelstekorten? Tegenover iedere honderd werklozen staan al 133 vacatures. In de serie De vacature bezoekt NRC zes werkgevers die al meer dan een half jaar een vacature hebben openstaan. Wat zijn de gevolgen? En wat doen ze eraan? NRC vond de vacatures met hulp van vacaturesite Jobfeed, die alle online vacatures verzamelt.||https://www.nrc.nl//nieuws/2022/09/14/actuarissen-zijn-cruciaal-voor-pensioensfondsen-en-verzekeraars-maar-waar-haal-je-die-vandaan-2-a4141896
2022-09-14||De toerist is na corona weer volop teruggekeerd||Er stond deze week weer een lange rij voor erotisch theater Casa Rosso op de Amsterdamse Wallen. „En het was pas maandagavond”, verzucht omwonende Teun Hubar. Lange rijen voor de coffeeshops, de prostitutieramen en de sekspodia zijn er al jaren, maar meestal niet zo vroeg in de week. Hubar: „Ik wist niet wat ik zag. Terwijl de vakanties ook in het buitenland alweer voorbij zijn.”  De stroom bezoekers is groter dan voor de coronapandemie. Het zijn veelal jonge toeristen die in het buitenland met slogans als get wasted  worden gelokt, maar volgens de omwonenden ook  gezinnetjes die tegen middernacht met kinderwagen en al de Wallen bezoeken. „Iedereen wil dit blijkbaar een keer gezien hebben”, zegt Brordus Bunder, bewoner van het laat-middeleeuwse stadsdeel. Met het  voorlopige einde van de pandemie is het toerisme weer volop terug, in Amsterdam en in heel Nederland. De toerismebranche heeft een mooie julimaand achter de rug, meldt het Nederlandse Bureau voor Toerisme & Congressen (NBTC) op basis van cijfers van het Centraal Bureau voor de Statistiek. Het aantal gasten groeide in juli  ten opzichte van dezelfde maand vorig jaar met ruim 22 procent, en ten opzichte van de julimaand in 2019, dus voor de pandemie, met meer dan 7 procent. Het aantal overnachtingen groeiden met 13 procent. Toeristen verblijven bovendien wat langer dan voorheen. Het aantal toeristen uit het buitenland herstelt zich eveneens, al blijft dat aantal nog licht achter bij drie jaar geleden. Het is niet verrassend dat het toerisme na de pandemie weer is opgeleefd, stelt Jan van der Borg, hoogleraar toerisme in het Belgische Leuven en het Italiaanse Venetië. „Mensen zien vakantie wereldwijd als een groot maatschappelijk goed. Steeds opnieuw blijkt uit onderzoek dat toeristen incidenten en rampen snel vergeten en toch weer op reis gaan.” Op de revival van het toerisme zijn  verschillende reacties mogelijk. Toerisme is „belangrijk”, zegt Ondrej Mitas, hoofddocent toerisme aan het Breda University of Applied Sciences. „Toeristen komen door hun bezoek uit de dagelijkse sleur, doen nieuwe ervaringen en interculturele contacten op. Dat bevordert hun persoonlijk welzijn en het welzijn van de maatschappij.” Daar komen de economische voordelen bij. Directeur Marco Esser van The Hague & Partners, de organisatie die Den Haag promoot bij zowel binnenlandse als buitenlandse potentiële bezoekers, is „heel blij” dat de stad in de eerste zeven maanden van dit jaar een recordaantal overnachtingen mocht noteren – en daarmee Rotterdam heeft verdrongen als tweede toeristische plaats van Nederland. Esser: „Eén op de tien Hagenaars verdient z’n geld in het toerisme, en dat zijn bovendien veelal banen voor praktisch geschoold personeel.” Ook houdt het toerisme algemene voorzieningen in stand: „Zonder bezoekers was er in Den Haag geen Bijenkorf en hing het ‘Meisje met de parel’ niet in het Mauritshuis.” Anderzijds zijn de uitwassen van het toerisme niet verdwenen na de coronapandemie, constateert hoogleraar  Van der Borg. „Veel onderzoekers hadden verwacht dat landen en steden zich zouden bezinnen op het massatoerisme. Maar de reflectie is overgewaaid. We hebben niets geleerd van de pandemie. We zijn weer terug bij af.” Wat de steden en de toeristenbranche hadden moeten leren, stelt de hoogleraar, is dat kwantiteit niet boven kwaliteit gaat, dat de sociale en ecologische voetafdruk van het massatoerisme veel te groot aan het worden is. „Het aantal inwoners van het historische centrum van Venetië daalt tot onder de vijftigduizend. De sociale structuur van de stad is vernield.” Toeristen moeten inzien dat ze echt niet altijd hoeven te vliegen zoals de rijken der aarde om gelukkig te worden en bijvoorbeeld anderhalve dag te besteden in Malaga, „om daar af te koelen in een Spaanse Bijenkorf en daarna op een terras een glas Heineken te drinken”.   Dat vindt ook hoofddocent toerisme  Mitas. Bezoek plaatsen die misschien minder bekend maar daarom niet minder de moeite waard zijn, is zijn advies aan toeristen: de vestingstadjes van de Zuiderwaterlinie, de Hanzesteden. „Denk na over wat je leuk vindt. Zoek de ongewone dingen, leef in het moment in plaats van bekende plaatsen te bezoeken om dat later aan vrienden te vertellen.” Kabinet, provincies en steden hebben al jaren het voornemen de toeristen te spreiden in ruimte en tijd. Zo’n strategie heeft zeker kans van slagen, want volgens Mitas blijkt uit onderzoek dat alleen al kleine veranderingen in informatie over bestemmingen leidt tot minder bezoek aan traditionele highlights. Ook toeristen zelf geven de voorkeur aan minder drukke trekpleisters en zijn, bleek uit eerder onderzoek dit jaar, bereid hiervoor te betalen. Veel heil verwachten de onderzoekers ook van reserveringen. Van der Borg: „Beloon toeristen die hun bezoek aankondigen, met kortingen bijvoorbeeld.” Dat Nederlandse steden buiten Amsterdam alleen maar blij zijn met de groei van toerisme, is begrijpelijk maar onverstandig. Van der Borg: „Het toerisme blijft groeien. Als je nu niet ingrijpt, zitten veel steden straks in dezelfde ellende als Amsterdam nu.” Den Haag zet in op spreiding in tijd en ruimte, ook door congressen binnen te halen, en buitenlandse bedrijven en instellingen die door het jaar heen zorgen voor bezetting van de hotels.  „Zo is het gezellig druk en nooit te druk”, aldus  Esser van The Hague & Partners.  Intussen breekt Amsterdam zich het hoofd over maatregelen tegen het gekrioel op de Wallen. „De gemeente moet de magneten hier weghalen”, zegt bewoner  Hubar,  de seksindustrie en de coffeeshops. Er ligt een plan voor een nieuw te bouwen erotisch centrum elders in de stad. Ook wordt overwogen de toeristenbelasting te verhogen om het aantal overnachtingen terug te brengen – hoewel veel overlast wordt veroorzaakt door dagjesmensen die elders in de regio overnachten. Verder wordt wellicht de verkoop in coffeeshops aan bezoekers zonder Nederlands paspoort verboden. En Amsterdam zou een ander toeristisch publiek moeten aantrekken. Van der Borg: „Amsterdam heeft ooit de grote fout gemaakt door uit te dragen dat in de stad alles mag en hufters worden getolereerd.”  Een woordvoerder van de gemeente: „Wij kunnen ons heel goed vinden in de aanbeveling dat we ons moeten herpositioneren als stad.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/de-toerist-is-na-corona-weer-volop-teruggekeerd-a4141934
2022-09-14||Woke is niet langer een geuzennaam maar een scheldwoord||Wat betekent ‘woke’? Dat hangt ervan af wie je het vraagt. Voor linkse activisten, van de jaren dertig tot heden, is woke een emancipatoire term die betekent: blijf waakzaam, houd je ogen open voor het racisme in de maatschappij. Voor radicaal-rechts is woke een fascistoïde ideologie die iedereen monddood maakt die niet ‘politiek correct’ is. En ook minister Dilan Yesilgöz (Justitie en Veiligheid, VVD)  ziet ‘woke’ als een bedreiging voor de democratische rechtsstaat.  Afgelopen dinsdag verzorgde Yesilgöz de veertiende HJ Schoo-lezing,  een jaarlijkse lezing door een politicus, georganiseerd door EW Magazine. Het was een weinig hoopvolle. Yesilgöz sprak haar zorgen uit over de democratische rechtsstaat: ondermijnende drugscriminaliteit, terrorisme en extremisme, antisemitisme, nepnieuws en complottheorieën. En ‘wokisme’.  De VVD-minister definieerde wokisme als een stroming van mensen „die vinden dat zij mogen bepalen welke informatie of mening juist is en wat niet juist is […] wat deugt en niet deugt. […] Die onder het mom van inclusie alleen maar bezig zijn met uitsluiten. Met het cancelen van alles wat hun niet aanstaat.” De woke-cultuur verhindert volgens haar wederzijdse kritiek op universiteiten, leidt tot zelfcensuur en stimuleert onverdraagzaamheid, „terwijl verdraagzaamheid nu juist de kern van de democratische rechtsstaat is.” Haar woorden leidden tot ophef, omdat ze woke in één adem noemde met terrorisme en complottheoriën Haar woorden leidden tot ophef onder opiniemakers en columnisten, omdat Yesilgöz woke in één adem noemde met terrorisme en complottheoriën. En ook omdat zij minister van Justitie is, en woke benoemde als een bedreiging voor de rechtsstaat. Yesilgöz’ speech onderstreept dat de betekenis van het begrip ‘woke’  verschuift van  geuzennaam naar  scheldwoord. Tot nu waren het vooral radicaal-rechtse partijen die ‘woke’ in een kwaad daglicht stelden, en op social media wordt dan ook gespeculeerd waarom de VVD zich daar nu bij aansluit. Is het een poging van de middenpartij om kiezers te trekken op de flanken?  Wat Yesilgöz doet is niet nieuw. Er is zelfs een (spottend) woord voor VVD’ers die harde standpunten verkondigen om kiezers bij radicaalrechtse partijen weg te lokken: PVV-corvee.  De term woke komt van het Engelse werkwoord ‘to wake’ en betekent letterlijk ‘wakker geworden’. Taalwetenschapper Sibo Kanobana vertelde NRC in januari dat de term ‘(stay) woke’ teruggaat tot de Afro-Amerikaanse gemeenschap in de jaren dertig. Destijds, en in de decennia daarna, verwees de term niet naar een ideologie maar diende hij juist als waarschuwing: wees waakzaam, deze maatschappij is racistisch.  Sinds de Black Lives Matter beweging opkwam is het woord gepopulariseerd. En dat ging hand in hand met groeiende kritiek.  „Woke is een scheldwoord geworden”, zegt Kanobana. „Het betekent zoiets als politiek correcte, overgevoelige knorrepot.” Woke  wordt gebruikt om    linkse activisten,  bijgenaamd ‘sneeuwvlokjes’, te ridiculiseren.   Woke is geen ideologie maar bestaat als houding wel degelijk: het proberen te doorzien van maatschappelijke structuren, op zoek naar onderdrukking. Denk aan de politieke partij BIJ1. Ironisch genoeg is er ook een extreemrechtse minderheid van complotdenkers en coronasceptici die zichzelf „wakker” noemt. Is Yesilgöz’ speech een poging van middenpartij VVD om kiezers op radicaal rechtse flank te trekken? In de Tweede Kamer gebruikte Rob Jetten (D66), toen nog Kamerlid, het woord in 2020 als eerste, in de oorspronkelijke, emancipatoire betekenis. „Het feit dat door al die demonstraties van Black Lives Matter steeds meer mensen woke worden, is goed, maar het verdient ook navolging in onze systemen, onze instituties en in ons beleid.”   Nog in datzelfde jaar werd ook de radicaal-rechtse betekenis ervan in de Kamer gebruikt. PVV-Kamerlid Martin Bosma zei toen dat de kerntaak van de EU het „opleggen” van de „woke-ideologie” was. In zijn woorden was dat: „een cocktail van diversiteitsracisme, klimaatsocialisme en de oorlog tegen de natiestaat.” En in 2021 noemde Bosma de „woke-ideologie” weer, ditmaal als gedachtegoed van een linkse elite waartoe het toenmalige kabinet volgens hem behoorde.  In september 2021 werd ‘woke’ druk bediscussieerd, voornamelijk door Geert Wilders, die het in de Tweede Kamer had over een „woke-dictatuur”: „Een verstikkende, dwangmatige identiteitspolitiek, die doet denken aan de ergste totalitaire regimes”. Die „woke-gekkigheid” wordt volgens de PVV-leider bovendien „in de hoofden van onze jonge kinderen” gestopt op scholen. Ook Joost Eerdmans (JA21) heeft het over de „verstikkende woke-cultuur”. En Wybren van Haga vergelijkt woke  met communisme. Daarna is ‘woke’ nooit meer door linkse partijen genoemd in de oorspronkelijke betekenis. In mei 2022 uitte ook de VVD voor het eerst zorgen over woke. VVD-Kamerlid Hatte van der Wouden stelde schriftelijke vragen aan minister Robbert Dijkgraaf (Onderwijs, D66) naar aanleiding van het Telegraaf-artikel ‘Filosoof waarschuwt voor wokisme: ‘Studenten noemen mij racistisch en homofoob’’. Het VVD-Kamerlid noemde het „zeer zorgwekkend” als „docenten zich niet meer vrij durven te uiten in een academische omgeving.”  Yesilgöz gaat nu in haar lezing nog verder mee in het nieuwe frame dat radicaal-rechts heeft geschapen rondom de term ‘woke’. Matthijs Rooduijn, politicoloog aan de Universiteit van Amsterdam, denkt dat zij dit bewust heeft gedaan. „Yesilgöz lijkt zich te willen profileren als VVD’er die tegelijkertijd aantrekkelijk is voor mensen uit het politieke midden – door complottheorieën en nepnieuws te bekritiseren – en kiezers uit een rechts-populistische hoek.”  Dat heeft volgens hem te maken met het veranderde politieke landschap. „Het eind van het tijdperk Rutte komt dichterbij. De VVD verliest stevig in de peilingen en de onvrede in de politiek piekt. De partij is lang succesvol geweest omdat zij kiezers uit het politieke midden begrijpt, en tegelijkertijd kan flirten met politieke extremen.” Yesilgöz zou zich met deze lezing presenteren als politicus die deze strategie kan voortzetten, ook ná Rutte.||https://www.nrc.nl//nieuws/2022/09/14/ook-vvd-minister-yesilgoz-heeft-woke-ontdekt-als-scheldwoord-a4141933
2022-09-14||Zweden maakt ruk naar rechts na uitslag parlementsverkiezingen||Hoewel de stembusgang op zondag plaatsvond, duurde het tot woensdag om alle stemmen te tellen en zo tot de voorlopige uitslag te komen. Het rechtse blok, met daarin de extreem-rechtse Zweden Democraten, komt op 176 zetels, de partij van premier Magdalena Andersson komt samen met andere centrum-linkse partijen op 173 zetels. Hoewel de sociaal-democratische SAP van Andersson de grootste partij is geworden, kondigde de premier in een persconferentie haar ontslag aan. „De voorlopige uitslag is duidelijk”, zei ze. „Het rechtse blok heeft een kleine meerderheid en dus zal ik ontslag nemen”. Andersson werd vorig jaar de eerste vrouwelijke premier van Zweden en leidde in de laatste maanden een wankele minderheidsregering met daarin alleen haar eigen partij. Ze heeft gezegd actief te blijven in de oppositie. Ulf Kristersson, de premierskandidaat van het rechtse oppositieblok, gaat de komende tijd proberen een nieuwe regering te vormen. In die regering zal waarschijnlijk een grote rol zijn weggelegd voor de Zweden Democraten (SD), een extreem-rechtse partij die de grote verrassing bij de parlementsverkiezingen werd. De partij voerde in aanloop naar de verkiezingen met succes campagne tegen bendegeweld, criminaliteit en immigratie. De SD, die jarenlang werd buitengesloten door andere partijen vanwege extremistische sentimenten onder de aanhang, wil in Zweden een van de strengste anti-immigratiewetten van Europa implementeren.  Jimmie Åkesson, de 43-jarige partijleider van de SD, reageerde kort nadat de voorlopige uitslag binnenkwam. „Genoeg van het mislukte sociaal-democratische beleid dat het land acht jaar lang in de verkeerde richting heeft geleid. Het is tijd om veiligheid, welvaart en cohesie opnieuw op te bouwen. Het is tijd om Zweden op de eerste plaats te zetten”, zei hij.||https://www.nrc.nl//nieuws/2022/09/14/zweden-maakt-ruk-naar-rechts-na-uitslag-parlementsverkiezingen-a4141931
2022-09-14||Frits van Eerd:   onconventioneel Jumbo-topman  met een (te?) grote liefde voor auto’s||Had Frits van Eerd niet van auto’s gehouden, dan was supermarktketen Jumbo waarschijnlijk een ander bedrijf geweest. Misschien niet minder  succesvol, maar in elk geval minder geel. Topman Van Eerd koos voor die kleur nadat hij als tiener op Zandvoort de geelzwarte auto’s van Team Minardi zag racen. Daarop verfde hij zijn brommer geel, zijn helmen, en later ook de winkels van het familiebedrijf. Al zolang Van Eerd zich kan herinneren, is hij idolaat van ronkende motoren. Hij keek als kind vol bewondering naar de vrachtwagens die over het terrein van zijn vaders bedrijf reden en sleutelde als tiener aan brommertjes en auto’s, waarin hij ook ging handelen. Sinds vijf jaar heeft Van Eerd ook een eigen raceteam en zijn garage staat vol met klassieke wagens. Diezelfde liefde brengt Van Eerd, en ook Jumbo, nu in verlegenheid. Afgelopen dinsdag deed fiscale opsporingsdienst FIOD invallen bij een reeks woningen en bedrijven in Noord-Brabant, Drenthe en Groningen in verband met een witwasonderzoek. Een van die plekken was het  landgoed van Van Eerd in het Brabantse Heeswijk-Dinther, vlak bij het Veghelse Jumbo-hoofdkantoor. Bij de invallen werden negen verdachten aangehouden. Deze donderdag besluit de officier van justitie of zij langer in hechtenis moeten blijven. Aanvankelijk was niet bekend of Van Eerd tot de verdachten behoorde. Jumbo  liet alleen weten dat het onderzoek niet op de supermarktketen zelf is gericht. Een dag later blijkt  dat Van Eerd wel degelijk is aangehouden. De onthulling van Het Financieele Dagblad daarover wordt door een bron die op de hoogte is van de zaak bevestigd aan NRC. Volgens de zakenkrant zijn dinsdag ook invallen gedaan op het hoofdkantoor van Jumbo in de zoektocht naar „persoonlijke bezittingen en communicatie”. Een deel van de autocollectie van Van Eerd staat op het Jumbo-terrein. Het onderzoek van de FIOD draait om het witwassen van grote hoeveelheden geld en goederen. De verdachten zouden dat hebben gedaan via de handel in onroerend goed, auto’s en „onverklaarbare contante stortingen”, maar ook via sponsorcontracten in de motorcross-sport. Hoofdverdachte is oud-motorcrosser en autohandelaar Theo E. uit het Drentse Gasteren, die Van Eerd kent uit de crosswereld. Met de arrestatie van Van Eerd verliest Jumbo (9,9 miljard euro omzet, 100.000 medewerkers) – in elk geval tijdelijk – de man die het bedrijf al twintig jaar aanstuurt. De 55-jarige Brabander behoort tot de derde generatie in het familiebedrijf. Of zijn rol tijdelijk wordt waargenomen door een andere bestuurder is nog onduidelijk. „We wachten gewoon tot Frits terugkeert op het bedrijf”, liet financieel directeur Peter van Erp dinsdag aan NRC weten. Dat Van Eerd topman zou worden, was in zijn jeugd geen zekerheid. Net als zijn zussen Colette en Monique moest ook Frits van vader Karel van Eerd gewoon beginnen op de winkelvloer. Het familiebedrijf was toen net van koers veranderd: wat ooit begon als een groothandel transformeerde in rap tempo tot supermarkt. Het was vader Karel die de uiterst succesvolle Jumbo-formule op papier zette, maar  zoon Frits die hardop droomde over wat het bedrijf ooit zou kúnnen zijn: een landelijke keten. De eerste stap in die richting zette Jumbo in 2006, met de overname van een handvol Konmar-winkels. Een paar jaar later volgden nog grotere prooien: Super de Boer (2009) en C1000 (2012). Sinds vorig jaar is de familie, via een investeringsfonds, ook mede-eigenaar van warenhuisketen HEMA.  De overnames hebben van Jumbo een supermarktgigant gemaakt met bijna zevenhonderd winkels, de landelijke nummer twee na  Albert Heijn.  Het concern is misschien wel de grootste sportsponsor van Nederland. Het logo van Jumbo prijkt onder meer op de kleding van de beste wielerploeg van de wereld, een schaatsploeg, Formule 1-coureur Max Verstappen en motorcrosser Jeffrey Herlings. Veel van die trajecten lopen al lang. Zo is Jumbo al jaren actief in de motorsport, waar het bedrijf ooit een talententeam sponsorde, waarvan hoofdverdachte Theo E. destijds de manager was. Het Openbaar Ministerie wil desgevraagd niet kwijt of het onderzoek zich specifiek op die samenwerking richt. Qua timing komt de aanhouding van Van Eerd bijzonder ongelegen. Vorig jaar kondigde Jumbo een nieuwe, „plattere” structuur voor de top aan. Financiële man Ton van Veen, jarenlang de rechterhand van Van Eerd, werd commissaris. De gedachte daarachter was dat Van Eerd nog meer „midden in het bedrijf” zou komen te staan. Van Eerd is geen conventionele topman, zeiden bekenden van hem  in 2020 tegen NRC. Sommige taken die in andere bedrijven bij de hoogste baas zouden liggen, zoals sponsoring en digitalisering van de supermarkt, had Van Eerd ondergebracht bij zijn financiële man. Maar Van Eerd heeft ook een belangrijke rol richting de buitenwereld, zeiden ze. Niemand kan het Jumbo-gevoel beter overbrengen dan hij, met zijn bijna oneindige energie. Dat kwam de Jumbo-topman ook weleens op kritische vragen te staan. Had hij niet té veel hobby’s? Zo speelt Van Eerd trompet in een blaaskapel. Ook nam hij twee carnavalshits op, waarvan een met de Gebroeders Ko. En dan waren er ook nog al die gemotoriseerde bezigheden. Van Eerd reed jaren in de Formule Renault en nam vijf keer deel aan de Dakar-rally, die twee weken duurt. Met zijn eigen Jumbo-raceteam rijdt Van Eerd races, zoals de 24 uur van Le Mans.  Het zijn bezigheden die hij gewoon nodig heeft, zei Van Eerd vorig jaar tegen  Ivo Niehe. Hobby’s zijn voor hem als een dynamo, waarmee hij zijn accu oplaadt voor werk. „Als je maar twee dingen ernaast doet, heb je twee kansen om je accu aan te vullen. Maar wat nou als je tíén dingen doet?”||https://www.nrc.nl//nieuws/2022/09/14/frits-van-eerd-onconventioneel-jumbo-topman-met-een-te-grote-liefde-voor-autos-a4141930
2022-09-14||Kunstlicht kleurt de wereld blauw, maar dat is slecht nieuws voor mens en natuur||Europese nachten worden steeds blauwer. Naast een forse toename van lichtvervuiling door nachtelijk kunstlicht, is er een verschuiving van roodoranje buitenverlichting naar blauwer licht. Dat concluderen  onderzoekers op basis van foto’s van astronauten Hun bevindingen verschenen woensdag in Science Advances. De kleurverschuiving wijst erop dat steeds meer landen energiezuinige ledlampen gebruiken. Het licht daarvan is vaak blauwer dan dat van traditionele lampen. „Ons onderzoek toont aan dat de lichtvervuiling toeneemt, ook op plekken waar het volgens eerdere metingen leek af te nemen”, vertelt astrofysicus Alejandro Sánchez de Miguel van de universiteit van Exeter. Dat komt doordat bijna al het voorgaande onderzoek naar nachtelijk kunstlicht gedaan is met satellietmetingen en de gebruikte satellietsensoren zijn blind voor het blauwe licht.  Sánchez de Miguel en zijn collega’s hadden al langer het vermoeden dat de toename van nachtelijk kunstlicht groter was. Zo leek de lichtvervuiling in bijvoorbeeld het Verenigd Koninkrijk af te nemen, terwijl dat niet het geval was. Daarom besloten ze te kijken naar kleurenfoto’s die astronauten vanuit het internationale ruimtestation ISS maakten. De onderzoekers vergeleken foto’s van Europese nachten in 2012 en 2013 met die in 2014 tot 2020. Daarop zagen ze de kleur van het uitgestraalde licht verschuiven van warm rood naar koud blauw. Dit effect is het duidelijkst in het Verenigd Koninkrijk, Italië en Roemenië. Daar is het gebruik van ledlampen het sterkst toegenomen. Sánchez de Miguel: „Milaan was de eerste grote stad in Europa die haar straatverlichting volledig verving door leds en in het Verenigd Koninkrijk bestond begin 2019 al ruim 50 procent van alle openbare straatverlichting uit leds.” Nederland, Duitsland, Oostenrijk en België lijken conservatiever; daar veranderde de kleur tussen 2012 en 2020 minder. Met name België houdt een opvallend oranje gloed. Daar zijn nog veel lagedruknatriumlampen. Kunstlicht heeft negatieve gevolgen voor de natuur Kamiel Spoelstra bioloog Zowel de toename van het nachtelijke kunstlicht als de verschuiving naar blauwer licht, baart de onderzoeker zorgen. „Lichtvervuiling zorgt er niet alleen voor dat we ’s nachts nauwelijks sterren zien”, zegt Sánchez de Miguel. „Kunstlicht, en dan vooral het blauwe licht, heeft negatieve gevolgen voor de natuur en de menselijke gezondheid.” Kamiel Spoelstra, bioloog bij het Nederlands Instituut voor Ecologie (NIOO-KNAW), beaamt dat: „Bijvoorbeeld de biologische klok van mensen en dieren reageert relatief sterk op blauw licht, waardoor het slaapritme verstoord kan raken. En de ogen van dieren die ’s nachts actief zijn, zoals muizen, zijn aangepast aan het relatief blauwe achtergrondlicht ’s avonds. Als  buitenverlichting blauwer wordt dan ervaren ze het omgevingslicht  intenser, waardoor ze zich onveiliger voelen omdat ze een makkelijker prooi zijn.” Volgens Sánchez de Migue en Spoelstra zou minder of geen buitenverlichting het best zijn. En als verlichting nodig is, kies dan voor warm wit licht dat wat roder is. Dat kan ook met leds. Het koude, witte ledlicht met relatief veel blauw is vaak iets energiezuiniger, maar je kunt ook warmer, roder ledlicht maken. Spoelstra: „Mensen moeten misschien ook leren om minder afhankelijk te zijn van licht.”||https://www.nrc.nl//nieuws/2022/09/14/de-nachten-worden-blauwer-in-europa-a4141922
2022-09-14||Column | Deeltijdwerk is de échte vijand van emancipatie||Vrouwenemancipatie vinden we heel belangrijk in Nederland. Maar is de Nederlandse vrouw wel echt geëmancipeerd? Deze week las ik voor de zoveelste keer dat vrouwen veel parttime werken. Maar liefst 4,5 miljoen mensen werken in deeltijd. Dat is bijna de helft van de werkzame beroepsbevolking. Maar de verschillen tussen mannen en vrouwen zijn nog steeds immens. 70 procent van de Nederlandse werkende vrouwen doet dat in deeltijd. Onder mannen is dat 28 procent. Er is maar weinig veranderd sinds 2013, stelde het CBS in zijn begeleidende persbericht deze week. Werknemers in dienstverlenende beroepen, zorg- en welzijnsmedewerkers en pedagogische medewerkers zoals kinderopvangjuffen werken het vaakst in deeltijd, soms boven de 90 procent. In de ict-sector heerst nog duidelijk een mannencultuur, slechts 3 procent werkt er in deeltijd. Militairen en mensen in de agrarische sector maken de meeste uren in een week. Ook in die sectoren zien we te weinig vrouwen. Waarom maken we ons wel druk over een tekort aan vrouwen op straatnaambordjes of over niet-genderneutrale kinderkleding of speelgoed, maar nauwelijks over het deeltijdprobleem? Dat het lage aandeel vrouwen in raden van bestuur voor velen een issue is, vind ik terecht. Maar het gaat niet alleen om de top; het gaat vooral om de lagen daaronder van waaruit de top gevoed wordt. En daar gaat het mis; door de parttime cultuur waar we in Nederland maar niet van afkomen, en waarover we veel te makkelijk onze schouders ophalen.  Want deeltijdwerk zou een privékeuze van vrouwen zijn. En eigen keuzes zijn heilig voor veel hedendaagse feministen. Of het nou gaat om het dragen van een boerka of boerkini, het aanhangen van vrouwonderdrukkende ideologieën of het kiezen voor deeltijdbaantjes om twee of drie dagen per week voor de kinderen te kunnen zorgen terwijl de echtgenoot vijftig of meer uur per week carrière maakt. Ja, deeltijd werken is een privékeuze, ja het is een recht. Maar het is ook een ingesleten onderdeel van de Nederlandse cultuur waar vrouwen zich – vaak uit schuldgevoel naar hun kinderen – maar naar schikken. Zelfs mijn dochtertje confronteert mij ermee: „Mama, waarom zijn de mama’s van school vaak thuis? Kun jij ook niet overdag thuis zijn?” Parttime werkende vriendinnen kunnen het in groepsapps niet nalaten resultaten van onderzoeken te sturen waaruit zou blijken dat Nederlandse kindjes veel gelukkiger zijn dan die in omringende landen. En ook in vrouwenbladen lees ik nog steeds regelmatig dat het anderhalfverdienmodel het geheim achter gezinsgeluk zou zijn. Het is echter zelden de man die zijn carrière inlevert bij de komst van kinderen. En over economische onafhankelijkheid hebben die vriendinnen het liever niet. Uit onderzoek blijkt dat het inkomen van vrouwen gemiddeld bijna halveert als ze een kind krijgen terwijl bij vaders het inkomen nagenoeg gelijk blijft. Naast de heersende traditionele gezinsopvatting bij stellen met kinderen is het een cultuur die ook hardnekkig in stand gehouden wordt door de manier waarop we de maatschappij ingericht hebben. Gezinnen die geen opa’s en oma’s kunnen inzetten als kinderoppas, of geld genoeg hebben voor een nanny, kúnnen er in dit land geen twee voltijdscarrières op nahouden zonder permanent in stress te leven. Het is een raadsel dat scholen hier nog altijd uitgaan tussen 12 en 15 uur. En dat er bij veel bedrijven nog steeds een taboe rust op thuiswerken met (kleine) kinderen om je heen. Wat ook niet helpt bij het terugdringen van vrouwelijk deeltijdwerk is het feit dat het netto inkomen van velen nauwelijks stijgt wanneer ze een dagje meer werken. Dat heeft niet alleen met hogere belastingschijven te maken, maar ook met toeslagen die kunnen vervallen. Een half miljoen Nederlanders staat te trappelen om meer uren per week te werken, volgens peilingen van werkgeversorganisaties VNO-NCW, MKB-Nederland en AWVN. Maar ze doen het niet omdat het financieel niks oplevert. Terugdringing van de deeltijdcultuur onder vrouwen zou speerpunt moeten zijn van iedereen die strijdt voor vrouwenemancipatie en echte – niet alleen theoretische, maar ook praktische – gelijkheid van man en vrouw. Regering, maak nou eindelijk eens serieus werk van het opruimen van alle drempels voor voltijdwerk; ga om te beginnen eens op studiereis naar Franse scholen die kinderen niet om 14 uur buiten zetten, maar tot 18 uur of langer een interessant programma bieden van sport, muziek én een warme maaltijd. Vooralsnog wijst weinig erop dat de situatie in Nederland verbetert. Wat wil je ook in een land waar het emancipatoire debat vooral draait om genderneutraal taalgebruik, in plaats van het echte emancipatieprobleem aan te pakken. Aylin Bilic is headhunter en publicist.||https://www.nrc.nl//nieuws/2022/09/14/deeltijdwerk-is-de-echte-vijand-van-emancipatie-a4141919
2022-09-14||In beeld: de processie van Buckingham Palace naar Westminster Hall||||https://www.nrc.nl//nieuws/2022/09/14/in-beeld-de-processie-van-buckingham-palace-naar-westminster-hall-a4141914
2022-09-14||Onafhankelijke arbiter: ‘NAM deed poging tot beïnvloeding’||Kwam je als gedupeerde met schade aan je woning er niet uit met gaswinner NAM? Dan kon je vanaf 2016 terecht bij de Arbiter Bodembeweging. Deze groep oud-rechters moest geschillen tussen de NAM en gedupeerden op een laagdrempelige manier snel oplossen. In 2018 lagen er al 3.000 zaken bij de Arbiter, die onafhankelijke diende te opereren. Maar bindend waren de uitspraken van de Arbiter niet. De NAM zou „in beginsel” de uitspraken nakomen, zei oud-voorzitter en arbiter Pieter Schulting (2016-2020) woensdag voor de parlementaire enquêtecommissie in Den Haag. Maar in de praktijk bleek de NAM de uitspraken vooraf en tijdens het proces te willen beïnvloeden. Al bij de aanstelling van de Arbiter kwamen er „waarschuwingen” van de NAM over toekomstige uitspraken, aldus Schulting. De Arbiter vond dat lichte trillingen door bevingen schade konden veroorzaken aan huizen. Het Centrum Veilig Wonen (CVW), dat de schades toen afhandelde in opdracht van de NAM, vond dat niet. Zou de Arbiter een uitspraak doen waarbij schade erkend werd door lichte trillingen, dan zou de NAM „naar de rechter stappen”, zei Schulting. „Daar is vaak mee gedreigd en dat hebben wij altijd als zeer bezwaarlijk ervaren.” Was dat poging tot beïnvloeding, vroeg de commissielid Stieneke van der Graaf (ChristenUnie) aan Schulting? „Zo kunt u dat noemen. Maar we lieten ons daar niet door beïnvloeden.” Briefjes van de NAM
Ook tijdens bepaalde zaken probeerde de NAM buiten het proces haar invloed uit te oefenen. Als voorzitter kreeg Schulting zo’n tien brieven van de NAM, „hele epistels vol argumenten”. Die briefjes gingen over lopende zaken en stonden vol juridische argumenten. „Ik beantwoordde aan de NAM dat we daar niet op in gingen”, zei Schulting. „Het is geen pas om in een apart briefje aan de Arbiter met inhoudelijke argumenten te komen. Je kunt niet een één-tweetje met de rechter hebben buiten de procedure om, dat kan niet.” Schulting heeft de NAM leren kennen als „een organisatie die er moeite mee had om de regie over de schadeafhandeling los te laten”. Dat bleek ook na 2017, toen er een nieuw schadeprotocol werd bedacht dat onafhankelijk van de NAM zou opereren. Suggesties die de Arbiter Bodembeweging deed aan de Nationaal Coördinator Groningen (NCG), de overheidsorganisatie die het nieuwe protocol moest opstellen, werden veelal afgewezen. „De reactie was keer op keer van dat kun je wel willen, maar reken er maar niet op dat de NAM daarmee akkoord gaat”, zei Schulting. Uiteindelijk is er een schadeprotocol gekomen „waar wij niet blij mee waren”. ||https://www.nrc.nl//nieuws/2022/09/14/onafhankelijke-arbiter-nam-deed-poging-tot-beinvloeding-a4141912
2022-09-14||Armenië: dodental door gevechten aan grens Azerbeidzjan opgelopen tot meer dan 100||Het aantal Armeense militairen dat om het leven is gekomen bij de gevechten tussen Armeense en Azerbeidzjaanse troepen is de afgelopen twee dagen opgelopen tot 105. Dat heeft de Armeense premier Nikol Pasjinian woensdag in een toespraak tegen het Armeense parlement gezegd. Ook is Armenië land verloren aan Azerbeidzjan, al is onduidelijk hoe groot dat gebied is. Aan Azerbeidzjaanse zijde zijn ook dodelijke slachtoffers gevallen, maar de regering meldt niet hoeveel.  De gevechten ontstonden in de nacht van maandag op dinsdag op de grens tussen Armenië en Azerbeidzjan. Beide landen beschuldigen elkaar ervan het geweld te hebben uitgelokt. Het Azerbeidzjaanse leger nam vanaf maandagavond verschillende Armeense stadjes onder vuur met mortiergranaten en drones. Volgens Azerbeidzjan was dat een reactie op „Armeense provocaties”, zoals troepenopbouw aan de grens.  Armenië en Azerbeidzjan zijn al jarenlang met elkaar in conflict over het betwiste gebied Nagorno-Karabach. Dat wordt internationaal erkend als Azerbeidzjaans grondgebied, maar in de jaren 90 splitste de regio, die voornamelijk bevolkt wordt door Armeense separatisten, zich af. De gevechten van de afgelopen dagen zijn de heftigste uitbarsting van geweld in het gebied sinds 2020, toen een zesweekse oorlog plaatsvond. Meer dan 6.500 mensen kwamen daarbij om. Uiteindelijk veroverde Azerbeidzjan gebieden terug en werd onder leiding van Rusland een wapenstilstand getekend. ||https://www.nrc.nl//nieuws/2022/09/14/armenie-dodental-door-gevechten-aan-grens-azerbeidzjan-opgelopen-tot-meer-dan-100-a4141894
2022-09-14||Kiekjes uit de Cupola||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/14/kiekjes-uit-de-cupola-a4141815
2022-09-14||Biden belt met koning Charles om condoleances over te brengen||De Amerikaanse president Joe Biden heeft woensdag met de Britse koning Charles gebeld. Volgens het Witte Huis condoleerde Biden Charles met het overlijden van zijn moeder, die hij als „vriendelijk en gastvrij” herinnerde. Biden zou daarnaast „de grote bewondering van het Amerikaanse volk voor de koningin” over hebben gebracht en de wens hebben geuit uit een goede relatie met het Britse koningshuis te onderhouden. Joe Biden zal met zijn vrouw aanwezig zijn bij de uitvaart van Elizabeth op maandag 19 september. Vorig jaar ontmoette Biden Elizabeth nog op Windsor Castle, enkele maanden na zijn aantreden.||https://www.nrc.nl//nieuws/2022/09/14/biden-belt-met-koning-charles-om-condoleances-over-te-brengen-a4141895
2022-09-14||‘Bakkie pleur’ zou nu 2,50 moeten kosten, Peter houdt het bij 1,40||Illustratie Stella Smienk
 ‘Graag nog een koffiebakkie voor Fred en Hans.” Geroutineerd pakt Peter van Eijk (70) twee kopjes vanachter de toonbank, drukt op de automaat en geeft ze mee aan de klant. Volgende. „Dag Peet… Kan ik afrekenen?” Het publiek in Consumptiehuis de Aanloop, midden op het Jonckbloetplein in Den Haag, is haast even oud als de tent zelf. Peter van Eijk nam het etablissement – een houten keet – over van zijn neef in 1973, toen haast op elke straathoek nog een koffiehuis stond. Gemeentebeleid, want heel vroeger kreeg Jan de Arbeider hier op vrijdagmiddag het salaris uitbetaald in plaats van in de kroeg – beter voor iedereen. Tijden veranderen en het terras van Consumptiehuis de Aanloop zit nu vol gepensioneerden. De vaste klantenkring. En tja, ga je inflatie doorberekenen aan mensen die je al dertig jaar kent?  Peter van Eijk (70) Eigenaar van koffietent Consumptiehuis de Aanloop in Den Haag Betaalt voor een tray Lipton Ice nu 4 euro meer, maar berekent de prijsstijging niet door aan klanten Een koffiehuis verderop deed het onlangs wel. Een beetje. De prijs voor een ‘bakkie pleur’ (met slagroom) ging tweemaal met een dubbeltje omhoog, van 1,40 naar 1,50 naar 1,60 euro. Maar zou je de inflatie écht doorberekenen, dan moet je de klant 2,50 euro laten aftikken. „Dat kun je doen als je een toeristentent bent”, zegt Peter van Eijk. „Maar je vaste klantenkring… dat is toch je omzet.” Hij houdt de koffieprijs gewoon waar ’ie al acht jaar op staat: 1,40 euro. En ook de prijs van de limonades (voor een tray Lipton Ice betaalt hij nu 4 euro meer) en de koeken (idem) blijft hetzelfde. Dus uiteindelijk is alleen hijzelf de dupe van de inflatie. „Maar ik kom wel rond hoor. Ik heb ook nog AOW, en alleen de zorg voor vier poezen.” Wat ook meespeelt: Van Eijk had gedacht dat de inflatie van korte duur zou zijn. Rusland is zó groot… hij had gedacht dat Oekraïne snel was overlopen, waarna de prijzen weer zouden zakken. „Maar dat is nu toch een vraagtekentje.” En eerlijk? Hij is er ook wel klaar mee. Peter van Eijk werkt hier nu bijna vijftig jaar en heeft gezondheidsklachten. En vroeger was het alleen maar lachen in het koffiehuis, maar de laatste jaren proeft hij steeds meer chagrijn. ‘De crisis’, ‘de oorlog’, ‘de criminaliteit’, ‘de buitenlander’, ‘de vuilnis’, ‘betaald parkeren’. Daar komt nu ‘de inflatie’ weer bij. „Het is één grote hoop. Alles bij elkaar.” Meer afleveringen 
				Duurder leven
			||https://www.nrc.nl//nieuws/2022/09/14/bakkie-pleur-zou-nu-250-moeten-kosten-peter-houdt-het-bij-140-a4141893
2022-09-14||Cubop City Big Band raakt de ziel en traditie van latin||De jubileumtour van de latinjazz-bigband van drummer Lucas van Merwijk werd steeds onderbroken door corona, maar zijn 25 jaar geleden opgerichte Cubop City Big Band staat als een huis. Zo ook de nieuwe plaat, opgedragen aan de muziek van ‘El Inolvidable’, ofwel de Puerto Ricaanse zanger/bandleider Tito Rodriguez.  Na de grote New Yorkse latin-bandleiders Machito en Tito Puente, die in de jaren vijftig en zestig de Cubop (de versmelting van bebop met Cubaanse dansmuziek) tot grote hoogten opstuwden, is Rodriguez de laatste van de drie die  de Cubop City Big Band postuum inspireert. Dat levert geen loeiend revolutionaire interpretatie op, maar het orkest levert wel hoogstaande kwaliteit, altijd laverend tussen nostalgie, traditie en improvisatie. De CCBB duikt met dwingende ritmes in de ziel van de muziek, en wordt nooit gemakzuchtig door de bevlogenheid van bandleider Van Merwijk en een vocalist als Yma America. Neem de smaakvolle bolero, Rodriguez’ hit ‘Inolvidable’. Of het gekruide ‘Avisale A Mi Contrario’ waarin de blazers spetterend uiteenvallen als vuurwerkregen. Lucas van Merwijk & the Cubop City Big Band  El Inolvidable 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/cubop-city-big-band-raakt-de-ziel-en-traditie-van-latin-a4141892
2022-09-14||Pianist Igor Levit pelt laag na laag van het  duister||Klassiek Igor Levit Tristan 

●●●●●
 De Duitse pianist en politiek activist Igor Levit legt graag historische verbanden. Op een eerder album zette hij variaties van Bach en Beethoven  naast  modern werk van de Amerikaanse componist Frederic Rzwewski. Filosofische gelaagdheid en onderlinge relaties zijn Levits handelsmerk, ook als hij op het nieuwe album Tristan de natuur van de nacht en de duisternis in de mens uitpluist. Het hart van het album is het grillige pianoconcert Tristan, dat de Duitser Hans Werner Henze begin jaren zeventig schreef in een tijd dat veel dierbaren hem ontvielen. Het stuk lijkt alle stadia van rouw te doorlopen, indrukwekkend uitgediept door Levit, het Gewandhausorchester en dirigent Franz Welser-Möst. Rondom dit monumentale werk beschouwt Levit verlangen en verlies in solostukken van Liszt, Mahler en bewerkingen van Wagners opera Tristan und Isolde. Vooral het bijna een half uur durende ‘Adagio’ uit Mahlers Tiende Symfonie groeit uit tot een ingrijpende luisterervaring.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/pianist-igor-levit-pelt-laag-na-laag-van-het-duister-a4141891
2022-09-14||Sabra de Israëlische superheldin pakte verkeerd uit voor Marvel||Al jaren neemt Marvel zich voor om te streven naar meer inclusiviteit door superhelden vrouwelijker en diverser te maken. Maar goede voornemens kunnen soms ook verkeerd uitpakken, zo bleek afgelopen week.  Nadat Marvel Studios zaterdag onthulde de Israëlische actrice Shira Haas (bekend van de Netflix-series Shtisel en Unorthodox) te hebben gestrikt voor de rol van superheldin Sabra in de film Captain America: New World Order (gepland: 2024), ontstond op sociale media veel kritiek. De keuze voor een Israëlische stripheld zou volgens (pro-)Palestijnse activisten niets meer dan propaganda zijn, bedoeld om het blazoen van Israël op te poetsen. De superheldin Sabra (wit pak met blauwe strepen, blauwe cape met Davidster als broche) is een creatie van schrijver Bill Mantlo en tekenaar Sal Buscema. Na een cameo-rol in de stripreeks The Incredible Hulk (nr. 250, aug. 1980) maakte Sabra een halfjaar later haar eerste volwaardige opwachting in het Hulkverhaal ‘Power and Peril in the Promised Land’ (nr. 256, feb 1981). Haar alter-ego Ruth Bat-Seraph, dat als Joods meisje in een kibboets door de Israëlische overheid is opgevoed en getraind om haar superkrachten te leren beheersen, is in het dagelijks leven een politieagent. Als superheldin Sabra gaat ze in dienst bij de Mossad. Sabra en Arabian Knight in Marvel Super Hero Contest of Champions (nr. 2, juli 1982). Marvel
 De strippagina’s uit de jaren tachtig geven een inkijkje in de toen heersende beeldvorming over de situatie in het Midden-Oosten. In haar eerste optreden neemt Sabra het op tegen Palestijnse terroristen, die bij een bomaanslag abusievelijk een Palestijnse jongen doden. Terwijl Sabra  de Hulk verdenkt van medeplichtigheid, geeft de groene reus een spoedcursus geschiedenis van het Israëlisch-Palestijns conflict, waar twee groepen vanwege „oude boeken” recht menen te hebben op hetzelfde land. Pas daarna ziet Sabra in dat de gedode Arabische jongen ‘een mens’ is. In een andere uitgave weigert de superheld Arabian Knight (tulband, kromzwaard) samen te werken met de „Jodin” Sabra, waarna de Amerikaanse superheld Iron Man vraagt of het aan haar afkomst ligt of „aan het feit dat ze een vrouw is”. Palestijnen vallen ook over de naam Sabra. In het  Hebreeuws wordt het gebruikt als  term voor een in Israël geboren Jood. Het is  daarnaast ook de naam voor de stekelige cactusvrucht (hard van buiten, zacht van binnen).  Maar voor Palestijnen is Sabra sinds 1982 onlosmakelijk verbonden met de slachting in de  vluchtelingenkampen Sabra en Shatila in Beiroet, toen Libanese falangisten  onder toeziend oog van het Israëlische leger honderden tot duizenden Palestijnen vermoordden. Hoewel Marvels Sabra twee jaar voor die gebeurtenis werd verzonnen, vinden Palestijnen het met de kennis van nu misplaatst om de naam nog voort te zetten. Anderen wijzen bovendien op de timing van de aankondiging van Marvel: deze vrijdag is het veertig jaar geleden dat de bloedbaden in Sabra en Shatila plaatsvonden.||https://www.nrc.nl//nieuws/2022/09/14/israelische-stripheldin-in-marvelfilm-valt-verkeerd-bij-palestijnen-a4141890
2022-09-14||Jagers in Frankrijk verstoppen zich niet meer|| Met een dromerige blik kijkt Johanna Clermont de camera in op een foto die gemaakt is in de Franse Pyreneeën. Haar make-up en lange  haar zijn zodanig in de plooi dat je zou denken dat ze net uit een kappersstoel komt. Maar de berggeit  die met  gesloten ogen  en een bosje takjes in de mond voor haar over een rots is gelegd, wijst op iets anders. „De dag eindigde met een schot op deze mooie vrouwtjesgems”, schreef ze in het bijschrift van de foto die ze afgelopen oktober op Instagram plaatste. „[Ik ben] gelukkig en dankbaar.”    Johanna Clermont (deze achternaam is een door haar gebruikt pseudoniem) is  chasseuse,  jaagster. En dat is ze fulltime. Want als ze niet met haar teckel en jachtgeweer achter gemzen en everzwijnen aanzit, maakt ze via sociale media reclame voor alles wat met jagen te maken heeft: van jachtkleding en wapens tot begeleide jachttours en videokanalen over jagen. Op Instagram (170.000 volgers) en Facebook (183.000 volgers) deelt ze foto’s en video’s waarop ze op verschillende plekken ter wereld   jachtgeweren streelt, geconcentreerd wegstuivende everzwijnen doodschiet of  met een stel  vogels met geknakte nekjes poseert. Ze kan er goed van  rondkomen.   Dat een influencer openlijk reclame maakt voor plezierjacht, is in Nederland bijna niet voor te stellen. Maar in Frankrijk wordt er nauwelijks van opgekeken. „De meeste Fransen hebben niet echt een mening over jagen”, zegt  Clermont schouderophalend terwijl ze op een warme dinsdagmiddag een biertje drinkt in een café in haar Zuid-Franse woonplaats Perpignan; haar herkenbare blonde lokken heeft ze in een knot gedraaid. „Net zoals de meesten geen sterke mening hebben over handbal of schaken.”  En inderdaad: jagen is voor een aanzienlijk deel van de ruim 67 miljoen Fransen ‘gewoon’ een hobby. Volgens een peiling van Ipsos uit 2021 is 20 procent van de Fransen vóór de jacht en staat 29 procent er onverschillig tegenover. Slechts 51 procent is uitgesproken tegen plezierjacht. Ter vergelijking: in Nederland is  volgens onderzoek van I&O Research 72 procent er tegen.  Frankrijk heeft dan ook het grootste aantal jagers van Europa: het land telt ruim 1,1 miljoen actieve jagers en nog eens 4 miljoen Fransen hebben ooit een jachtvergunning gehad. „Jagen is een soort levensschool”, zegt Clermont, gevraagd naar de reden dat ze jaagt. „Je leert  over de natuur, over de gewoonten van allemaal verschillende diersoorten, over wapens. En het kan meditatief zijn: soms moet je uren achtereen stil zitten en geen geluid maken.” Ook bevalt het haar dat jagen in Frankrijk – anders dan bijvoorbeeld in het Verenigd Koninkrijk – geen elitesport is. „Alle sociale klassen doen het”, zegt Clermont. „Je ziet in het bos mensen lopen met jaagkleding van  de  Decathlon, maar ook van het chique Purdey. Ik ken  echte aristocraten, maar ook boeren, leraren, handwerkers en fabrieksarbeiders die jagen” – een beeld dat wordt bevestigd door cijfers van de Nationale Federatie voor Jagers (FNC). Hoewel de meeste jagers op het platteland wonen, zijn er ook stedelingen die jagen. „Het verruimt je blikveld.”  De populariteit van la chasse in Frankrijk is volgens de in plezierjacht gespecialiseerde antropoloog Christophe Baticle te verklaren door het diepverankerde ruralisme (vrij vertaald: plattelandsdenken). In Frankrijk, waar 88 procent van de gemeenten als ‘ruraal’ wordt geclassificeerd, is het ruralisme of agrarisme lang beschouwd als „een volwaardige ideologische stroming, zoals socialisme en liberalisme dat ook zijn”, zegt hij telefonisch. De ideologie verheerlijkt het leven op het platteland en motiveert mensen na te denken over hun relatie met de aarde. Voor veel aanhangers is de jacht het summum van ruralisme: men leert over flora en fauna en spendeert – ver weg van de stenen stad – vele uren in de natuur.  Door de omvang en  de dunbevolktheid van het Franse platteland, en de grote diversiteit aan natuurgebieden, zijn er bovendien veel van wat jagers „bejaagbare” dieren noemen. Daardoor zou het minder erg gevonden worden dat dieren voor de plezierjacht gedood worden dan in meer volgebouwde landen.  Baticle: „We weten uit onderzoek dat in landen waar minder natuur is, de wens om haar te beschermen historisch gezien groter is.” Dit zou ook de reden zijn dat het aantal diersoorten waarop in Frankrijk gejaagd mag worden, beduidend hoger ligt dan in andere Europese landen. In het land mag bijvoorbeeld op 66 verschillende vogels gejaagd worden, waar het Europese gemiddelde 39 is. Hoewel het jagen  dus diepgeworteld is, zou Johanna Clermont in vroeger jaren waarschijnlijk niet zo openlijk spreken over haar hobby. „Jagers waren in het verleden zeer discreet”, aldus Baticle. „Het is altijd een hechte gemeenschap geweest die onderling veel over de jacht praatte, maar zich niet vaak in de maatschappij presenteerde als  jagers.” Toen er eind jaren tachtig  meer aandacht kwam voor dierenrechten en de kritiek op de jacht toenam, lieten jagers meer van zich horen, onder meer met grote jagersprotesten. De afgelopen jaren zette deze trend door. „Tot een paar jaar geleden was ons credo: als je gelukkig wilt leven, moet je verstopt leven”, zegt ook   Willy Schraen,  voorzitter van jagersfederatie FNC, in zijn met geweien en opgezette dieren versierde kantoor in Parijs. Schraen, een grote en brede roodharige man met een bulderstem, vertelt dat een voorganger hem eens op het hart drukte dat hij media moest mijden, vanuit het idee dat je bij kritiek beter stil kunt wachten tot de storm gaat liggen. „We hebben mensen te lang de kans gegeven ons af te schilderen als wrede barbaren.”  Ik spreek zelf iedere dag wel een minister of verkozen politicus en president Macron zie ik twee of drie keer per jaar Willy Schraen voorzitter Nationale Federatie voor Jagers Sinds zijn aanstelling in 2016 heeft hij het daarom zijn missie gemaakt om zo zichtbaar mogelijk te zijn en „de jacht uit te leggen”. De FNC wil jagers presenteren als vertegenwoordigers van het rurale Frankrijk en als natuurkenners die met hun kennis en acties als het herplanten van bossen bijdragen aan biodiveristeit en  natuurbehoud. Zo hingen in 2018 Parijse metrostations vol aanplakbiljetten waarop jagers werden beschreven als „de nummer één natuurbeschermers van Frankrijk” en komt FNC geregeld op televisie met gelikte reclamespotjes. Volgens Baticle winnen ze er veel steun mee op het platteland: „Op de campagne voelen veel mensen zich  verlaten door het verdwijnen van winkels, het openbaar vervoer en de publieke diensten. Ook ervaren ze intolerantie vanuit de rest van de maatschappij.” De FNC kan zich daarom opwerpen als een  beschermer, een organisatie „die zorgt dat rurale waarden voortbestaan”. Ook in politiek Parijs zijn jagers niet meer te missen. Via bekende lobbyisten als Thierry Coste en Schraen zelf heeft de jachtwereld contact met parlementariërs en senatoren van vrijwel alle politieke partijen. „Ik spreek zelf iedere dag wel een minister of verkozen politicus, en president Macron zie ik twee of drie keer per jaar”, zegt Schraen met enige trots. De jaaglobby oefent zo invloed uit op beleid omtrent natuurgebieden en regelgeving voor de jacht.  De laatste jaren met succes, zo lijkt het: in Macrons eerste termijn (2017-2022) werd de prijs voor een nationale jachtvergunning gehalveerd en kregen lokale jachtverenigingen meer bevoegdheden. De FNC is tevreden: Schraen zegt dat het contact met politici „steeds beter verloopt” en in Macron ziet hij een president „die de jacht wil promoten”. De politici hebben er zelf ook veel bij te winnen. Niet alleen vormen de 1,1 miljoen jagers  (en hun naasten) een belangrijke kiezersgroep, ook kunnen politici via hen in de gratie vallen bij bewoners van het platteland die zich ver verwijderd voelen van Parijs. Macrons besluit om jachtvergunningen goedkoper te maken, werd dan ook algemeen beschouwd als een poging om plattelandsstemmen te winnen.  Toch is het niet zo dat het de jagers alleen maar voor de wind gaat. Het aantal jagers in Frankrijk neemt al decennia geleidelijk af en de kritiek van onder anderen natuurbeschermers en dierenrechtenactivisten klinkt steeds luider. „Moraliteit wordt steeds belangrijker gevonden in de maatschappij en het is makkelijk om degene die doodt voor zijn plezier te veroordelen”, zegt Baticle over de kritiek die volgens hem vaker te horen is in de media en in de Franse maatschappij.  Tegenstanders van de jacht vinden het niet alleen wreed om zonder reden dieren te doden; zij bestrijden ook het beeld dat jagers helpen het natuurlijke ecosysteem op peil te houden. Zo benadrukt de Vereniging voor een Frankrijk zonder Jacht (RAC) dat jagers  roofdieren als vossen, wolven en adelaars – de natuurlijke regulatoren in de voedselketen – doodschieten en dat veel   „jaagbare diersoorten” in aantal afnemen. Om genoeg te jagen hebben, zetten jagers om die reden jaarlijks miljoenen dieren uit; everzwijnen (waarvan wél een overschot is in Frankrijk) zouden zelfs speciaal gefokt worden voor de jacht – iets wat de FNC ontkent. Ook een terugkerend thema is de veiligheid: hoewel het aantal ongelukken afneemt, worden ieder jaar wel mensen per ongeluk doodgeschoten door jagers – acht in het vorige seizoen. Eind 2021 ondertekenden nog honderdduizend Fransen een petitie waarin onder meer werd opgeroepen de jacht op woensdag en zondag te verbieden, naar aanleiding van de dood van een 25-jarige man die werd beschoten toen hij hout stond te hakken op zijn eigen terrein.     Sommigen gaan ver in hun kritiek: zowel Schraen als Clermont vertelt dagelijks bedreigingen te ontvangen; Schraen heeft zelfs al jaren politiebescherming. „Zo zei iemand eens op sociale media dat hij hoopte dat ik ontvruchtbaar ben, zodat ik de jaagtraditie niet kan doorgeven”, zegt Clermont. Maar ze laat zich er niet door tegenhouden: „Ik blijf uitleggen wat er mooi en positief aan de jacht is.” Toch is ze niet helemaal  out & proud. Clermont deelt nooit foto’s van haar woning, vrienden of familie op internet en gebruikt dus een valse achternaam  – zelfs in het contact met haar opdrachtgevers. Alleen als ze leveringen krijgt voor wapens, geeft ze haar echte achternaam door omdat dit moet voor de vergunning. Het is voor de veiligheid, maar ook omdat ze zich misschien realiseert dat voor sommigen jagen toch wel iets anders is dan hockey of basketbal. „Als ik ooit nog wat wil doen met mijn rechtenstudie en ga solliciteren, hoeft mijn toekomstige baas als die me googlet niet als eerste een dood everzwijn te vinden.” Een groep Franse senatoren verenigd in de  „controlemissie voor het veilig laten verlopen van de jacht” heeft woensdag dertig aanbevelingen gepubliceerd om de plezierjacht in Frankrijk veiliger te maken. De senatoren adviseren onder meer om alcoholgebruik tijdens het jagen te verbieden en „veiligheidsaudits” te houden in jachtgebieden. Ook zouden minderjarige jagers begeleiding moeten krijgen en een EHBO-cursus verplicht onderdeel moeten worden van de cursus voor een jachtvergunning.  Het advies werd opgesteld   naar aanleiding van een door honderdduizend mensen ondertekende petitie voor een veiligere jacht na de dood van een 25-jarige man eind 2020. In de petitie werd onder meer gevraagd om een verbod op jagen op woensdag en zondag. Zo ver wilden de senatoren echter niet gaan.||https://www.nrc.nl//nieuws/2022/09/14/jagers-in-frankrijk-verstoppen-zich-niet-meer-a4141889
2022-09-14||Hallo Venray rockt en  vernieuwt zichzelf||Dertig jaar geleden is het alweer sinds zanger/gitarist Henk Koorn van Hallo Venray in hotpants en netkousen over het Pinkpop-podium stuiterde. Behalve een aanstekelijk gevoel voor humor heeft de van oorsprong Haagse band het unieke vermogen om invloeden uit de Americana om te buigen tot een eigen geluid, in de triobezetting met bassist Peter Konings en voormalig Fatal Flowers-drummer Henk Jonkers. Hun elfde album met nieuw materiaal Coffee and Cake is overwegend ingetogen en reflectief. Openingsnummer ‘Jazz’ is Koorns goudeerlijke gedachte bij de dood van een muzikantenvriend, met koffie en cake als het tragische slotakkoord. In ‘Audience’ is hij jaloers op het publiek, dat zijn muziek veel intenser beleeft dan hijzelf. De goedgelovige hoofdpersoon uit ‘Trust’ en de giechelende buitenstaanders uit ‘Nerds’ zijn als Koorn zelf, onaangepast en toch sympathiek. Hallo Venray rockt, ontroert en vernieuwt zichzelf: iets dat hun voornaamste inspirator Neil Young in jaren niet meer gelukt is.  Pop Hallo Venray Coffee and Cake  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/hallo-venray-rockt-en-vernieuwt-zichzelf-a4141884
2022-09-14||De feestelijke triomftocht van Sampa The Great||Hiphop Sampa The Great As Above, So Below 

●●●●●
 De belofte uit de titel van haar vorige album, The Return, bracht ze twee jaar geleden in de praktijk. Sampa The Great verhuisde terug, van Australië naar het land van haar geboorte, Zambia. Misschien valt daarom alles op zijn plek op As Above, So Below. We treffen de rapper op een creatief hoogtepunt. De plaat bruist en briest, broeit en bloeit. Onderkoeld lui somt ze in ‘Never Forget’ de verworvenheden van Afrikanen op en op ‘Can I Live’ werkt ze samen met de overgebleven leden van de legendarische Zambiaanse rockgroep WITCH.  Hoewel er verschillende stijlen doorklinken, komen thema’s slim terug, zoals de drone-achtige bas op ‘Mask On’ met Joey Bada$$. In aangepaste vorm legt die op ‘Bona’ de basis legt voor een ode aan Botswana, het land waar Sampa Tembo  opgroeide. Met de vele gastmuzikanten voelt het album  als een feestelijke triomftocht, alsof Sampa The Great een welkom thuis-parade voor zichzelf heeft georganiseerd en de wereld heeft uitgenodigd.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/de-feestelijke-triomftocht-van-sampa-the-great-a4141883
2022-09-14||Voormalig hoofd veiligheid Twitter: cyberbeveiliging ligt een decennium achter|| Duizenden werknemers die toegang hebben tot persoonlijke data van gebruikers. Een  bedrijf dat  „winst verkiest boven veiligheid”, alle signalen van securityexperts negeert  en „een decennium achterligt” als het gaat om cyberbeveiliging.   Het is dramatisch gesteld met de cyberveiligheid  van Twitter. Althans volgens Twitters voormalige hoofd veiligheid Peiter Zatko, die dinsdag tegenover een  onderzoekscommissie van de  Amerikaanse Senaat getuigde  over zijn voormalige werkgever.   Zatko werd in januari dit jaar ontslagen bij Twitter en diende vlak daarna een reeks klachten in bij verschillende Amerikaanse autoriteiten tegen zijn voormalige werkgever. Daarin beschuldigde hij Twitter van het niet nakomen van afspraken met consumentenautoriteit FTC uit 2011. Twitter beloofde destijds nepaccounts op het platform aan te pakken en een nieuw beveiligingsbeleid op te tuigen. De FTC kan Twitter honderden miljoenen dollars boete opleggen voor het negeren van deze overeenkomst. Volgens Twitter moest Zatko vertrekken vanwege „ineffectief leiderschap en slechte prestaties”. Volgens Zatko  moest hij weg vanwege een confrontatie met het bestuur, onder wie topman Parag Agrawal, die zou hebben geweigerd toe te geven dat er sprake is van volgens Zatko „schokkende” beveiligingsproblemen. Zo had Twitter volgens Zatko totaal geen overzicht van wie er binnen het bedrijf toegang kreeg tot welke data en zou er op een derde van de bedrijfscomputers geen beveiligingsupdates zijn geïnstalleerd. Volgens Zatko leidde de interne chaos ertoe dat Chinese en Indiase spionnen bij Twitter een baan wisten te bemachtigen. Die zouden ze vervolgens hebben ingezet om locatiedata van gebruikers te verzamelen voor hun inlichtingendiensten.  Peiter Zatko (51), in de securitywereld bekend onder de bijnaam ‘mudge’ (modder), werd in 2020 gerekruteerd door Twitter-oprichter Jack Dorsey. Twitter was dat jaar getroffen door een groot beveiligingslek, nadat een groep tieners onder leiding van de 17-jarige Amerikaan Graham Clark via een telefoontruc de wachtwoorden van enkele Twitter-werknemers wist te achterhalen.  Met behulp van die wachtwoorden kreeg Clark toegang tot de accounts van een groep prominente Twitteraars, onder wie Tesla-oprichter Elon Musk en PVV-leider Geert Wilders. Vanuit een deel van de accounts riepen de hackers miljoenen twitteraars op om geld te storten. Clark verdiende  120.000 dollar  met zijn truc en ging uiteindelijk drie jaar de gevangenis in.  Zatko voerde na de hack tweefactor-authenticatie in voor alle Twitter-werknemers. Maar, zo constateerde hij: dat was slechts een van de vele maatregelen die Twitter moest nemen om de interne beveiliging op orde te krijgen.  Dinsdag stelde Zatko tegenover de Senaat dat het Twitter-bestuur veel van zijn adviezen  consequent negeerde.  Voor Twitter komt de getuigenis van Zatko op een slecht moment. Het bedrijf is in een juridische strijd verwikkeld met Elon Musk, Twitters grootste aandeelhouder. Musk kondigde in april aan Twitter te kopen voor 44 miljard dollar, maar trok zich vlak daarna terug uit de deal. Zijn belangrijkste bezwaar: Twitter zou Musk verkeerd hebben voorgelicht over het aantal spamaccounts op het platform.  Om hem te dwingen zijn koop door te zetten heeft Twitter Musk voor de rechter gedaagd. Tijdens de rechtszaak, die 17 oktober van start gaat in de Amerikaanse staat Delaware, komt ook de getuigenis van Peiter Zatko opnieuw ter sprake. Een verzoek daartoe van Musk werd door de rechter begin deze maand toegestaan. ||https://www.nrc.nl//nieuws/2022/09/14/voormalig-hoofd-veiligheid-twitter-cyberbeveiliging-ligt-een-decennium-achter-a4141881
2022-09-14||Syrië getroffen door cholera-uitbraak||Syrië heeft te kampen met een zorgwekkende cholera-uitbraak. Volgens gegeven van de Verenigde Naties zijn al negenhonderd mensen door de besmettelijke ziekte getroffen en zijn er acht aan overleden sinds het begin van de uitbraak drie weken geleden. VN-functionarissen spreken van een „ernstige bedreiging” voor de hele regio.   De meeste gevallen hebben zich voorgedaan in de noordelijke stad Aleppo en de noordoostelijke plaats Deir el-Zour. De ziekte heeft zich waarschijnlijk kunnen verspreiden doordat mensen vervuild water uit de rivier de Eufraat hebben gedronken. Ook kan er cholera zijn ontstaan via gewassen van akkers die zijn besproeid met vervuild water uit de Eufraat.  Mee speelt ook dat de rivier ongewoon laag staat door langdurig uitblijvende regenval, extreem hoge temperaturen en het afdammen van de rivier stroomopwaarts in Turkije.  Als gevolg van de Syrische burgeroorlog is bovendien een groot deel van de riolering in het land beschadigd, zeker in Aleppo waar langdurig zwaar is gevochten en de wederopbouw maar langzaam op gang komt. In deze omstandigheden kan cholera, veroorzaakt door een bacterie, zich snel verspreiden.  „Dit is de eerste bevestigde cholera-uitbraak in recente jaren in Syrië”, aldus Richard Brennan, directeur van de Wereldgezondheidsorganisatie (WHO) van de VN, tegenover persbureau Reuters. „De geografische verspreiding is reden tot zorg, dus we moeten snel handelen.” De autoriteiten hebben inmiddels ook ziekenhuizen in de hoofdstad Damascus gewaarschuwd om rekening te houden met de cholera-uitbraak. Brennan riep buitenlandse donoren op snel extra fondsen ter beschikking te stellen omdat de WHO ook al extra middelen  aanwendt om cholera-uitbraken in Pakistan te bestrijden, veroorzaakt door de immense overstromingen daar.  ||https://www.nrc.nl//nieuws/2022/09/14/syrie-getroffen-door-cholera-uitbraak-a4141875
2022-09-14||‘De Groene Tafel’ is verplichte kost voor politici||Het zal niet vaak voorkomen dat de Dood voor velen het favoriete personage is in een ballet. Maar in Kurt Jooss’ profetische ballet uit 1932, De Groene Tafel, is hij dat: een ontzagwekkende figuur, in oorlogstijd een onontkoombare vermaler van mensenlevens, maar óók een troostrijke oplossing voor groot leed. Door de fantastische, nieuwe uitvoering van de 21-jarige rijzende ster Giorgi Potskhishvili is het een heerlijk weerzien met deze Dood. Tegelijk is het anti-oorlogsballet pijnlijk actueel – verplichte kost voor politici. Met het programma Shadows toont Het Nationale Ballet drie verschillende werken, over oorlog, macht en mystieke bezinning. De Groene Tafel oogt  90 jaar na de première nog steeds sterk en overtuigend. Koddig maar ingetogen in de scènes met de  wereldleiders rond de groene tafel. En zonder melodramatische overkill in de tragische scènes met de oude moeder (Kira Hilli), het jonge meisje (Qian Liu) of de moedige partizane, ooit een glansrol van Jeanette Vondersaar (die de choreografie prachtig instudeerde), nu van een krachtige Anna Tsygankova.  Macht en het streven ernaar staan centraal in Regnum, een première van de Nederlands-Oekraïense Milena Sidorova. In haar choreografie op Mozarts Symfonie nr. 25 wordt die gesymboliseerd door koorden waarmee een ander kan worden bestuurd en gekneveld, wat mooi tot zijn recht komt in de delen voor een weerspannige Chloë Réveillon en haar twee mannelijke overheersers. Tegen de achtergrond van een halfrond, bewegend decor met in het midden twee hoge, rechthoekige monolieten, bewegen 22 dansers in een verrassend genoeg vrij lichtvoetige choreografie, klassiek en helder van lijn, vol accenten van wapperende armen, brutaal wiegende heupen en kittige drafjes. In Sidorova’s danstaal wisselen klassieke hoofsheid en uitdagende ironie elkaar af. Met een goed gevoel voor ruimtelijkheid stuurt zij formaties over het toneel en gelukkig volgt zij niet slaafs de muziek, wat de choreografie fris houdt. Paradoxaal genoeg óók tamelijk opgewekt, zoals Sidorova’s balletten meestal monter zijn, met een vleugje humor. Het einde lijkt daardoor wat zwaar ten opzichte van het voorgaande: terwijl de man met de grootste machtshonger met lege handen achterblijft, opent de poort van de hel zich voor hem.  In het derde stuk, Yugen (2018) van Wayne McGregor, is juist mystieke verheffing het streven. De overwegend gelijkmatige stroom van Leonard Bernsteins ‘Chichester Psalms’ heeft de choreograaf geïnspireerd tot een zachtere en vloeiender – maar niet minder virtuoze – danstaal dan zijn gebruikelijke  scherpe en gefragmenteerde stijl. Timothy van Poucke is de centrale figuur, wiens bewegingen een diep verlangen naar verlossing uitdrukken. De bespiegelende groepsdelen komen over als een uitstekend gedanst gebed in een sfeervol decor van beeldend kunstenaar Edmund de Waal. Shadows door Het Nationale Ballet. Gezien: 13/9, Amsterdam. Herhalingen t/m 28/9. www.operaballet.nl 
●●●●●||https://www.nrc.nl//nieuws/2022/09/14/de-groene-tafel-is-verplichte-kost-voor-politici-a4141874
2022-09-14||Opinie | Joe Biden heeft de presidentiële plicht de democratie te redden||Joe Biden bedrijft vooral partijpolitiek. Althans volgens Luuk van Middelaar in zijn column Biden mist kans om polarisatie te overbruggen  (7/9).   Als bewijs voerde hij de Soul of the Nation-toespraak in Philadelphia aan waarmee de Amerikaanse president op 1 september de verkiezingcampagnes voor de midterms in november lanceerde. Biden zou de kans hebben gemist een brug te slaan naar gematigde, aan grondwet en rechtsstaat hechtende Republikeinen. „Politiek cynisme”, zo viel Van Middelaar New York Times-columnist Ross Douhat bij.  Rogier Ormeling is freelance journalist.  Kernthema van Bidens speech vormde de bedreiging van de democratie door ‘MAGA-Republikeinen’ die noch de constitutie en de rechtsstaat, noch de wil van het volk en de uitkomst van vrije verkiezingen respecteren. Dat onmiskenbare feit aan de orde stellen in een poging de democratie te redden was weinig anders dan Bidens presidentiële plicht. Tijdens zijn inauguratie in 2021 legde hij immers een ambtseed af waarin hij zwoer de grondwet te zullen beschermen en verdedigen. Dus hoezo partijpolitiek cynisme?  „Democratie kan niet overleven als één kant meent dat er slechts twee uitkomsten van een verkiezing mogelijk zijn: of zij winnen of zij zijn bedrogen”, aldus Biden. Afwijzing van antidemocratisch extremisme en kiezers werven voor de eigen partij is geen cynisme, maar de essentie van democratische politiek. Bovendien, in plaats van de oppositie te verenigen door deze op een hoop te gooien maakte Biden onderscheid tussen mainstream en extreme Republikeinen: „Laat mij heel duidelijk zijn: niet elke Republikein, zelfs de meerderheid der Republikeinen zijn geen MAGA-Republikeinen.”  Aldus plaveide Biden de weg voor zijn noodzakelijke waarschuwing. Zoals Tom Nichols in The Atlantic schreef:  „Biden deed wat hij moest doen. We hebben een keerpunt bereikt in de Amerikaanse politiek. De president heeft ons rechtstreeks verteld dat ons regeersysteem wordt aangevallen.”   Zo zei Biden onder meer dat MAGA-Republikeinen in veel deelstaten de democratie ondermijnen door verkiezingsontkenners in het zadel te helpen tijdens de midterms. Dan worden niet alleen leden van de Senaat en het Huis van Afgevaardigden gekozen,  maar tevens de drie hoogste ambtenaren in de deelstaten: gouverneurs, de attorneys general  en de secretaries of state. Dat zijn functies die invloed en supervisie uitoefenen over verkiezingsprocedures en uitslagen en dus ook over de presidentsverkiezing in 2024.   Volgens de analytische nieuwswebsite FiveThirtyEight zal 60 procent van de Amerikaanse kiezers een verkiezingsontkenner op hun midterm-stembiljet aantreffen. Van de 540 voor diverse functies genomineerde Republikeinse kandidaten ontkennen 199 de legitimiteit van Bidens overwinning in 2020. Daarnaast zijn er nog eens 62 die weliswaar niet beweerden dat de verkiezing was gestolen en evenmin gerechtelijke actie ondernamen, maar toch twijfels uitten over potentiële fraude.  FiveThirtyEight-voorspellingen voor het Huis van Afgevaardigden geven aan dat 118 verkiezingsontkenners tenminste 95 procent kans maken om te winnen. Eerder berichtte The Washington Post dat van de  87 Republikeinse kandidaten voor functies met macht en invloed over de presidentiële verkiezingen in 2024 er 54 stelden dat in 2020 sprake was van kiesfraude en Bidens overwinning dan ook niet gecertificeerd zouden hebben.  Bij gouverneursverkiezingen zouden weleens twee ontkenners en vier fraudetwijfelaars in  swing states verkozen kunnen worden. In Pennsylvania speelde Republikeins gouverneurskandidaat Doug Mastriano een sleutelrol in Trumps pogingen om de uitslag van 2020 ongedaan te maken. Ook charterde hij bussen voor de bijeenkomst die voorafging aan de Capitool-bestorming. Mogelijk gaan in Arizona zelfs alledrie de hoogste ambten naar ontkenners. Kari Lake, Abraham Hamadeh en Mark Finchem, kandidaten voor respectievelijk het gouverneurschap, attorney general en secretary of state hebben Trumps ‘Grote Leugen’  tot hun centrale campagnethema verheven.  Verkiezingsbestuur en certificatie van de uitslag liggen in tegenstelling tot andere staten in Wisconsin niet bij de secretary of state, maar bij een tweepartijdige verkiezingscommissie. Aangezien die in 2020 bepaalde dat Biden de staat had gewonnen, willen Republikeinen de commissie echter ontmantelen en haar bevoegdheden overhevelen naar de secretary of state, tenminste  als hun kandidaat, verkiezingsontkenner Amy Loudenbeck, gekozen wordt.  Vergelijkbare pogingen van MAGA-Republikeinen om controle over  verkiezingen te verkrijgen en deze te manipuleren zijn behalve in bovengenoemde battleground-staten ook elders, en bovendien op het lokale niveau van het verkiezingsbestuur in de counties gaande. Over cynisme gesproken.  Dat Trump de verkiezingen verloor is een feit. En als Republikeinen op basis van een leugen zelf komende verkiezingen dreigen te stelen dan zou Biden geen democraat zijn wanneer hij daar niet voor waarschuwde. Een brandweerman die stelling neemt tegen een brand valt niets te verwijten. ||https://www.nrc.nl//nieuws/2022/09/14/joe-biden-heeft-de-presidentiele-plicht-de-democratie-te-redden-a4141873
2022-09-14||Aanklager die de Clintons in het vizier nam en niet meer losliet|| Zijn onderzoek naar de Clintons was al doodgelopen, maar Kenneth Starr liet het er niet bij zitten. De magistraat was in 1994 aangesteld als independent counsel om een mislukte gronddeal in Arkansas te onderzoeken, waar ook voormalig gouverneur Bill Clinton en zijn vrouw Hillary in de jaren tachtig in hadden geïnvesteerd. Tegenwoordig woonde dit  machtskoppel in het Witte Huis en Republikeinen in Arkansas én Washington hoopten hen jaren later op de Whitewater-affaire te kunnen pakken. De conservatieve jurist Starr moest dit klusje klaren.  Maar ook Starr, die dinsdag op 76-jarige leeftijd overleed, kon na jaren spitten niks onoorbaars vinden. Zijn besluit om zijn onderzoek veel breder te trekken, zou tweede helft jaren negentig grote gevolgen krijgen. Voor de Washingtonse politiek die verder verhardde, voor het internationale aanzien van de supermacht Amerika en niet in de laatste plaats voor de direct betrokkenen van de affaire die Starr blootlegde. De vijftiger Clinton bleek in het Oval Office een verhouding te zijn begonnen met een  23-jarige stagiaire, Monica Lewinsky. Die intieme relatie was op zich niet strafbaar – en twee decennia voor de #MeToo-beweging werden de avances van een baas in de richting van een ondergeschikte maatschappelijk nog niet erg breed veroordeeld. Maar Starr had aanwijzingen dat de president er onder ede over had gelogen en de rechtsgang op andere manieren had tegengewerkt. Het werd dé kans om Clinton alsnog te pakken. Starr werd de gangmaker achter de eerste impeachment-procedure tegen een president in ruim een eeuw. Puriteins Amerika en de rest van de wereld werden anderhalf jaar lang getrakteerd op de meest expliciete details van Clintons privéleven. Het Huis van Afgevaardigden, waar de Republikeinse oppositieleider Newt Gingrich de regering-Clinton frontaal aanviel, deed er enthousiast aan mee. Starrs  eindrapport zou een bestseller worden en zijn sterke getuigenis in de Senaat een historisch tv-moment. Maar senatoren ging in 1998 uiteindelijk niet over tot veroordeling (en daarmee afzetting) van Clinton. Het jaar erop zou Starr zijn onderzoek formeel staken, maar hij bleef de conservatieve zaak dienen en schuwde de controverse daarbij niet. Als decaan aan een Californische universiteit voerde hij (uiteindelijk vergeefs) campagne tegen het homohuwelijk in de staat. Als advocaat verdedigde hij een schooldirecteur in Alaska, die een student had geschorst voor het tonen van een pro-marihuana-boodschap (‘Bong Hits 4 Jesus’). Andere omstreden cliënten waren grote tabaksbedrijven en beveiligingsbedrijf Blackwater, waarvan huurlingen zich hadden misdragen in Irak.  In 2016 kreeg Starrs reputatie als zedenprediker een flinke knauw. Als voorzitter van de grote Texaanse baptistenuniversiteit Baylor moest hij aftreden, toen bleek dat klachten over seksueel wangedrag van mannelijke studenten jegens vrouwen jarenlang niet serieus genomen waren. Starr zou aanrandende football-spelers in bescherming hebben genomen, omdat hij de sportieve successen van hun team belangrijker vond voor de universiteit. In 2021 werd bovendien onthuld dat hij een prominent lid was geweest van het advocatenteam van Jeffrey Epstein toen de miljardair in 2008 een veelbesproken milde schikking trof in de zedenzaak tegen hem. Via  zijn connecties in Washington zou Starr erin geslaagd zijn het ministerie van Justitie te bewegen om de ernstigste aanklachten tegen Epstein te laten vallen. Zijn goede contacten brachten Starr begin 2020 ook nog één keer terug in het spotlicht van de Senaat. En opnieuw voor een impeachment-procedure, zij het dit keer niet als aanklager, maar als verdediger van de aangeklaagde president. Tijdens de eerste afzettingspoging tegen president Trump (wegens de Oekraïne-affaire) betoogde hij dat  er te makkelijk naar dit zware wapen werd gegrepen. Hij kon het weten, stelde hij: „Net als oorlog is impeachment iets hels.”||https://www.nrc.nl//nieuws/2022/09/14/aanklager-die-de-clintons-in-het-vizier-nam-en-niet-meer-losliet-a4141872
2022-09-14||Elizabeth II kreeg vele gezichten. Flatteus waren die portretten vaak allerminst||‘Waarom is het zo moeilijk om de koningin te portretteren?” vroeg The Guardian zich enkele jaren geleden af. Aanleiding was het nieuwe vijfdollarbiljet in Australië waarop koningin Elizabeth stond afgebeeld en dat het zoveelste „onflatteuze portret van de koningin” was. Het was verleidelijk om in de tekening een poging te zien het Australische republikeinse sentiment te voeden: laat mensen elke dag betalen met een biljet waar een nare vrouw op staat, en het koningshuis schaft zichzelf af. Maar, zo stelde The Guardian vast, het was een logischer verklaring dat het niet te doen was deze vorstin flatteus af te beelden. Australische dollar
 Natuurlijk is die tweede optie logischer, maar het is ook een merkwaardige vaststelling over een vrouw over wie zoveel kunst is gemaakt. Ruim tweehonderd keer poseerde ze voor officiële staatsieportretten. Schilders, fotografen, musici, theatermakers, auteurs: allemaal bogen ze zich over een beeld van de koningin. En velen van hen worstelden ermee dat ze een individu moesten verbeelden dat niet los was te zien van het symbool. Dat leek aanvankelijk een sprookjesachtig gebeuren, tenminste voor wie nu luistert naar de Nursery Suite van de Britse componist Edward Elgar (1857-1934). Voor zijn suite uit 1930 kreeg hij toestemming het op te dragen aan de twee prinsesjes en hun moeder. Wie die ambitie heeft, komt natuurlijk niet aanzetten met heftige dissonanten, maar met een braaf orkestwerk waarin de wereld er een is van schattige popjes met pijpenkrullen.  De brave manier waarop Elgar te werk ging was echter geen garantie voor de manier waarop de Britse koningin later in muziek terugkwam. The Beatles kwamen in 1969 met het liedje ‘Her Majesty’, waarin Paul McCartney nuchter vaststelt: ‘Her Majesty’s a pretty nice girl  / But she doesn’t have a lot to say’. De Sex Pistols waren acht jaar later een stuk stelliger. Bij hen ging het meer om de symboolfunctie: ‘God Save the Queen / The fascist regime / They made you a moron / A potential H-bomb’. Popartkunstenaar Jamie Reid maakte een collage voor de hoes van hun single, waarvoor hij  de koningin aanvankelijk met swastika’s op haar oogleden had getekend. Het platenlabel vond dat te ver gaan, maar er waren alternatieven. Op een ervan heeft de vorstin een veiligheidsspeld door haar mond, op de meest iconische heeft ze als een misdadiger een balkje over haar ogen met daarop de titel van het nummer. Over haar mond staan krantenletters geplakt: Sex Pistols.   Waren de Sex Pistols al weinig vleiend, ‘Royalty’ van de Schotse punkband The Exploited ging in 1981 nog een stuk verder: ‘We don’t need her / She’s no fucking use / She’s gonna be a victim / Of the working class abuse’. Het waren  de hoogtijdagen van de Britse punkbeweging, die zich fel verzette tegen het conservatieve beleid van Margaret Thatcher. De koninklijke familie werd in talloze nummers bekritiseerd als symbool van klasse-ongelijkheid. Dat stond in schril contrast met de conservatieve kinderboekenauteur Roald Dahl die de koningin in 1982 in De Grote Vriendelijke Reus (GVR) neerzette als een coole vrouw die Sophie en de GVR hielp met haar karakteristieke „koninklijke gastvrijheid”. In de kinder-evergreen The Paperbag Princess (1980) van Robert Munsch is Elizabeth  een prinses: ze heeft een goed hart, verslaat een draak om de prins te redden en lapt alle koninklijke conventies aan haar laars.  Het is allemaal zoveel braver dan Spitting Image, de tv-serie die in de jaren tachtig zijn hoogtijdagen kende en de koningin vaak op de korrel nam. De manier waarop ze een baby doopt met een fles champagne op het hoofdje doet een beetje denken aan de roman The Autobiogra-phy of the Queen (2007) van Emma Tennant, waarin de koningin genoeg heeft van het doorknippen van lintjes en ten doop houden van alles.  Allemaal fictie natuurlijk – daar is immers de ruimte voor de keerzijde van het ambt. Bij Sue Townsend brokkelde het koningshuis af in de satirische roman The Queen and I (1992), in een tijd waarin niet alleen het Verenigd Koninkrijk, maar de hele wereld getuige was van de scheiding tussen Charles en Diana (ook voer voor menig toneelstuk of film). De koningin komt in The Queen and I, nadat het koningshuis is afgezet, terecht in een huurhuis in de wijk ‘Hell Close’. Haar hondjes mag ze niet meenemen. De Britse historicus Jane Stevenson kaartte het koloniale verleden aan in de roman The Empress of Last Days (2003), waarin ze uiteenzet hoe de op de Bahama’s wonende zwarte wetenschapper Elizabeth of Bohemia in feite aanspraak maakt op de Britse troon.  Ook de Nigeriaanse beeldend kunstenaar Samson Akinnire plaatste Elizabeth in 2019 binnen een koloniale context: Elizabeth als vrouw van kleur is gemaakt van onder meer autobanden, blikjes, koper en glas. De Schotse beeldhouwer Hew Locke, die opgroeide in Guyana, deed in 2005 iets vergelijkbaars: met afval en plastic speelgoed ontstond een vorstin die symbool stond voor de etnische spanningen in de Britse samenleving. Het ging in deze werken niet zozeer om het individu, maar om het instituut.  Oluwole Omofemi, The Queen (2022) Foto Tristan Fewings/ Getty Images for Sotheby’s Al sinds het aantreden van de Britse koningin legden kunstenaars niet zozeer haarzelf, maar juist het koningshuis als instituut vast. „God save the queen / She’s not a human being”, zongen de Sex Pistols in 1977 en het is alsof fotograaf Cecil Beaton zich daar al jaren daarvoor bewust van was. Toen hij de koningin in 1953 vastlegde op de dag van haar kroning, legde hij een mythe vast in de traditie van portretten uit de tijd van Elizabeth I, die eeuwen daarvoor ook lang op de troon had gezeten. Het staatsieportret van fotograaf Anthony Buckley week daar in 1960 niet van af: en profil, het haar stijfjes gestileerd onder haar kroon. En Pietro Annigoni maakte het nog bonter met de portretten die hij vanaf 1955 maakte van de vorstin: als een  wezenloze Jeanne d’Arc die het land door weer en wind voert. De Britse koningin kwam natuurlijk ook terecht in de serie Reigning Queens (1985) van Andy Warhol, naast een jonge koningin Beatrix. Hoe glamoureus ook, er straalt niet echt een persoonlijkheid uit.  Een geslaagde poging tot een persoonlijk portret deed schilder Justin Mortimer in 1998  met zijn ‘Queen Elizabeth’. Het was het jaar na de dood van Diana Spencer,  de koningin had het dieptepunt in haar populariteit bereikt. Mortimer toonde een vorstin die letterlijk en figuurlijk verscheurd was. Het was het jaar waarop de rest van de wereld verbijsterd toekeek hoe lang en intens de Britten rouwden.  Justin Mortimers  ‘Queen’  uit 1998 is  letterlijk en figuurlijk een verscheurde vorstin Veel kunstenaars richtten zich sindsdien op de mens Elizabeth. De beroemde Britse schilder Lucian Freud deed in 2001 een volkomen mislukte poging toen hij een portret van Queen Elizabeth presenteerde als een  verfrommeld wezen met een raar kroontje op. „Ze lijkt op een van haar corgi’s die een beroerte heeft gehad”, zo omschreef een criticus het schilderij in tabloid The Sun. In The Guardian werd het portret vergeleken met een komisch masker van Richard Nixon.  Tot Elizabeths kern was naar eigen zeggen de Canadese fotograaf Chris Levine gekomen. Hij maakte in 2007 een hologram op basis van vele foto’s waarbij hij haar vroeg de ogen te sluiten en op haar ademhaling te letten, als in een meditatie. Lightness of Being toont een serene koningin met gesloten ogen, in een zacht licht. Zijn serie hologrammen laat de koningin als mens zien, een oude dame met wit haar en rimpels – en toch zit er een bijna goddelijk tintje aan dat ook weer wat kitscherig aandoet. Equanimity, gelijkmoedigheid, is de naam van een hologram – als er iets is dat kunst doorgaans de das om doet dan is het wel gelijkmoedigheid.  Wat dat betreft kwam de Duitse fotograaf Thomas Struth met zijn foto in 2011 van prins Philip en koningin Elizabeth dichterbij. In The New York Times vertelde hij dat hij vooraf had bedongen dat hij de jurk van de koningin mocht uitkiezen voor de foto: hij koos voor lichtgroen. Philip zit naast Elizabeth op de bank in een donkergroen pak, de kijker heeft vol zicht op de rimpels in hun gezichten. Zo zitten de twee vertrouwd, en eigenlijk ook een beetje burgerlijk, naast elkaar.  Dat het niet eenvoudig is om Elizabeth II in haar ware gedaante te pakken te krijgen, bewees nog dit jaar ‘Al-Da’, een algoritme dat Elizabeth II portretteerde. Een soort ruimtewezen is het resultaat, alsof het algoritme iets te vaak naar de Sex Pistols heeft geluisterd. Het is in ieder geval hét antwoord op de vraag waarom ze zo moeilijk te portretteren was.  Elizabeth II was een van de meest afgebeelde vrouwen ter wereld, de toekomst belooft ook veel goeds voor de kunsten. Charles mag dan minder populair zijn dan zijn moeder, hij spreekt nog meer dan zij voor de verbeelding, en de kans dat hij als koning voor een goddelijk, onbereikbaar wezen wordt aangezien is klein. De koningin is dood, leve de nieuwe verbeelding. ||https://www.nrc.nl//nieuws/2022/09/14/de-queen-kreeg-vele-gezichten-2-a4141871
2022-09-14||Britse ministerie roept op niet meer in de rij te gaan staan, wachttijd minstens 13 uur||						Volg voor het laatste nieuws rond het afscheid van koningin Elizabeth II ons nieuwe blog.
					 						Het Britse ministerie van Media, Cultuur en Sport heeft mensen opgeroepen niet meer in de urenlange rij te gaan staan om afscheid te nemen van koningin Elizabeth, om teleurstelling te voorkomen. De rij wordt namelijk op zondag gesloten. Hoe laat de rij precies sluit, wordt later vandaag bekendgemaakt. De rij is momenteel meer dan tien kilometer lang.  Zondag is de laatste dag dat mensen langs de kist van koningin Elizabeth kunnen lopen. De officiële begrafenis begint maandagmiddag om 12.00 uur lokale tijd (13.00 uur Nederlandse tijd). Naar verwachting staat de kist tot halfzeven ‘s ochtends in Westminster Hall in Londen. Via het Youtubekanaal van het ministerie is de rij live te volgen. Volgens de laatste update van het ministerie op Twitter, om 11.00 uur vandaag, bedroeg de wachttijd minstens dertien uur en kan die nog verder oplopen.  Eerder deze week ontstonden er enkele onregelmatigheden in de rij voor het afscheid van de Queen. Vrijdagavond zou een 28-jarige man de rij hebben verlaten om de kist aan te raken. De man werd door de beveiliging tegengehouden toen hij naar de kist rende. Hij is aangeklaagd voor verstoring van de openbare orde. Op woensdag zou een 19-jarige man zijn kleren hebben uitgetrokken in de rij en tegen andere wachtenden hebben aangeduwd. Ook hij is aangehouden en aangeklaagd voor onder meer aanranding.   						Bijna vijfhonderd hoogwaardigheidsbekleders uit ongeveer tweehonderd verschillende landen en gebieden zullen aanwezig zijn bij de begrafenis van koningin Elizabeth II. Dat bevestigt een bron van het Britse ministerie van Buitenlandse Zaken vrijdag tegen persbureau Reuters. Zo’n 100 presidenten en meer dan twintig vorsten nemen maandag afscheid van de Britse koningin. Onder anderen koning Willem-Alexander, koningin Máxima en prinses Beatrix hebben aangegeven bij de uitvaart aanwezig te zullen zijn, evenals de Amerikaanse president Joe Biden en de premiers van Canada, Australië en Nieuw-Zeeland. Op dit moment ligt koningin Elizabeth II opgebaard in Westminster Hall in Londen, het oudste gebouw van het Britse parlement. Duizenden mensen staan in de rij om afscheid te nemen. De gemiddelde wachttijd is inmiddels opgelopen tot 24 uur. Mensen kunnen tot en met zondag een laatste bezoek aan de kist brengen, maandag 19 september is de staatsbegrafenis.  Aan het einde van de uitvaart in Westminster Abbey, bijgewoond door zo’n tweeduizend gasten, zal in het hele Verenigd Koninkrijk twee minuten stilte worden gehouden. Hierna wordt de overleden Britse monarch bijgezet in St George’s Chapel bij Windsor Castle in het graf van haar man, de in april 2021 overleden prins Philip.  Foto Kirsty Wigglesworth/AP/Pool 						De BBC toont nieuwe rouwrituelen rond de overleden koningin Elizabeth, zoals de koninklijke aandacht voor de bloemenzee en de 24-uurs livestream van de opbaring. Wat opvalt is dat de Britse koninklijke familie zo expliciet in het openbaar rouwt. Maar waarom eigenlijk? 						De rij voor Westminster Hall in Londen, waar Queen Elizabeth II opgebaard ligt, is te lang en daarom mogen er de komende zes uur lang geen mensen meer bij aansluiten. Dat heeft het Britse ministerie voor Digitale Zaken, Cultuur, Media en Sport vrijdag bekendgemaakt. Het ministerie verontschuldigt zich voor „eventueel ongemak”.  De stoet van mensen die afscheid willen nemen van Elizabeth reikt momenteel tot Southwark Park, op zo’n acht kilometer van Westminster Hall. De gemiddelde wachttijd is volgens de BBC ongeveer veertien uur. Volgens het ministerie heeft het park zijn „capaciteit bereikt” en mogen daarom zes uur lang geen mensen meer aansluiten. De sluiting ging iets voor 10.00 uur Britse tijd (11.00 uur Nederlandse tijd) in.

De rij om afscheid te nemen van Queen Elizabeth loopt van Southwark Park tot aan Westminster Hall, via de Theems en Londense highlights als de Big Ben en het parlement.  Foto Olivier Hoslet/EPA

 De rij om afscheid te nemen van Queen Elizabeth loopt van Southwark Park tot aan Westminster Hall, via de Theems en Londense highlights als de Big Ben en het parlement.  Foto Olivier Hoslet/EPA 						Het Kremlin reageert donderdag gepikeerd op het besluit van Londen om geen Russische vertegenwoordigers uit te nodigen bij de uitvaart van wijlen koningin Elizabeth komende maandag. Het Russische ministerie van Buitenlandse Zaken noemt het volgens persbureau AFP „zeer immoreel” dat de Britse regering „deze nationale tragedie gebruikt voor geopolitieke doeleinden, om de rekeningen met Rusland te vereffenen”. Moskou maakte afgelopen vrijdag al bekend dat de Russische president Vladimir Poetin de uitvaart van de koningin niet zal bijwonen. Wel bracht hij gelijktijdig met veel andere wereldleiders zijn condoleances over aan de koninklijke familie, en wenste hij koning Charles „moed en veerkracht” toe. Naast vertegenwoordigers uit Rusland zullen ook afgevaardigden uit Wit-Rusland en Myanmar worden geweerd bij de uitvaart, zeiden bronnen binnen de Britse regering eerder deze week tegen Britse media.  Het Verenigd Koninkrijk heeft Rusland meermaals sancties opgelegd vanwege de invasie in Oekraïne. En ook tussen Londen en Myanmar zijn de verhoudingen gespannen. Vorige week nog heeft het VK nieuwe sancties tegen Myanmar aangekondigd vanwege de „etnische zuivering van het leger tegen de Rohingya-gemeenschap”. Intussen hebben zo’n vijfhonderd regeringsleiders en staatshoofden wél een uitnodiging ontvangen voor de uitvaart op maandag. Onder anderen koning Willem-Alexander, koningin Máxima en prinses Beatrix hebben aangegeven bij de plechtigheid aanwezig te zullen zijn, evenals de Amerikaanse president Joe Biden en de premiers van Canada, Australië en Nieuw-Zeeland.
					 						Koning Charles en zijn broers en zussen houden vrijdagavond een avondwake bij de kist van hun moeder. Queen Elizabeth ligt dan opgebaard in de negenhonderd jaar oude Westminster Hall in Londen. Charles, prinses Anne, prins Andrew en prins Edward hielden eerder een soortgelijke avondwake in de St Giles-kathedraal in Edinburgh. Donderdag werden meer details bekend van de staatsbegrafenis. Zo zullen aan het einde van de uitvaart in de kerk Westminster Abbey in het hele Verenigd Koninkrijk twee minuten stilte in acht worden genomen. Na de staatsbegrafenis, bijgewoond door zo’n tweeduizend gasten onder wie koning Willem-Alexander, koningin Máxima en prinses Beatrix, zal de kist van Elizabeth in een paardenkoets door het historische hart van Londen worden vervoerd, van Westminster Abbey naar Wellington Arch bij Buckingham Placer. Charles en andere royals lopen achter de koets.  Nadien wordt de overleden Britse monarch bijgezet in St George’s Chapel bij Windsor Castle in het graf van haar man, de in april 2021 overleden prins Philip.

Een lid van de Coldstream Guards houdt de wacht bij Windsor Castle, ten westen van Londen. Foto Loic Venance/AFP

 Een lid van de Coldstream Guards houdt de wacht bij Windsor Castle, ten westen van Londen. Foto Loic Venance/AFP 						Nog altijd staan er duizenden wachtenden in de rij voor de Westminister Hall in Londen om hun laatste eer te betuigen aan koningin Elizabeth II. In de nacht van woensdag op donderdag hielden mensen het geduld om een glimp van de kist op te vangen. Sommigen hadden zich voorbereid op een nacht wachten en gingen uitgerust met slaapzakken, boeken en rugzakken met eten in de rij staan.  Donderdagochtend rond negen uur (Nederlandse tijd) was de rij zo’n 2,6 mijl - omgerekend iets meer dan 4 kilometer - lang. Woensdag had Elizabeth II Buckingham Palace voor een laatste keer verlaten. Haar kist werd naar Westminister Hall vervoerd, het oudste gebouw van het Britse parlement. Daar blijft ze tot maandag 19 september; in de tussentijd kunnen mensen nog een laatste bezoek aan de kist brengen. Volgende week maandag is de uitvaart van Elizabeth II. 						De Amerikaanse president Joe Biden heeft woensdag met de Britse koning Charles gebeld. Volgens het Witte Huis condoleerde Biden Charles met het overlijden van zijn moeder, die hij als „vriendelijk en gastvrij” herinnerde. Biden zou daarnaast „de grote bewondering van het Amerikaanse volk voor de koningin” over hebben gebracht en de wens hebben geuit uit een goede relatie met het Britse koningshuis te onderhouden. Joe Biden zal met zijn vrouw aanwezig zijn bij de uitvaart van Elizabeth op maandag 19 september. Vorig jaar ontmoette Biden Elizabeth nog op Windsor Castle, enkele maanden na zijn aantreden.
					 						Koningin Elizabeth II heeft Buckingham Palace woensdag voor een laatste keer verlaten. Haar kist is, liggend op een affuit getrokken door paarden, naar Westminster Hall vervoerd. In dat oudste gebouw van het Britse parlement zal de koningin worden opgebaard tot haar uitvaart op maandag 19 september, en kan iedereen die dat wil haar een laatste eer bewijzen. Koning Charles III, zijn zonen William en Harry en enkele andere leden van de koninklijke familie liepen woensdagmiddag achter de koets. Op de kist lagen onder meer de koninklijke standaard en de Imperial State Crown, een kroonjuweel versierd met zo’n drieduizend diamanten.   Duizenden mensen hadden zich langs de weg verzameld om een glimp van de processie op te vangen. Om te voorkomen dat de plechtigheid werd verstoord, heeft luchthaven Heathrow enkele vluchten van en naar Londen geschrapt of uitgesteld. 						Na zeventig jaar op de Britse troon is koningin Elizabeth II op 8 september op 96-jarige leeftijd overleden. Het Verenigd Koninkrijk is momenteel in een nationale periode van rouw. Dinsdagavond is het lichaam van Elizabeth aangekomen in Buckingham Palace, waar haar kinderen en kleinkinderen in besloten kring afscheid nemen van de koningin. Woensdag wordt de kist met Elizabeth II verplaatst naar Westminster Hall. Daar wordt ze opgebaard en kan het publiek 23 uur per dag binnenkomen om afscheid te nemen.  Op maandag 19 september om 06.30 (lokale tijd) wordt de kist met de koningin naar Westminster Abbey gebracht voor de uitvaart die om 11.00 (lokale tijd) zal plaatsvinden. De koningin wordt daarna bijgezet in St. George’s Chapel bij Windsor Castle, samen met haar man, prins Philip.
					||https://www.nrc.nl//nieuws/2022/09/14/queen-blog-14-september-a4141764
2022-09-14||Dit blog is afgesloten||In dit blog deed NRC van zondag tot en met dinsdag verslag van de gebeurtenissen na het overlijden van de Britse koningin Elizabeth II. Zondag is Charles III officieel uitgeroepen tot koning. Het lichaam van de Queen heeft de afgelopen dagen een uitgebreide reis door het Verenigd Koninkrijk afgelegd: van het Schotse Balmoral Castle, waar ze overleed, naar Holyroodhouse en de kathedraal St. Giles in Edinburgh. Dinsdagavond is haar kist naar Buckingham Palace in Londen vervoerd. Op 19 september om 11.00 (lokale tijd) is de uitvaart in de Westminster Abbey. Volg de meest actuele ontwikkelingen rond de dood van koningin Elizabeth II in het nieuwe blog.||https://www.nrc.nl//nieuws/2022/09/14/dit-blog-is-afgesloten-35-a4141765
2022-09-14||Koningin Elizabeth II verlaat Buckingham Palace voor een laatste keer||Koningin Elizabeth II heeft Buckingham Palace woensdag voor een laatste keer verlaten. Haar kist is, liggend op een affuit getrokken door paarden, naar Westminster Hall vervoerd. In dat oudste gebouw van het Britse parlement zal de koningin worden opgebaard tot haar uitvaart op maandag 19 september, en kan iedereen die dat wil haar een laatste eer bewijzen. Koning Charles III, zijn zonen William en Harry en enkele andere leden van de koninklijke familie liepen woensdagmiddag achter de koets. Op de kist lagen onder meer de koninklijke standaard en de Imperial State Crown, een kroonjuweel versierd met zo’n drieduizend diamanten.   Duizenden mensen hadden zich langs de weg verzameld om een glimp van de processie op te vangen. Om te voorkomen dat de plechtigheid werd verstoord, heeft luchthaven Heathrow enkele vluchten van en naar Londen geschrapt of uitgesteld.||https://www.nrc.nl//nieuws/2022/09/14/koningin-elizabeth-ii-verlaat-buckingham-palace-voor-een-laatste-keer-a4141867
2022-09-14||Topmannen Shell en Exxon vroegen premier Rutte om juridische bescherming NAM||De topmannen van Shell en ExxonMobil hebben er tot twee keer toe persoonlijk bij premier Mark Rutte op aangedrongen dat het kabinet belangrijke verantwoordelijkheden voor de gaswinning in Groningen zou overnemen. De beide aandeelhouders van de NAM, het bedrijf dat het gas oppompte, vonden de positie van het gasbedrijf juridisch en financieel „onhoudbaar”. Er liepen rechtszaken van bewoners tegen de NAM over aardbevingsschade en het Openbaar Ministerie was een strafrechtelijk onderzoek begonnen naar het bedrijf wegens het mogelijk in levensgevaar brengen van bewoners. Die juridische dreigingen kwamen voort uit de aardbevingen die de NAM veroorzaakte door het oppompen van het Groningse gas, en de daarmee gepaard gaande maatschappelijke ontwrichting. De oplopende kosten van de aardbevingsschade bedreigden de winstgevendheid van de NAM. Documenten die op verzoek van NRC en Dagblad van het Noorden zijn vrijgegeven met een beroep op de Wet Open Overheid werpen nieuw licht op deze onderhandelingen. De vertrouwelijke bezoeken op 11 juli 2017 en op 9 januari 2018 vonden plaats tegen de achtergrond van toenemende maatschappelijke druk om de gaswinning snel te verminderen. In ruil voor het meewerken aan het gecontroleerd afbouwen van de gaswinning, wilden de oliebedrijven dat de Staat precies zou vaststellen hoeveel gas er moest worden opgepompt. Zo zou dochterbedrijf NAM juridisch beter beschermd zijn. Ook wilden de bedrijven een hoger aandeel in de winst uit het Groningse veld. Ambtenaren van de verantwoordelijke minister Eric Wiebes (Economische Zaken, VVD) analyseerden dat het kabinet onderhandelingen met de oliebedrijven niet kon ontlopen en dat het kabinet een „onwenselijke, afhankelijke positie” had in de relatie met de oliebedrijven. Ze waren bang dat de oliebedrijven bij het uitblijven van een nieuwe deal zouden zorgen voor gastekorten in Nederland door de gaskraan te snel dicht te draaien, zo blijkt uit interne documenten van het ministerie. In dat geval zou het kabinet de NAM moeten dwingen de gasproductie op te hogen, waardoor de aansprakelijkheid voor de gaswinning „ongecontroleerd” naar de Staat zou zijn verschoven. In een historisch akkoord dat de oliebedrijven na maanden van intensieve onderhandelingen in juni 2018 met het kabinet-Rutte III sloten, kregen de oliebedrijven inderdaad een fors groter aandeel in de winst van de gaswinning. Ook beloofde de Staat de verantwoordelijkheid voor de afhandeling van aardbevingsschade en versterking over te nemen. De oliebedrijven garandeerden dat ze de kosten daarvan aan de Staat zouden vergoeden. De onderhandelingen lagen in die tijd heel gevoelig, omdat een meerderheid in de Tweede Kamer erop was gebrand dat de oliebedrijven geen voordeel zouden halen uit de deal, nadat ze jarenlang miljarden hadden verdiend aan het Gronings gas. Topmannen Darren Woods (ExxonMobil) en Ben van Beurden (Shell) wilden de afspraken openbreken die Nederland en de oliebedrijven decennia eerder, in 1963, over de winning van het Groningse gas hadden gemaakt.  Gesprekken tussen oliebedrijven en de Staat hierover liepen al sinds 2015, maar Van Beurden en Woods vonden dat het kabinet niet genoeg haast maakte. De Staat ontving tot 2018 zo’n 90 procent van de winst uit het Groningse gasveld, maar draaide op voor zo’n 64 procent van de kosten. Sinds de deal van 2018 is die verhouding in het voordeel van de oliebedrijven veranderd. De Staat krijgt nog maar 73 procent van de winst van de gaswinning en draait ook op voor 73 procent van de kosten. Als ze een hoger aandeel in de winst zouden krijgen, waren de oliebedrijven bereid geen claim in te dienen op het gas dat in de grond zou achterblijven bij het eerder dichtdraaien van de gaskraan. Politiek lag zo’n claim erg gevoelig; het zou gezien worden als een ‘beloning’ voor de oliebedrijven. In een reactie schrijft Shell nu dat het bedrijf voor een „onmogelijk dilemma” stond. „Enerzijds was het vanwege de leveringszekerheid op dat moment nog niet mogelijk om de gaswinning te beëindigen. Anderzijds waren de juridische risico’s van doorgaan met produceren niet acceptabel: strafrechtelijke vervolging vanwege de veiligheidssituatie, terwijl de overheid niet wilde aangeven of en wanneer de gaswinning wél veilig was.” Ook dreigde de NAM door de afnemende gasproductie en de toenemende kosten verlies te maken. De wensen van de oliebedrijven vielen deels samen met die van de toenmalige minister Eric Wiebes. De minister wilde dat de NAM geen inspraak meer zou hebben in de afhandeling van aardbevingsschade en de versterking van onveilige huizen. Dat het gasbedrijf daarin een bepalende rol had, had in de jaren daarvoor tot grote problemen in Groningen geleid. Ook wilde Wiebes de gaswinning versneld maar gecontroleerd afbouwen, en daarvoor had hij de medewerking van de oliebedrijven nodig. Hoewel volgens het akkoord uit 2018 de NAM alle kosten die nodig waren voor de veiligheid moest betalen, ontstond er direct financiële onenigheid met de oliebedrijven. De NAM weigerde al snel een deel van de rekeningen te betalen die de Staat maakte bij het afhandelen van schades en het versterken van huizen. Het geschil is opgelopen tot 190 miljoen euro, en is inmiddels onderwerp van arbitrage tussen NAM en de Staat.  De NAM betwist of een deel van de uitgaven wel nodig is voor de veiligheid, en dus voor rekening van het gasbedrijf moet komen. Deze voortdurende discussie heeft tot vertragingen in de versterkingsoperatie geleid die nog steeds na-ijlen.  Er zijn nog geen afspraken gemaakt waar de Staat de rekeningen kan neerleggen na het stopzetten van de gaswinning. Terwijl het Groningerveld volgend jaar of in 2024 volledig moet sluiten, lopen de onderhandelingen daarover tussen de Staat en de oliebedrijven nog.  Correctie (15 september 2022): In een eerdere versie van dit bericht stond dat oliebedrijven een hoger aandeel in de winst van de NAM kregen. Maar het gaat om een hoger aandeel in de winst van de gaswinning. Dat is hierboven aangepast. ||https://www.nrc.nl//nieuws/2022/09/14/topmannen-shell-en-exxon-vroegen-premier-rutte-om-juridische-bescherming-nam-a4141869
2022-09-14||In de onorthodoxe Club Vibes kan je ongegeneerd losgaan||„Er is altijd nog de Vibes”, zo concludeerde een vriend vorig weekend, terwijl we zochten naar een plek om te dansen. Zoals mijn opa me op het hart drukte dat iedere man een Duvelverhaal heeft, zo heeft iedere Rotterdammer een Vibesverhaal. Van in slaap vallen op de wc, thuisgebracht worden door de politie en vragen of de zwaailichten aan mogen, tot de bodem van het glaasje vinden op Tequila Thursdays.  Naar Club Vibes ga je eigenlijk niet voor de muziek, maar toch ook weer wel. De dj draait er namelijk alles: van klassiekers van TLC en Madonna tot populaire house en techno. Je zou kunnen zeggen dat, omdat Vibes alles draait, het daarmee eigenlijk niets draait. Dat is niet erg, daar staat Vibes om bekend. Niet alleen allerlei soorten muziek komen er samen,  ook allerlei soorten mensen. Studenten, skaters, kakkers en alle andere nachtdieren die  ongegeneerd willen dansen op toegankelijke muziek.  Het is misschien wel de kleinste club van Rotterdam, met misschien wel de langste geschiedenis. Op deze plek aan de Westersingel, in een van de gezelligste buurten van de stad, doet de ruimte al zo’n veertig jaar dienst als club. In de nachtculturele sector is dat een unicum. In de jaren 80  begon hier een club genaamd Pinguïn Park, waarna de venue een tijdje Club Bizar heeft geheten, om in 1996 door te gaan als Club Vibes, in de volksmond ook wel de Vieze Vibus.   De Vibes hanteert een in (nacht)cultureel Rotterdam onorthodoxe aanpak. Het adagium dat de club ‘klantgericht’ programmeert, en zich dus aanpast aan de bezoeker, is voor veel nachtelijke ondernemers hetzelfde als vloeken in de kerk. Gebruikelijk is dat de programmeur een muzieksmaak heeft die soms toegankelijk is maar vaker een niche, en daar moet het publiek dan op afkomen. Bij de Vibes is het bijna andersom. De programmeur programmeert wat het publiek wil. Liedjes aanvragen bij de dj is hier geen heiligschennis. Meeblèren met oude hitjes? De Vibes last er iedere week een hele avond voor in. Sfeer Gezellig, studentikoos, rumoerig. Zoals het neonbord achterin de zaak aangeeft: good vibes only.  Voorzieningen Het herentoilet zit op een onhandig plek, maar verder zijn er kluisjes, garderobe en een grote bar. Geluid schel en hard, maar wordt flink overstemd door het meezingende publiek. Slecht geluid voegt misschien toch wel iets toe.  Westersingel 50a Rotterdam open: woe-zat  Zo ook deze avond. Op het feest ‘Nostalgie’ gaan we binnen een paar minuten van de Hermes House Band naar Travis Scott, en van Sean Paul naar Snoop Dogg. Er wordt meegeschreeuwd alsof stembanden eeuwig meegaan. Het bier is slap, de shotjes goedkoop, de sfeer op broeierige wijze gezellig. Het is even zoeken naar het herentoilet – die is  sinds kort gevestigd in de voormalige rokersruimte achterin de zaak. Onhandig, zeker wanneer je nodig moet en de tent volstaat. Garderobe, kluisjes, een lange bar; de Vibes heeft alles wat een grote club ook heeft, maar dan in het klein.  Het is niet per se mijn smaak, feit is wel dat de Vibes vrijwel elke avond vol staat. Het is in ieder geval een plek waar je naartoe kan als je klaar bent met de rest, om de avond af te sluiten, om goedkoop te drinken, of om gewoon eventjes zorgeloos los te gaan. Dat is dan ook het doel: volgens mede-eigenaar Sam Hoffstaetter danst het Rotterdamse uitgaanspubliek de rest van de nacht in zijn club van zich af. De geheime doorgang naar Café Stalles, dat om de hoek zit en van dezelfde eigenaren is als de Vibes, symboliseert een klassieke, Rotterdamse avond uit. Goedkope, prima pizza’s eten en kletsen bij Stalles, bier drinken en dansen bij de Vibes en de nacht helemaal afronden bij het even beruchte als beroemde Tramhuys, waar het credo geldt dat ’s nachts alles smaakt.  Het is paradoxaal  dat juist een kleine club als de Vibes, over wie velen zich liefkozend maar  vaak laatdunkend uitlaten, het Rotterdamse uitgaansleven allure geeft. Toch is het waar, want een grote stad zonder plek waar je ook op doordeweekse avonden tot diep in de nacht kan dansen, is geen grote stad. Helaas vergeten we het nog wel eens, maar onthoud: er is altijd nog de Vibes.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/in-de-onorthodoxe-club-vibes-komt-alles-en-iedereen-samen-a4141831
2022-09-14||Welkom in dit blog||Na zeventig jaar op de Britse troon is koningin Elizabeth II op 8 september op 96-jarige leeftijd overleden. Het Verenigd Koninkrijk is momenteel in een nationale periode van rouw. Dinsdagavond is het lichaam van Elizabeth aangekomen in Buckingham Palace, waar haar kinderen en kleinkinderen in besloten kring afscheid nemen van de koningin. Woensdag wordt de kist met Elizabeth II verplaatst naar Westminster Hall. Daar wordt ze opgebaard en kan het publiek 23 uur per dag binnenkomen om afscheid te nemen.  Op maandag 19 september om 06.30 (lokale tijd) wordt de kist met de koningin naar Westminster Abbey gebracht voor de uitvaart die om 11.00 (lokale tijd) zal plaatsvinden. De koningin wordt daarna bijgezet in St. George’s Chapel bij Windsor Castle, samen met haar man, prins Philip.||https://www.nrc.nl//nieuws/2022/09/14/welkom-in-dit-blog-458-a4141774
2022-09-14||#203 Ontwarren wetenschappers de knoop van long covid?|| Extreme vermoeidheid. Hartkloppingen. Hersenmist. Na een corona-infectie kampen mensen soms nog jaren met een waaier aan klachten. Langzaam weten onderzoekers het biologische mechanisme dat schuilgaat achter long covid te ontrafelen. Wat weten we nu van dit postcovidsyndroom?||https://www.nrc.nl//nieuws/2022/09/14/203-ontwarren-wetenschappers-de-knoop-van-long-covid-a4141870
2022-09-14||Donny M. lijkt alles te bekennen, maar OM twijfelt of hij alles vertelt|| „Dag monster!”, bijt de moeder van de vermoorde Gino (9) verdachte Donny M. toe bij binnenkomst in de rechtbank in Maastricht. Zij, die net als andere familieleden een zwart T-shirt met een foto van de gedode jongen draagt, barst in huilen uit. In tegenstelling tot Gino’s moeder toont M. (22) weinig zichtbare emoties.   De moeder die, ondanks sussende naasten en slachtofferadvocaten, dingen blijft roepen naar de verdachte, wordt ten slotte door de politie uit de rechtszaal verwijderd.  Na dit tumultueuze begin van de pro-formazitting (de inhoudelijke behandeling volgt later) leest het Openbaar Ministerie (OM)  de lange lijst met verdenkingen voor, die leidden tot de dood van Gino op 1 juni van dit jaar. De verdachte, aldus het OM, deed zich voor als voetbaltrainer en lokte zo  Gino mee van een trapveldje in Kerkrade, nam hem mee naar zijn woning in Geleen, diende hem xtc en Kamagra (een soort Viagra) toe, drong het lichaam van zijn slachtoffer binnen, vermoordde het kind en verborg daarna het stoffelijk overschot.  Het OM verdenkt M. ook van het bezitten en verspreiden van kinderporno. Hij zou in 2018 of 2019  ontucht hebben gepleegd met een andere minderjarige jongen, terwijl die sliep, en dat hebben gefilmd.  Het is niet de eerste keer dat M. in aanraking komt met justitie. In 2015 werd hij veroordeeld voor het gooien van een stoeptegel naar een auto vanaf een viaduct, in 2017 voor seksueel misbruik en mishandeling. M. werd geboren als zoon van een drugsverslaafde moeder en een afwezige vader. Hij groeide op in een pleeggezin en heeft een lange geschiedenis van psychologische en psychiatrische begeleiding en jeugdzorg. Toezicht Sociaal Domein, een samenwerkingsverband van vier rijksinspecties, onderzoekt momenteel of er in dat traject fouten zijn gemaakt.      Over het seksueel misbruik en de manier van doden van Gino (de jongen werd gesmoord met een kussen) vertelde M. pas in verhoren van vorige week woensdag. Het verhaal over het doden strookt ogenschijnlijk met gevonden telefoongegevens; de verdachte gaf om zes over half tien de zoekopdracht ‘verstikking met kussen’ en verbond twee minuten later zijn JBL-speaker met Spotify. De reden: een eerste poging om Gino te smoren was mislukt. De jongen bleef huilen. De muziek moest hem overstemmen bij een nieuwe poging. Die slaagde wel. Als de rechtbank daarna alle verdenkingen voorhoudt, bekent M. alles. Op elk feit volgt een afgemeten „Dat klopt”. Later zegt hij: „Nou ja, wat er is gebeurd, wat ik heb gedaan, is afschuwelijk. Dat had nooit mogen gebeuren.”  De politie begon op de avond van 1 juni met het zoeken naar Gino. Een dag later werd zijn step gevonden op de parkeerplaats van een zwembad in Landgraaf. Een daarbij gevonden DNA-spoor leidde naar M., die op zaterdag  3 juni werd gearresteerd. De verdachte wees nog dezelfde dag de plek aan waar het lichaam van Gino verborgen lag. Het OM is blij met de bekentenissen van M., maar twijfelt of hij het volledige verhaal vertelt. „Verdachte heeft steeds wisselend en aanvullend verklaard”, stelt officier van Justitie Dävid van Kuppeveld. Het lijkt er volgens hem op dat M. bekent, wat naar aanleiding van onderzoeksresultaten ook nauwelijks meer te ontkennen valt. Maar een volledig pathologisch onderzoek met de aard van zijn kwetsuren en de doodsoorzaak van Gino komt pas later dit najaar beschikbaar. Aangetroffen verwondingen duiden op pogingen om het jongetje te laten stikken.  En Gino werd zaterdag 4 juni aangetroffen met schuim op de mond, vocht in zijn borst, een waterige maaginhoud en een streperige bloeduitstorting op zijn linkerzij. Dat  lijkt te wijzen op pogingen om Gino te verdrinken. Officier van Justitie Van Kuppeveld: „Of ging het niet alleen om het doden? Kickte hij op het leed van mensen en dieren? Hij hield eerder ook honden even onder water.” Van Kuppeveld wil meer duidelijkheid en in elk geval het definitieve pathologische onderzoek hebben voordat M. voor onderzoek naar het Pieter Baan Centrum (PBC) in Utrecht gaat. Het OM vraagt om die reden om uitstel van de opname daar, waarvan het begin nu gepland staat voor 17 oktober.  Sjanneke de Crom, een van M.’s advocaten, pleit tegen uitstel van het PBC-onderzoek: „Vanwege de psychische toestand van verdachte. De verhoren hebben een flinke uitwerking op hem. Hij is kwetsbaar. Maar ook in het belang van het onderzoek. Zaken worden helderder. Hij heeft alles nu nog vers in herinnering.”  De rechtbank wijst het verzoek van het OM af. Het is, zo zegt de rechtbank, belangrijk het onderzoek snel te laten plaatsvinden. En M. kan aanvullend worden verhoord, voordat hij half oktober naar het PBC gaat. De verdachte blijft tot tenminste de volgende pro-formazitting op 5 december in voorlopige hechtenis.    Als aan het einde van de zitting de verdachte wordt weggevoerd, staat Gino’s zus Kelly op. „Ooit zal ik je hebben, jongen”, roept ze. „Al duurt het twintig jaar.”||https://www.nrc.nl//nieuws/2022/09/14/donny-m-lijkt-alles-te-bekennen-maar-om-twijfelt-of-hij-alles-vertelt-a4141868
2022-09-14||Europese Commissie wil producten die onder dwang zijn gemaakt verbieden||De Europese Commissie wil producten die onder dwang zijn gemaakt bij wet verbieden op de Europese markt. Daartoe heeft de Commissie woensdag een voorstel ingediend. Het verbod op het exporteren, importeren en produceren van deze producten moet wereldwijde dwangarbeid tegengaan. Volgens een rapport van verschillende mensenrechtenorganisaties dat maandag uitkwam, verrichten op dit moment zo’n 27,6 miljoen mensen dwangarbeid. Het Europees Parlement moet nog instemmen met het voorstel.  De douanes aan de grenzen van de Europese Unie zijn verantwoordelijk voor de handhaving van het verbod. Het is aan de betreffende lidstaten zelf hoe intensief ze het verbod handhaven. Nationale autoriteiten kunnen namelijk onderzoek doen naar producten waarvan ze vermoeden dat deze met dwangarbeid zijn gemaakt. De autoriteiten kunnen informatie opvragen bij bedrijven en controles of inspecties uitvoeren, ook in landen buiten de EU. Producten die daadwerkelijk onder dwang zijn gemaakt, worden uit de handel genomen. Bedrijven die daar niet aan meewerken krijgen een boete.  In de verklaring worden geen specifieke gebieden genoemd, maar een regio die de laatste jaren bekend staat om de grootschalige dwangarbeid is de provincie Xinjiang in het noordwesten van China. In dit gebied wonen ongeveer één miljoen Oeigoeren. Deze moslimminderheid wordt systematisch opgesloten in ‘heropvoedingskampen’, waar zij gedwongen arbeid leveren.  Het is nog niet bekend wanneer het Europees Parlement over het voorstel stemt. Daarna moet ook de Raad van de Europese Unie het voorstel goedkeuren. Als het wordt aangenomen, krijgen lidstaten twee jaar de tijd voordat de wet in werking treedt. ||https://www.nrc.nl//nieuws/2022/09/14/europese-commissie-wil-producten-die-onder-dwang-zijn-gemaakt-verbieden-a4141826
2022-09-14||Column | Niet lullen, maar smeren||Al weken worden we murw gebeukt over wat ons – de samenleving – allemaal nog te wachten staat. Armoede en schulden zo ver het oog reikt, door nog meer inflatie, nog meer stijgende prijzen in de supermarkt en nog meer exorbitante energierekeningen als gevolg van de energiecrisis. Men waarschuwt: óók de middenklasse gaat dit voelen. Onderwijl is een structurele oplossing, die verder gaat dan wat muren stutten met een noodfonds en hopen dat het kaartenhuis niet instort, nog ver te zoeken. Ik hou mijn hart vast voor de kinderen van Rotterdam. Iedereen kent de cijfers tegenwoordig, ik herhaal ze vaak omdat ze zo schokkend zijn: in Rotterdam groeit één op de vijf kinderen op in armoede. Nergens in Nederland zijn de problemen zo groot als hier. Terwijl ik dit weekend dwars door Rotterdam liep, telde ik de kinderen die ik tegenkwam op mijn weg, om voor mezelf nog eens inzichtelijk te maken hoe ontzettend veel één op de vijf is. Op de Coolsingel: één, twee, drie, vier, vijf; groeit op in armoede.  Het artikel in NRC  dat een kind van elf, op mijn oude basisschool De Catamaran, in de klas onwel was geworden omdat hij het hele weekend niet had gegeten, kwam hard bij me binnen. Herinneringen aan klasgenoten met honger, zonder lunchtrommels doemden op. Op de Erasmusbrug telde ik: één, twee, drie, vier, vijf; groeit op in armoede. „Was er niemand in de buurt die het gezin kon helpen?” vroeg een vriendin, die kennelijk nog nooit van sociaal isolement en armoedeschaamte had gehoord. Ter hoogte van de Lidl op de Vuurplaat: één, twee, drie, vier, vijf; groeit op in armoede. Het Centraal Planbureau berekende vorige maand nog dat het aantal kinderen dat opgroeit in armoede, dit jaar is gegroeid. Komend jaar lijkt nog erger te worden. Dat wordt: één, twee, drie, vier; groeit op in armoede.  Armoede is hier een structureel probleem, de energiecrisis is slechts olie op het vuur Tijdens mijn tocht door de stad luisterde ik naar het audioboek Eigen welzijn eerst van Roxane van Iperen. Het boek zette me aan het denken over hoe crises in feite helemaal geen acute problemen zijn, maar het gevolg van een reeks verkeerde (vaak politiek bewuste) keuzes. De term ‘vluchtelingencrisis’ verbloemt het falen van de gehele asielketen. Noem de huidige situatie een „energiecrisis”, benadruk de tijdelijkheid en de boosdoener Poetin, en het feit dat dit allemaal ook het gevolg is van de liberalisering van de energiemarkt verdwijnt naar de achtergrond. Een crisis is bovendien het perfecte argument om alleen het hoognodige te hoeven doen. Wie geen structureel probleem ziet, hoeft niet met structurele oplossingen te komen.  Maar armoede in Rotterdam is een structureel probleem, de energiecrisis is slechts olie op het vuur. Het jongetje van elf is al lang geen uitzondering op de regel meer. In sommige wijken zit een kwart (!) van de kinderen elke dag zonder ontbijt achter de kiezen in de schoolbanken. Het is de keiharde realiteit van deze stad die de komende jaren almaar gruwelijker zal worden, tenzij er structureel wordt ingegrepen. Bij wijze van proef ondersteunt de gemeente dit jaar een ‘ontbijtservice’ in Delfshaven. Goedbedoeld, maar echt zoden aan de dijk zet het niet. De ontbijtservice is op slechts vier scholen uitgerold. Daadkracht is nodig. Te beginnen bij een groot Rotterdams Ontbijt Programma, laten we het niet lullen maar smeren noemen, om ervoor te zorgen dat geen enkel kind meer met een rammelende maag in de schoolbanken hoeft te zitten. Niet één jaar, niet op vier scholen, maar in de hele stad.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/niet-lullen-maar-smeren-a4141834
2022-09-14||Online supermarkten moeten hun werknemers hetzelfde betalen als fysieke supermarkten||Het ministerie van Sociale Zaken en Werkgelegenheid heeft de cao die al geldt voor de meeste fysieke supermarkten dinsdag algemeen verbindend verklaard (pdf). Daardoor moeten ook online supermarkten als Picnic, Gorillas en Flink hun werknemers de arbeidsvoorwaarden bieden die de werkgevers en werknemers in de cao voor het levensmiddelenbedrijf overeen zijn gekomen. Ten opzichte van de huidige situatie zullen online supermarkten hun werknemers beter zullen moeten gaan betalen, onder meer in de vorm van avond- en weekendtoeslag. Het ministerie stelt geen redenen te zien waarom medewerkers van online supermarkten, waar in totaal zo’n 15.000 mensen werken, onder andere voorwaarden moeten werken dan hun collega’s in fysieke winkels. Met die conclusie komt een einde aan langdurig gesteggel tussen grote vakbonden CNV en FNV en een bedrijf als Picnic, een van de grootste online supermarkten. Picnic doet al jaren zijn uiterste best om niet onder de supermarkt-cao te vallen. In november vorig jaar sloot het bedrijf voor de tweede keer een cao-akkoord met vakbond De Unie.   Werkgeversvereniging E-commerce Nederland en vakbond De Unie hadden verschillende argumenten ingebracht om online supermarkt niet onder de reguliere supermarkt-cao te laten vallen. Zo beargumenteerden ze onder meer dat er in de werkzaamheden van online supermarkten meer sprake is van overlap met de andere e-commerce bedrijven dan met reguliere supermarkten. Het ministerie van Sociale Zaken en Werkgelegenheid ging niet mee in die argumentatie. De algemeen verbindendverklaring geldt per afgelopen dinsdag en loopt tot juli 2023. FNV-vicevoorzitter Zakaria Boufangacha is opgetogen over het besluit. Hij spreekt van een „duidelijk signaal richting bedrijven én vakbonden die er alles aan doen om de geldende cao te ondermijnen” en zegt „scherp in de gaten te gaan houden” of de cao door online supermarkten zal worden toegepast. ||https://www.nrc.nl//nieuws/2022/09/14/online-supermarkten-moeten-hun-werknemers-hetzelfde-betalen-als-fysieke-supermarkten-a4141822
2022-09-14||Ingenieur Meiborg: ‘Ik heb nooit mensen benadeeld’||Na een uitzending van het tv-programma Monitor in 2017 over de gevolgen van de gaswinning in Groningen besloot Willem Meiborg contact te zoeken met gedupeerde Annemarie Heite. Hoe op dat moment naar aardbevingsschade van gebouwen in Groningen werd gekeken, klopte niet, aldus de civiel ingenieur, die een eigen ingenieursbureau heeft in Woerden. Sinds hij Groningse gedupeerden bijstaat heeft hij „meer dan tien” zaken gewonnen.  De naam Meiborg is geen onbekende in Groningen. Willem Meiborg is de kleinzoon van Willem ‘Beton’ Meiborg, die in 1963 al waarschuwde voor flinke bodemdaling door de gaswinning in Groningen. De regio zou een meter kunnen dalen, maar de NAM ontkende dat. „De NAM reageerde vijandig op die bevindingen”, zei kleinzoon Meiborg woensdag. Dat Meiborg senior uiteindelijk gelijk had – door de gaswinning daalt de bodem inderdaad – heeft hij nooit meer meegemaakt: vier jaar na zijn waarschuwing overleed hij.  Woensdag schreven NRC en Dagblad van het Noorden dat Meiborg recentelijk op de vingers is getikt door de rechter omdat hij bij een gedupeerde een rekening van ruim 12.000 euro wilde incasseren, zonder dat hij daar vooraf betalingsafspraken over had gemaakt. De enquêtecommissie vroeg hem daarnaar. Volgens Meiborg heeft hij „nooit mensen benadeeld en altijd gewerkt vanuit no cure no pay”. Maar het gerechtshof in Leeuwarden gaf hem in tenminste één zaak ongelijk.  ||https://www.nrc.nl//nieuws/2022/09/14/ingenieur-meiborg-ik-heb-nooit-mensen-benadeeld-a4141853
2022-09-14||‘Dat dingen kut zijn,  is ook grappig toch?’||Actrice en theatermaker Kim Karssen houdt van taal. En van boeken en verhalen. „Alleen kan ik niet lezen en niet schrijven.” Ze is dyslectisch. „Pas dit jaar heb ik besloten dat ik naar boeken luister. Elk jaar probeerde ik weer te lezen en het lukte steeds niet.” Ondanks jaren bijles op school. „Mijn moeder heeft me veel voorgelezen, tot mijn vijftiende.” Voor haar nieuwe solovoorstelling, Schrödingers hond, heeft ze vier boeken geluisterd. „Het nadeel is alleen dat het langzamer gaat dan bij mensen die goed kunnen lezen.” De voorstelling heeft ze zelf bedacht en geschreven. Anderen stroomlijnen het script. „Wat ik schrijf, kunnen andere mensen niet lezen. Maar als ik drie woorden kan ontcijferen, weet ik weer wat ik wil zeggen.” Op haar 26ste heeft Karssen al ruim naam gemaakt in het theater. Afgelopen seizoen schitterde ze als de verzenuwde en rebelse Erika Mann in Mann Mann Mann van De Warme Winkel, een rol die ze even geestig als ontroerend speelde. En ze excelleerde in de satirische voorstellingen die ze samen met Florian Myjer schreef en speelde, zoals Bloomsbury en Oorlog en Vrede. Met haar loepzuivere timing en levendige mimiek is ze de meest komische actrice van haar generatie. In Schrödingers hond merkt ze zijdelings op dat critici haar solodedebuut, De Grap, vorig jaar ‘niet af’ vonden. Waarop ze zegt dat ze ook niet af is. „Daarmee bedoel ik dat ik iemand ben die mensen ervaren als rommelig. En dat ik voorstellingen wil maken die niet afgerond zijn, eerder experimenteel. Ik snap wel dat ze het zeggen, ik ben niet gek, maar soms denk ik dat experimenten te weinig gewaardeerd worden. ITA-voorstellingen zijn af, maar fucking saai, dus hoezo is dat dan af? Niet dat je een kaars in je aars moet steken, dat is ook al gedaan, en ik wil ook niet beweren dat ik de meeste experimentele voorstellingen op aarde maak, maar ik kan het waarderen als er iets geprobeerd is. En dat mag van mij dan ook mislukken. Ik kijk daar liever naar dan naar iets dat gelukt is maar saai.” Karssen beschouwt theater „bij uitstek als de kunst van het mislukken”. „Je voltooit je werk waar mensen bij zijn. Er kan altijd iets misgaan. Dat is bij schilderen toch anders.” Kim Karssen spreekt in woordenstromen. En luid, zoals ze zelf zegt. De meeste zinnen voorziet ze van terzijdes, correcties, zelfspot en voetnoten. Ze doet stemmetjes en vaak  schiet ze, tijdens het gesprek in een zaal van Frascati in Amsterdam, in een gulle lach. „Ik heb ook gewoon ADHD”, zegt ze. Pas vorig jaar deed ze een ADHD-test. „Omdat ik altijd dacht: waarschijnlijk heb ik dat wel. Maar in mijn – tussen aanhalingstekens - ‘volwassen’ leven had ik te vaak het gevoel dat ik iets stoms deed of iets niet kon. Daar had ik hulp bij nodig. En na die test kon ik therapie krijgen, superfijn. Ik zeg sneller dat ik ADHD heb en een coach nodig heb.” Haar tomeloze energie paart ze aan een druistige fantasie, wat ook het onderwerp is van haar tweede solo. Karssen stelt de vraag of we wel echt bestaan, of niet alles een illusie is. „De kwantumfysica stelt dat materie iets is wat wij ervaren, maar waarvan je de kleinste eenheid niet kan waarnemen. Alles is misschien wel mentaal. Zo kom je terug bij de grot van Plato, waarin onze zintuigen ons bedriegen en de realiteit wordt gevormd door schaduwen op de muur.” De titel van haar solo verwijst naar natuurkundige Erwin Schrödinger en zijn experiment met een kat, een gedachte-experiment. Zijn redenering was dat het niet te voorspellen is of een kat, opgesloten in een doos met een dodelijk gif, nog leeft of dood is. Volgens de kwantumfysica is hij dood en levend tegelijk. Karssen: „Fun fact is dat Schrödinger dat experiment deed om te bewijzen dat het filosofische idee van dood én levend tegelijk zijn onzin was. Maar zijn collega’s zeiden: ‘Dit bedoelen we. Dit is de paradox.’”  Kim Karssen: „Ik hou van mensen met een randje zwartgalligheid.” Foto Roger Cremers Die onvoorspelbaarheid van de wereld ervaart ze ook zelf. „Als ik hier een deur dicht doe, dan kan daar voor mij iets anders achter zitten dan ik net heb gezien.” Snelle toevoeging: „Ik functioneer gewoon hoor.” Dan: „Het is het horror-principe: alles kan overal op elk moment verschijnen. Het maakt dat kinderen willen dat hun kamerdeur open blijft. Want ja, zodra die dicht is, wat gebeurt er dan? Schrödingers experiment is niet zo wetenschappelijk, maar valt wel samen met je gevoel, een kinderlijk gevoel. Er zit veel schoonheid in kind-zijn.” In essentie gaat de voorstelling over hoe fantasie met je op de loop kan gaan. „Verwondering is fantastisch. Het zet alles even op losse schroeven. Dat maakt het zo vet als volwassenen zich eraan overgeven.” Maar als kind had ze er last van. „Als achtjarige lag ik na een spannende filmtrailer op tv drie weken lang tot drie uur s nachts wakker. Ik had mijn fantasie niet onder controle. Net als mijn tijdsbesef. Als mijn moeder riep voor het avondeten, dan dacht ik: huh, maar de dag is net begonnen. Dat is lastig. Mijn realiteitszin was anders. Nog steeds wel. Fantasie is een vloek en een zegen.” Want verwondering kan omslaan in angst. In Schrödingers hond is ze een paniekerige vrouw, die onder meer vertelt hoe ze verdwaalt in het trappenstelsel van een kerk en de illusie heeft dat ze klem komt te zitten tussen de muren. Het overkwam haar deze zomer. „Het was een claustrofobische reactie, maar ook het gevolg van mijn verstoorde gevoel voor eenheid en tijd. Als mijn fantasie dan aangaat, kan het eng worden. Je hebt niets om op terug te vallen als je denkt dat anderen zich net als jij niet aan regels houden. Ik bedenk vijfhonderd manieren waarop het mis kan gaan.” Ik kijk liever naar iets dat mislukt is, dan naar iets dat gelukt is maar saai Haar grootste angst is dat het leven saai wordt, zegt ze. „Dan sterft mijn ziel. Dat heeft met mijn saaie schooljaren te maken. Ik heb nog elke twee maanden een nachtmerrie over de middelbare school. Verschrikkelijk. Het is eigenlijk een kindergevangenis. Ik heb het gevoel dat ik jarenlang mijn adem in heb gehouden, terwijl ik aftelde. Nog vier, nog drie, nog twee jaar.” Nog steeds verzet ze zich tegen het idee dat je normaal moet doen. Het woord ‘normaal’ spreek ze uit alsof het iets vies is. „Dat normaal bemoeit zich met wie ik mag zijn en wat ik mag doen. Het is een stelsel van ongeschreven regels die bepalen wat gezellig is, wat aardig is en dat boeken lezen de norm is. Ik heb veel impulsen die andere mensen misschien niet hebben, zoals schreeuwen op straat. Ik zou blij worden als ik kon schreeuwen op straat.” Om te voorkomen dat het saai wordt, maakt ze grappen. „Een dosis cynisme is verfrissend. Dat dingen kut zijn, is ook grappig toch? Dingen die misgaan zijn grappig. Niet altijd meteen, maar anders toch in tweede instantie. Ik hou van mensen met een randje zwartgalligheid.” Niet dat ze niet serieus wil zijn. „Mensen die veel grappen maken, zijn ook de meest serieuze mensen. Het werkt twee kanten op. Door een grap voel je hoe schrijnend een situatie of gebeurtenis is. Ik vind grappen niet niet-serieus. Er zijn grappen die niet serieus zijn, maar die zijn vaak ook niet zo grappig.” Humor staat boven wijsheid, schreef ze in Mann Mann Mann. „Voor een grap moet je overzicht hebben. Komische acteurs zijn goed in tragische scènes. Vanwege hun gevoel voor timing. Verdriet is ook timing. En ze snappen de keerzijde van geluk en vrolijkheid. Een grap is ook uitleg en analyse. Net als in de natuurkunde: je haalt dingen uit elkaar en vogelt uit hoe het werkt. Zoals Hannah Gadsby doet in haar show Nanette met hoe grappen werken.”  Grappen scheppen ruimte voor ernstigere kwesties, zegt ze. In haar solo’s is eenzaamheid een terugkerend thema. Sarcastisch: „Net als in de films van Paolo Sorrentino, waarin oude mannen terugkijken en constateren dat hun leven eigenlijk leeg was.” Dan weer luchtig: „Maar ja, daar komt het per ongeluk wel op neer.” Ze lacht. „Het voelt soms alsof het leven door iedereen volgens een bepaald patroon wordt geleefd en dat patroon niet met mij is gedeeld.” Is eenzaamheid de keerzijde van haar temperament? „Misschien. Ik ben of heel aan of heel erg uit. Er zit niet veel tussen. Ik kan ook erg verdrietig zijn en erg blij. Maar ik zeg altijd: ik ben emotioneel, maar wel stabiel emotioneel. Het loopt niet uit de hand.” De drang om grappen maken noemt ze „onbedwingbaar”. „Ik geloof dat je mensen kan binden met grappen. Publiek wordt er alert van. En welwillend. Als er niks te lachen valt, dan kun je ook het nieuws gaan kijken, toch?” In haar eerste jaar op Toneelschool Maastricht deed ze auditie bij het Leids Cabaret Festival. „Cabaretier worden, was wat ik eigenlijk wou. Ik keek veel cabaret op YouTube. Wim Helsen, Micha Wertheim. Ik hou ervan hoe ze naar de wereld kijken, van hun fantasie en absurdisme.” Het is geen actuele wens meer. „Brigitte Kaandorp worden, is niet wat ik wil. Maar de cross-over tussen cabaret en theater vind ik vet.” Die cross-over maakt ze zelf ook in haar solo’s. Bij wijze van proef zou ze haar voorstelling voor cabaretpubliek willen spelen. „Ook omdat ik denk dat grappige vrouwen vaak niet gewaardeerd worden, alleen omdat ze vrouw zijn. Van vrouwen wordt niet gevraagd om grappig te zijn. Dat is niet sexy. Als je grappig bent in een groep mannen dan hebben die mannen iets van: wat de fuck? Dan gaan ze maar doen alsof je ook een man bent. Ik heb veel grappige vriendinnen die zeggen: dan ben ik maar niet sexy.” En zijzelf? „Ik zou best af en toe een lustobject willen zijn. Maar ik zie mezelf niet als die prachtige, blonde vrouw op hakken. Ik ben de clown.” Kim Karssen (1996) 2017  Speelt in De Warme Winkel Speelt De Warme Winkel. 2018 Studeert af aan de Toneelschool Maastricht. 2019 Speelt in de film Nr 10 van Alex van Warmerdam. 2019-2020  Maakt en speelt voorstellingen met theatermaker Florian Myjer. 2021-2022 Speelt bij twee voorstellingen bij toneelgroep De warme Winkel:  solo De Grap, en  Mann Mann Mann waarvan ze co-auteur is 2022 Vanaf dit theaterseizoen  is Kim Karssen verbonden aan Frascati producties. Schrödingers hond is daar haar eerste solo. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/dat-dingen-kut-zijn-is-ook-grappig-toch-2-a4141859
2022-09-14||Veel ‘coronapuppy’s’ bij de hondenopvang. ‘Baasjes weten niet altijd waar ze aan beginnen’||Ruwharige teckel Pim springt op schoot. Een beagle en een husky duwen hun snuit in een rugzak. „Niet je tas op de grond laten staan”, waarschuwt Annemieke Mans van hondendagopvang Bello. „Hier lopen reutjes rond die hun poot optillen.” Elf honden, waaronder een straathondje uit Italië scharrelen deze woensdag over het terrein van de hondencrèche aan de Gordelweg in Rotterdam. In 2018 opende Mans om financiële overwegingen de dagopvang bij hondenspeeltuin Bello. Alleen van de speeltuin kon ze niet leven. De eerste maanden ging een handvol hondjes naar de opvang. Al snel werd het drukker.  Na de eerste coronagolf, najaar 2020,  liep het pas echt storm. „Toen stonden er bijna veertig honden op de wachtlijst. Er kon geen hond meer bij.” Destijds waarschuwde zo op de website dat ze geen nieuwe honden meer kon plaatsen of op de wachtlijst kon zetten. Die wachtlijst is geslonken tot ruim tien honden. Nieuwe honden opvangen gaat niet zomaar. Ze  komen drie weken wennen, er wordt gekeken of ze sociaal genoeg zijn en of er een klik is met de groep. De opvang kost 17,50 euro per dag. Onder de nieuwkomers zitten ‘coronapuppy’s’. Door het verplichte thuiswerken was er opeens tijd voor een hond, hoorde Mans vaak. „Baasjes weten niet altijd waar ze aan beginnen. Dat was al zo, tijdens corona zijn dat er wel meer geworden.” Nu worden veel hondeneigenaren weer op kantoor verwacht en is er opvang nodig. Gemiddeld komen de honden twee dagen in de week bij Bello.  Hoeveel honden er afgelopen jaren bijkwamen in Rotterdam is niet bekend. Uit landelijke cijfers van brancheorganisatie Divebo, blijkt dat tijdens de pandemie (2020-2021) 80.000 Nederlandse huishoudens een hond namen. De belangrijkste reden: gezelligheid. 5 procent van de honden gaat naar de dagopvang.  Het aanbod in Rotterdam is de afgelopen jaren fors gegroeid. De stad telt inmiddels 51 hondenopvang en -uitlaatservices. Vijf jaar geleden waren dat er nog 35, blijkt uit cijfers van de Kamer van Koophandel.  Bij Daisy’s Daycare tegenover Rotterdam The Hague Airport rennen 120 honden rond over het zanderige terrein. Juni vorig jaar opende Daisy Giezekamp de dagopvang.  Bij de hondencrèche is het mogelijk de hond te brengen (16,50 per dag) of deze thuis op te laten halen (20 euro). Giezekamp heeft ook een uitlaatservice. Als de honden in de dagopvang verplicht rusten, worden 24 andere honden uitgelaten.  Het gros van de honden kwam tijdens de pandemie. „Ongeveer zestig honden zijn drie jaar of ouder. De rest is jonger. We hebben momenteel een heleboel tweejarigen. Lekker druk, want dat zijn nu allemaal pubers.” Sinds maart dit jaar, toen alle coronamaatregelen werden opgeheven, is de opvang regelmatig vol. „Vaste klanten nemen een extra dagje omdat ze weer vaker naar kantoor moeten.”  Een deel van de eigenaren heeft goed nagedacht voor de aanschaf van een ‘coronapuppy’, zegt Giezekamp. „Ze wilden al langer een hond, corona was een goed moment omdat het gezin dan veel thuis was.” Maar dat geldt niet voor alle nieuwe eigenaren. „We horen ook dat gezinnen kozen voor een hond omdat ze zich verveelden tijdens de lockdown of omdat een hond een goede stok achter de deur is om naar buiten te gaan. Een deel van de eigenaren heeft het onderschat. Een hond is meer werk dan ze dachten.” Tijdens de pandemie namen 80.000 Nederlandse huishoudens een hond. Foto Aurelien Goubau
 Het is anders als je 24 uur per dag tijd hebt voor je puppy of dat je tussen je werk door moet opvoeden. „Sommige eigenaren werden gek van hun puppy die op de kabels kauwden terwijl zij thuis aan het werk waren”, zegt Giezekamp. Toch deden slechts twee van haar klanten afgelopen jaar afstand van hun hond. „Bij mijn vorige werkgever, ook een dagopvang, zijn dit jaar twaalf honden herplaatst.”  Op het terrein van opvang Bello staat een groot zwembad, waar de honden bij warm weer in mogen. Mans laat een filmpje op haar telefoon zien van een zwarte terriër die rondzwemt met een tennisbal in zijn bek. „Pepper heeft hier leren zwemmen. Zo, op mijn arm het water in. Eerst durfde hij niet, maar zijn baasje appte laatst dat hij nu overal wil zwemmen.”  Om het bad staat een groot hek. De viervoeters mogen alleen het water in onder begeleiding, want ook honden kunnen verdrinken.  Het zwembad wordt gebruikt voor de honden die in het asiel verblijven. Foto Aurélien Goubau Zelfs als ik even naar de wc ga, blaffen of gillen ze Daisy Giezekamp Daisy’s Daycare In het houten schuurtje op het terrein staan benches (hondenhokken), ’s middags is ook hier een of twee uurtjes rusten verplicht. Dat bleek lastig te zijn voor een aantal coronapuppy’s. „Die vinden het moeilijk om alleen te zijn, dat hebben ze niet geleerd. Zelfs als ik even naar de wc ga, dan blaffen of gillen ze.”  Trainer Daniëlle Post van hondenschool Hond op School heeft zelfs een speciaal traject mede ontwikkeld om honden te leren alleen te zijn: ‘Happy in je Uppie’. „Dit hebben we sinds zes maanden en daar hebben we maandelijks aanmeldingen voor.”  Meestal leert een puppy al om alleen te zijn. Door het thuiswerken en thuisonderwijs gebeurde dat niet. „Ja, soms gingen mensen in een andere kamer zitten, maar dat is niet vergelijkbaar met nu waarbij de kinderen weer naar school zijn en meer eigenaren weer gewoon naar een werkplek moeten.” Als een pup dat niet leert, levert dat later problemen op. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/veel-coronapuppys-bij-hondenopvang-a4141835
2022-09-14||De levensopdracht van Bettie Weijl (1923-2022) werd waarheid: ze was volmaakt gelukkig||Het is ogenschijnlijk een gewone advertentie. De Zutphense editie van verzetskrant Het Parool meldt op 28 mei 1945 de verloving van Bettie Weijl en Jan Meilof IJben. Verlovingsdatum? Juli 1944. Ze hadden nog iets te vertellen.  Bettie, geboren in Zutphen, zat anderhalf jaar ondergedoken in Amsterdam. Jan, een verzetsman, had de plek voor haar geregeld, zoals hij dat voor nog tweehonderd Joden deed. In 2010 beschrijft ze haar bevrijdingsweken. Dat Jan, net als zij ondergedoken op Witte de Withstraat 44 III-hoog, haar gemaand had niet de straat op te gaan na het nieuws van de Duitse capitulatie op 4 mei. Te gevaarlijk. Dat haar onderduikgever zich op 5 mei even terugtrok en terugkwam met een blik chocoladerepen. In de Hongerwinter bewaard voor dit moment. „Plechtig reikte hij ons de repen uit, zonder iets te zeggen en met tranen in de ogen”, schrijft Bettie.  George en Mien Ladee, de onderduikgevers, zagen haar als de dochter die ze zelf niet hadden. Op haar beurt is Bettie hen als ouders gaan beschouwen toen ze zeker wist dat haar eigen moeder niet terug zou komen.   Bettie’s eigen vader was begin 1942 een natuurlijke dood gestorven. Haar broer Simon werd in datzelfde jaar in Frankrijk opgepakt  en is in Auschwitz vermoord. Helena, haar moeder, werd begin 1943 opgepakt en vier dagen later in Sobibor vermoord. Bettie ontkwam naar eigen zeggen tien keer aan arrestatie. Na de bevrijding ging Bettie naar Zutphen. Zo kwam haar verloving daar vermoedelijk in het lokale Parool. Ze had haar geboortebewijs nodig. Ze wilde snel terug naar Amsterdam, naar Jan, maar ze kreeg geen doorgangsbewijs –  permit – voor de terugreis. Iemand zei: ga naar luitenant Peijnenburg. Gerard Peijnenburg, net 26 jaar, was in de staf van prins Bernhard verantwoordelijk voor Gelderland. Peijnenburg liet ter plekke een permit uitschrijven en zei: zorg dat je om twee uur aan de overkant van de IJssel staat, daar komt een tank je ophalen, die brengt je naar Apeldoorn, daar staat een wagen, die brengt je naar Amsterdam. ’s Avonds was ze thuis. Een paar weken later zag ze Peijnenburg op een feest voor verzetsstrijders. Ze dacht: hij herkent me niet meer. Hij greep haar hand en zei: „Wilt u me niet meer kennen? En hoe is het, bent u al getrouwd?” Op 5 juli trouwde ze met Jan Meilof IJben. Bettie Weijl werd geboren in een gegoede familie. Haar vader had een chique damesmodewinkel, de firma Weduwe S. Weijl, hofleverancier van koningin Wilhelmina. Michael Simon Weijl was op zijn 47ste getrouwd met verkoopster Helena Schaap. De kinderen groeiden op in welstand. Tot de jaren dertig. De economische crisis nekte de winkel. Het gezin moest op zoek naar goedkopere woonruimte. De neergang heeft op Bettie een blijvende indruk gemaakt. Dat voelde als een schande, vertelt haar dochter Simone.  Daar kwamen schaamte en schuldgevoel bij, toen bleek dat Bettie als enige de oorlog had overleefd. Ze had steeds weer die nachtmerrie over de gaskamer, haar moeder en haarzelf.  Ze moest als enige overlevende van haar gezin opnieuw leren leven en deed dat met volle overgave. „Mijn moeder had een onbedwingbare levensdrang”, vertelt dochter Simone. Ze ging in 1957 werken voor René Kahn, die in Amsterdam Boussac-stoffen uit Frankrijk importeerde. Als getrouwde vrouw buitenshuis werken was toen ongewoon. Ze werd al snel Kahns rechterhand: inkoop, veel naar Parijs, een modeshow in het Stedelijk Museum in Amsterdam. Met de smaak die ze thuis  had meegekregen kleedde ze zich naar de Franse mode.   Werken met Kahn voelde als een thuis. Hij was als een broer. En Joods. Ze durfde hem  over haar nachtmerrie te vertellen. Hij luisterde. Gaf raad. Het is omwille van je ouders jouw taak om in het leven hoe dan ook gelukkig te zijn, hield hij haar voor. De nachtmerrie verdween. Dochter Simone: „Haar jaren bij Kahn waren de beste van haar leven.”  Bettie gaf haar kinderen, Bas Jan (1947) en Simone (1948), een humanistisch-Joodse opvoeding. Muziek. Musea. Boeken. Joodse en Franse les. In 1993 ging ze naar Sobibor, vijftig jaar na haar moeder Over het verlies van haar familie en de onderduik praatte ze niet. Gevoelens stopte ze weg. Dat veranderde  na haar scheiding, toen ze trouwde  met Kees Bigot, eigenaar van een Amsterdamse papiergroothandel.  In 1993 ging ze naar Sobibor, vijftig jaar na haar moeder. Alleen. Zo wilde ze met haar in het reine komen en haar herdenken. Uit Sobibor nam ze wat as mee. Ze begroef dat naast de steen van haar vader op de Joodse begraafplaats in Zutphen. Ze besloot dat ze daar ook begraven wilde worden. Ze had de band met Zutphen altijd gehouden en kocht daar bijvoorbeeld haar koffie en thee bij De Pelikaan, hofleverancier.  Ze liet de namen van haar moeder en broer graveren in de grafsteen van haar vader. Nabij hen is ze op 21 juli begraven. Ze is 99 geworden. Simone memoreerde bij de plechtigheid de woorden die Bettie’s levensmotto waren geworden: je was volmaakt gelukkig. In deze rubriek elk weekeinde een necrologie van van iemand die recent is overleden.||https://www.nrc.nl//nieuws/2022/09/14/de-levensopdracht-van-bettie-weijl-1923-2022-werd-waarheid-ze-was-volmaakt-gelukkig-a4141839
2022-09-14||Ongekende verjaardag voor Janus de tweekoppige schildpad||Deze maand was het feest in het natuurhistorisch museum van Genève. Want hun tweekoppige Moorse landschildpad (Testudo graeca) Janus, genoemd naar de Romeinse god met twee gezichten, werd 25 jaar oud. Hij kreeg een paar extra bloemen om op te eten, boven op zijn gewone supergezonde dieet van biologische groenten. Met een tandenborstel werd hij extra schoon gepoetst, maar ook op zijn verjaardag kreeg Janus zijn dagelijks bad in kamillethee. Het jubileum is een geweldige prestatie van de verzorgers, want meestal worden deze ‘monsters’ zoals ze in de biologie worden genoemd niet oud, en 25 jaar is ongekend. Een paar jaar geleden werd bij een speciale operatie in Zürich nog een niersteen verwijderd uit Janus’ blaas.  Volgens zijn dagelijkse verzorgers hebben de twee koppen van Janus duidelijke verschillende temperamenten. Tegen het persbureau Reuters zei verzorger Angelica Bourgoin: „De rechterkop is nieuwsgieriger, let beter op en heeft een veel sterkere persoonlijkheid. Het linker is passiever en houdt vooral van eten.” Het dier heeft ook twee magen, twee harten en een dubbele set longen. In de natuur zou de in het museum geboren Janus nooit lang hebben overleefd, alleen al omdat hij zijn koppen niet in het schild kan verbergen bij gevaar.  Het verschijnsel is zo oud als de wereld. In China werd bijvoorbeeld al eens een 130 miljoen jaar oud reptielenfossiel gevonden met precies zo’n ‘axiale vertakking’ als Janus. Welke organen bij dat tweekoppige reptiel verdubbeld waren, was niet te zien. Het dier stierf trouwens heel jong, als het al ooit levend uit het ei was gekomen. Tweekoppigheid kan ontstaan door onvolledige ‘tweelingvorming’ of door in de war gestuurde embryonale aanleg van een enkel individu. In de tuin van een Engels kinderdagverblijf werd ooit zelfs een drievoudige kikker aangetroffen, met zes poten en blijmoedig kwakend uit drie koppen. Nader onderzocht is dat dier nooit omdat het ontsnapte toen het personeel het later op de dag aan de ouders wilden laten zien.  In 1898 beschreef in Science de paleontoloog Erwin Hinkley Barbour met grote liefde het tragische einde van een tweekoppige schildpad die hij al eerder had onderzocht: „Zijn charme was de totale perfectie van zijn imperfectie.” Maar een klap van een kat op de linkernek – waarna het dier ook nog eens van de trap viel – werd deze naamloze schildpad fataal. Twee dagen later hield het linkerkopje op met eten, een dag later was dat linkerkopje dood, net als de linkerpoten. Babrour: „De ellende en het ongemak van de overlevende helft waren duidelijk zichtbaar. Het verdubbelde al zijn activiteiten en energie. Alleen uit wat extra happen naar lucht bleek zijn zwakte. Maar tweeënhalf uur later stierf ook die kant.” Deze levenslustige schildpad werd slechts drieënhalve maand oud.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/14/ongekende-verjaardag-voor-janus-de-tweekoppige-schildpad-a4141838
2022-09-14||Opinie | Grijp in bij het leerlingenvervoer in Rotterdam!||Normaal gesproken wordt Renske ergens tussen 14.30 en 15.00 uur door het leerlingenvervoer van Trevvel op school opgehaald. Nu is niets meer zeker. ’s Ochtends is het afwachten wanneer Trevvel komt. En of ’ie komt. ’s Middags hetzelfde. Laatst heeft ze tot 18.00 uur op school moeten wachten. Maar er kwam geen taxi. Renskes juf heeft haar toen maar zelf naar huis gebracht.  Sinds het begin van dit schooljaar is het aantal klachten dat bij de ombudsman en kinderombudsman over Trevvel binnenkomt, explosief gestegen. Te vroeg, te laat of zonder bericht niet verschijnen, daar gaan de meeste klachten over. En Trevvel is niet bereikbaar om opheldering te geven. Ouders en leerkrachten die naar Trevvel bellen, staan eindeloos in de wacht en daarna wordt de verbinding verbroken.  Leerlingenvervoer is bedoeld voor kinderen met een beperking die niet zelf naar school kunnen. In Rotterdam voert Trevvel deze taak voor de gemeente uit. Kinderen en jongeren vertellen mij dat ze door Trevvel te laat op school komen. Daardoor missen ze lessen en toetsen. Ouders vertellen dat ze gestreste kinderen met de taxi meegeven. En stress is niet goed voor de leerprestaties. Dus de problemen met Trevvel zijn niet alleen vervelend, ze  zetten ook het recht op onderwijs van deze kinderen onder druk.  Steeds meer mensen krijgen last van het falende leerlingenvervoer in Rotterdam. Natuurlijk allereerst de kinderen zelf. Voor kinderen die belang hebben bij structuur en regelmaat is de onvoorspelbaarheid of en zo ja, wanneer Trevvel komt extra lastig. En ook voor hun ouders is het moeilijk.  Zij krijgen problemen op hun werk. Een keertje later op het werk of eerder weg, dat kunnen werkgevers wel begrijpen. Maar na een tijdje tolereert niet elke werkgever dat meer. En wat doet een ouder dan? Die gaat minder werken om zelf zijn kind op te halen. En dat leidt mogelijk weer tot financiële problemen.  Leerlingen die gebruik maken van  het vervoer hebben mij al een aantal suggesties gedaan voor verbeteringen: zorg voor een goed werkende app Ook de leerkrachten hebben last van de problemen met het leerlingenvervoer. Normaal gesproken zijn de meeste kinderen als de school uitgaat binnen een half uurtje wel met de taxi mee. Tegenwoordig komt het voor dat er om vijf of zes uur nog steeds kinderen staan te wachten. De leerkrachten steken er veel tijd in om – tevergeefs – contact te krijgen met Trevvel. Of ze brengen de kinderen zelf maar naar huis. Kostbare tijd die ze niet kunnen steken in het voorbereiden van de schooldag van morgen.  Hoe nu verder? De wethouder jeugd, die uiteindelijk verantwoordelijk is voor het leerlingenvervoer, is hard aan de slag om vervoer naar school te regelen waar Trevvel dit nalaat. We volgen kritisch of dat lukt. En op de langere termijn? Het leerlingenvervoer in Rotterdam is kwetsbaar. De aanbesteding is aan één partij gegund. Als die niet levert, stapelen de problemen zich snel op. Een zo belangrijke taak aan één partij uitbesteden, is bij nader inzien misschien niet zo’n goed idee.  Ook zouden bij die aanbesteding wel wat hogere eisen aan de chauffeurs gesteld mogen worden dan alleen een rijbewijs, een taxipas en een Verklaring Omtrent het Gedrag (VOG). Het vraagt nogal wat van een chauffeur om een busje te besturen met zeven kinderen met bijvoorbeeld gedragsproblematiek achterin. Of laat standaard in een grote taxi een begeleider meerijden, dat helpt ook. En wat maakt nu eigenlijk dat de aanbestedingscontracten niet openbaar zijn? Zou niet kenbaar moeten zijn welke service is toegezegd? Hoe dan ook, de gemeente – en dus ook Trevvel – heeft de taak Rotterdammers die dat zelf niet kunnen daar te brengen waar ze moeten zijn. Op tijd.  Goede dienstverlening krijg je alleen als je weet welke behoeften, vragen en ideeën de gebruiker heeft. Dus wordt het hoog tijd dat de gemeente samen met Trevvel structureel met gebruikers in gesprek gaan over wat goede dienstverlening voor hen inhoudt. Niet eenmalig, maar structureel.  Leerlingen die gebruik maken van  het vervoer, hebben mij al een aantal suggesties gedaan voor verbeteringen. Zorg voor een goed werkende app. De huidige app geeft regelmatig onjuiste informatie over wanneer de chauffeur komt en waar hij zich bevindt. Een leerling vertelde dat de app soms aangeeft dat de chauffeur in Afrika is. Maak het werk van de chauffeur aantrekkelijker. Door ze meer werk te geven en goed te betalen. En als dat allemaal niet helpt: geef Trevvel een boete als de taxi te laat komt. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/grijp-in-bij-het-leerlingenvervoer-a4141830
2022-09-14||Den Haag heeft halfjaar na verkiezingen een nieuwe coalitie||Den Haag heeft een nieuw stadsbestuur bestaande uit dezelfde partijen als het vorige college: de VVD, D66, GroenLinks, PvdA en CDA. Een halfjaar na de gemeenteraadsverkiezingen zijn de onderhandelaars namens de partijen tot een coalitieakkoord gekomen, zo heeft de gemeente woensdag bekendgemaakt. Vrijdag zullen ze de afspraken uit de doeken doen. De vijf partijen waren ruim vier maanden in gesprek met elkaar.  De grootste partij van Den Haag, Hart voor Den Haag (voorheen Groep de Mos), belandt definitief in de oppositie. Oud-PVV’er Richard de Mos behaalde negen zetels bij de verkiezingen en probeerde een college te vormen. Een strafrechtelijk onderzoek naar De Mos en raadslid Rachid Guernaoui was voor D66 en GroenLinks de hoofdreden om niet in zee te gaan met hen. Het duo wordt verdacht van corruptie en schending van het ambtsgeheim. Nu de vijf andere partijen in Den Haag wel tot een akkoord zijn gekomen, is de hofstad de laatste grote gemeente in Nederland met een nieuwe coalitie. Volgens Omroep West gaan onder het nieuwe bestuur de parkeertarieven omhoog, ook zullen de belasting op onroerend goed en afvalstoffenheffing stijgen en komt er extra geld voor armoedebestrijding. Mogelijk gaat het aantal ambtenaren ook omlaag.  De Haagse gemeenteraad bestaat uit dertien fracties. Tijdens de gemeenteraadsverkiezingen behaalden de VVD, D66, PvdA, GroenLinks en CDA samen 26 zetels. Ze bouwden hun meerderheid in de raad na de verkiezingen uit en haalden samen twee zetels meer dan bij de verkiezingen in 2018. ||https://www.nrc.nl//nieuws/2022/09/14/den-haag-heeft-halfjaar-na-verkiezingen-een-nieuwe-coalitie-a4141824
2022-09-14||Opinie | Niets duurzaams aan het WK in Qatar||Wereldmilieudag, op 5 juni, ging ook dit jaar geruisloos voorbij. Toch werd er door de voorzitter van wereldvoetbalbond FIFA, Gianni Infantino, een opmerkelijk nieuwtje gedeeld: FIFA en gastland Qatar beloofden voor een volledig CO2-neutraal WK voetbal te zorgen, voor het eerst in de geschiedenis. Bij eenieder die enige notie van het WK in Qatar heeft genomen, van de manier waarop Qatar het WK gekocht heeft, hoe Qatar zijn stadions heeft laten bouwen door slaven van wie er duizenden zijn omgekomen, van de verplaatsing van het toernooi van de zomer naar de winter, en van de mensenrechtensituatie in het land, zal dit bericht voor gefronste wenkbrauwen hebben gezorgd. De wedstrijden van dit WK, in november en december, worden immers gespeeld in stadions met open dak, maar mét airconditioning. In een woestijn! Teije ten Den is oud-profvoetballer en studeerde geschiedenis. Hoe kan het toernooi dan CO2-neutraal zijn?  Organisaties die de uitstoot van CO2 verminderen kunnen hun reducties als certificaat verkopen. Qatar claimt dat het WK CO2-neutraal zal zijn, doordat het van deze CO2-kredieten of carbon offsets koopt. Qatar wil de hoeveelheid CO2 die het gaat uitstoten dus compenseren doordat het op een andere plek op de wereld die hoeveelheid CO2-uitstoot laat besparen.   Om misbruik van die CO2-certificaten te voorkomen is er een cruciale eis bedacht: additionality, de toegevoegde waarde – zonder de aankoop van de certificaten zou de CO2-besparing niet tot stand komen. Er zijn dan ook organisaties die de markt van koolstofkredieten controleren, projecten beoordelen op geloofwaardigheid en vooral de additionality toetsen.   Qatar schat de uitstoot van CO2 van het hele toernooi zelf in op 3,6 miljoen ton. De onafhankelijke non-profitorganisatie Carbon Market Watch stelt dat deze inschatting veel te laag is. Ten eerste smeert Qatar de CO2-uitstoot van het bouwen van stadions uit over meerdere jaren, door te stellen dat deze stadions in de toekomst ook gebruikt zullen worden. Dat er in Qatar nauwelijks een voetbalcultuur bestaat maakt het echter onwaarschijnlijk dat ze nog in functie blijven. Zelfs in echte voetballanden als Brazilië hebben we dat gezien. Zonder het WK zouden deze stadions niet eens gebouwd worden, dus ze zijn direct gelinkt aan het WK. Daarnaast is Qatar op verschillende plaatsen gras aan het kweken voor de voetbalvelden. Qatar ziet het creëren en onderhouden van graszoden als opslagplaats voor CO2 en trekt deze dus af van zijn totale uitstoot. Echter, deze velden worden puur aangelegd voor het WK en het is de vraag of ze al de wedstrijden zullen doorstaan. Het laten groeien van deze grasvelden kost veel water en energie en ze worden regelmatig machinaal gemaaid. Allesbehalve een duurzame CO2-opslag dus. Qatar doet zich groener en duurzamer voor dan het is Experts schatten de CO2-emissies van het WK rond de 5 miljoen ton, bijna 40 procent meer dan Qatar zelf. Dit is berekend vóórdat Qatar aankondigde dat het fans in omringende landen wil onderbrengen. Er is namelijk geen ruimte meer in de Qatarese hotels, waardoor ook al gebruik gemaakt gaat worden van cruiseschepen om fans in te laten overnachten. De fans die in de omringende landen verblijven worden vervolgens door Qatar Airways naar de wedstrijden gevlogen. Qatar gaat de CO2-certificaten kopen van The Global Carbon Council (GCC). Dat platform is een initiatief van de Gulf Organisation for Research and Development (GORD). Deze organisatie is in eigendom van de Qatari Diar Real Estate Investment Company, oftewel Qatar zelf. De GCC investeert in slechts twee projecten, die allebei niet door controlerende marktorganisaties worden erkend. Deze projecten bestonden namelijk al, zelfs voordat de GCC werd opgericht, waardoor er dus geen sprake kan zijn van additionality. Kortom, Qatar onderwaardeert haar CO2-emissies, rekent onterecht CO2-opslag toe aan grasvelden, stoot onnodig veel uit, en koopt vervolgens carbon credits die geen echte carbon credits mogen zijn en belooft dat het allemaal eerlijk en juist is. Dat de FIFA dit allemaal onderschrijft is misschien nog wel kwalijker dan de rol van Qatar zelf.  We lijken niets geleerd te hebben van de sportswashing van Qatar de afgelopen jaren, van het schoonwassen van een misdadig regime door het organiseren van grote sportevenementen.  Een optimist zal misschien zeggen dat Qatar met zijn mooie plannen voor compensatie van CO2-uitstoot een stap in de goede richting zet. Een CO2-neutraal toernooi is tot nu toe geen verplichting. Toch is dit eerder een stap terug. Qatar maakt misbruik van het systeem en doet zich groener en duurzamer voor dan het in werkelijkheid is: Qatar doet nu ook aan greenwashing.  Het is een gemiste kans om als eerste WK-organisatie een verantwoorde standaard te zetten. Bovendien houdt Qatar ons opnieuw voor de gek. Qatar kan ondertussen wel profiteren van positieve aandacht en aanspraak maken op het organiseren van een volgend internationaal sportevenement (het wil de Olympische Spelen 2036 naar Doha halen). Een evenement dat nóg meer CO2 zal uitstoten, wat waarschijnlijk ook niet zal worden gecompenseerd. Dus laten we zo eerlijk zijn om hardop te zeggen dat dit het smerigste WK voetbal in de geschiedenis gaat worden en dat Qatar zich diskwalificeert voor een volgend groot sportevenement.||https://www.nrc.nl//nieuws/2022/09/14/een-co2-neutraal-wk-in-qatar-na-sportswashing-nu-ook-greenwashing-a4141832
2022-09-14||De kat weet van niks||Als er nu iemand last heeft van een kater, is het vast de hoofdbewoner van het Kremlin. Toch geldt de Russische leider, anders dan zijn voorganger, als een matig mens. Waar zijn kater vandaan komt, is niet moeilijk vast te stellen: een gevolg van overmoed. Hij moet ontgoocheld zijn dat de verwachting de buren zijn wil op te kunnen leggen, niet uitkomt. Maar de vraag waar het woord kater vandaan komt, is hiermee nog geenszins beantwoord. Is er een verband met de mannelijke kat? In vroeger dagen werd de kater gezien als het toppunt van seksuele lust. Waar we nu spreken van een geile bok, kon toen volstaan worden met kater. Krolse katten kennen we nog steeds, maar hoe een opspelend libido te verbinden met een gevoel van misselijkheid of van teleurstelling?  Katers, en zeker zwarte, werden eveneens gezien als afgezanten van de duivel. Zoals heksen met zwarte katten door de lucht vlogen, zo werden duivels vergezeld door katers. Is de hangover na een nacht drinken wellicht een straf opgelegd door de duivel? Dit lijkt weinig waarschijnlijk, de duivel ontleent juist vreugde aan losbandigheid. In het Engels vinden we de uitdrukking sick as a cat en die geeft aan dat een patiënt hondsziek is en vooral misselijk. Katten zijn, zegt het volksgeloof, vraatzuchtig en overeten zich graag. Vervolgens moeten ze natuurlijk overgeven en dat is voldoende reden om kat en zieke medemens op een lijn te stellen. Het Engels heeft van de Duitsers daarnaast de term Katzenjammer overgenomen. Letterlijk is dit kattengejank, maar het woord wordt vaker gebruikt in de betekenis terneergeslagenheid of als synoniem voor kater. Is dit omdat verondersteld wordt dat een klagend miauwende poes aan depressiviteit lijdt? De Nederlandse drinkebroer die aan een kater lijdt, voelt zich katterig. Maar hoe kat en kater hier samen gaan, blijft onduidelijk. De Nederlandse drinkebroer die aan een kater lijdt, voelt zich katterig Een betere verklaring komt uit het Leipziger studentenleven van het midden van de 19e eeuw, waar men van fors innemen hield. Na een nacht zwaar doorzakken voelden de heren zich, zoals te verwachten viel, beroerd. Kotsen, hoofdpijn, snot en slijm zochten een uitweg. Russische studiegenoten met nog meer ervaring in alcoholmisbruik hadden een term voor deze gesteldheid en noemden het katarrh, in het Westen beter bekend als het Franse catarrhe en het Engelse catarrh, een ouderwetse aanduiding voor een slijmvliesontsteking of zware verkoudheid, die gepaard gaat met veel snot en opgehoeste fluimen.   De Russische katarrh klonk de jonge Duitsers vertrouwd in de oren; het leek op kater. Samen met de vooroordelen over zieke katten ontstond zo het woord kater voor na-alcoholische misselijkheid. Vervolgens ontwikkelde de kater zich verder, zowel in Duitsland als in Nederland, en breidde zich uit tot teleurstelling en ontgoocheling na een grote, maar tevergeefse inspanning. Niet alleen op alcoholische vrolijkheid volgt nu een kater, maar ook na een op ander wijze opgewekte euforie. Het Kremlin ervaart dat nu aan den lijve. Nog even en het wordt in Moskou een echte catarre: het zal de heren nog dun door de broek lopen.   ||https://www.nrc.nl//nieuws/2022/09/14/de-kat-weet-van-niks-a4141827
2022-09-14||Jurrian van Dongen: ‘Ik vrees dat veel goede Nederlandse liedjes vergeten zullen worden.’||Het waren anderen die liedtekstschrijver Jurrian van Dongen (48) naar de voorgrond duwden. Marloes Oele van Uitgeverij IT&FB stelde voor om zijn liedteksten te bundelen tot een boek en cabaretier Jan Beuving vond vervolgens dat dit boek niet zomaar op een achterafmiddag gepresenteerd kon worden. Van Dongen ging akkoord, mits Beuving alles regelde. „Ik werd er zelf heel zenuwachtig van. Ik ben niet voor niets schrijver geworden, ik vind het lastig om in de belangstelling te staan.” Komende maandag is de boekpresentatie van Gewoon opnieuw, een gebeurtenis die is uitgegroeid tot een heuse hommage-avond aan de tweevoudig winnaar van de Annie M.G. Schmidtprijs; in 1997 met ‘Halleluja, Amen’ en in 2019 opnieuw, toen met ‘Gewoon Opnieuw’  gezongen door Alex Klaasen. Met ‘Give me some skin’ geschreven voor Het Klokhuis  won hij vorig jaar de Willem Wilminkprijs. Maandag zingen onder meer Jenny Arean, Alex Klaasen, Maarten Heijmans en Paul de Leeuw voor Van Dongen. Brigitte Kaandorp presenteert. Die indrukwekkende line-up zegt veel over de status die Van Dongen geniet binnen de theaterwereld. Op een Amsterdams terras vertelt hij onbekend maar wel bemind te verkiezen boven het tegenovergestelde. „Nu kennen veel mensen mijn nummers. Dat vind ik toch prettiger, dan heeft het allemaal meer zin.” Van Dongen noemt zichzelf ‘beschijdel’: bescheiden, maar ook een beetje ijdel. Hij studeerde in 1997 af aan de Kleinkunstacademie en wilde aanvankelijk Paul de Leeuw, Hans Teeuwen of Freek de Jonge worden. „Maar ik merkte al snel dat ik daar te bang voor was. Op het podium mag je onzeker zijn, maar je moet ook lef hebben en naar achter durven leunen. Ik leunde teveel voorover, wilde de boel controleren. Dan word je nooit echt goed.” Vond je het teleurstellend om te constateren dat je geen Paul de Leeuw of Freek de Jonge ging worden? „Helemaal niet. Ik zat in een geweldige tijd op school, met Carice van Houten, Alex Klaasen, Rop Verheijen, Remko Vrijdag. Als zij het podium opstapten ging er iets branden, terwijl ik juist een mindere versie van mezelf werd. Docent George Groot zei tegen mij: je hebt de uitstraling van een bus Vim (schoonmaakmiddel, red.), maar als je schrijft is het wel jaloersmakend goed. Aan hem heb ik veel te danken, net als aan de eerlijkheid van Joost Prinsen: hij was snoeihard, maar kon ook lyrisch zijn. Als artiest was ik één van de vijfhonderd en als liedtekstschrijver één van de tien. Toen was de keus snel gemaakt.” Wanneer is een lied goed? „Er moet een verloop in zitten, aan het eind van een lied moet je ergens anders zijn dan waar je begon. En verder is de synergie tussen inhoud, vorm en muziek heel belangrijk. De inhoud bepaalt de vorm, en de vorm dwingt weer de muziek af.  Dus de muziek ligt bij een goed lied al in de tekst besloten? „Absoluut. Dat maakte een componist als Harry Bannink zo geniaal. Hij opende vanachter zijn vleugel de envelop met tekst en begon gewoon hardop te lezen. Hij drukte nooit zijn eigen vorm erop, daarom klinken zijn liedjes altijd zo volkomen logisch.” Hoe schrijf jij een liedtekst? „Ideeën krijg ik als ik helemaal ontspannen ben, dus bijvoorbeeld wanneer ik douche of wandel. Het is net als met verliefd zijn, het overkomt je. Dat vrije gevoel probeer ik zo lang mogelijk te behouden, zodra ik zinnen op papier ga zetten wordt het werken en zweten. Dat kan uitputtend zijn dus dat moment probeer ik zolang mogelijk uit te stellen.” Is een liedtekst schrijven dan een kwestie van inspiratie? „Het is eerst inspiratie en dan transpiratie, oftewel werken. Maar waar ik niet in geloof is achter je computer gaan zitten, een zin opschrijven en dan heel lang wachten tot de volgende zin komt. Dat is gewoon de hel, dan komt er meestal niks. Verkramping en forceren is funest voor elk creatief proces. Je moet ruimte creëren voor verbeelding.” Je schrijft veel liedteksten in opdracht, waarbij je je moet verplaatsen in levens van anderen. Moet je daarvoor heel empathisch zijn? „Het gaat niet zozeer om empathie,  meer om verbeelding. Ik vind het ook best een zorgelijke ontwikkeling dat er momenteel een overdaad aan letterlijke beelden beschikbaar is. Daardoor wordt veel ruimte weggeduwd voor de verbeelding. Zonder verbeelding krijgen we het erg lastig en zwaar met elkaar. Je begrijpt anderen minder goed als je alleen nog maar vanuit de letterlijkheid kan denken.” Voor Paul de Leeuw schreef Van Dongen ‘Homo van 19toen’:  Schrijf je ook wel eens liedteksten vanuit je eigen perspectief? „Nauwelijks. Ik heb nu ook altijd het excuus dat ik daar niet over na hoef te denken omdat ik in opdracht schrijven heel leuk vind. Ik hou van de beperkingen die daarbij horen, ik ben erdoor op plekken in m’n hoofd gekomen waar ik anders nooit zou komen. „Hoewel ik vind dat ik in al m’n nummers zit, heb ik wel het verlangen vaker een persoonlijke tekst te schrijven. Maar dat vind ik misschien te spannend, op dit moment doe ik helemaal niets om dat verlangen te realiseren.” Hoe kijk je naar de toekomst van het Nederlandstalige lied? „Ik vrees dat veel goede liedjes van grootheden als Wilmink en Annie M.G. Schmidt vergeten zullen worden. Het is jammer dat dit soort muziek bijna niet meer op de radio klinkt, want ik denk dat er nog wel interesse is in goede melodieuze tekstnummers. Maar het moet dan wel zichtbaar blijven. Mensen noemen dat soort muziek weleens ouderwets, maar dat is niet waar. Het gaat vaak niet zozeer over een actualiteit, maar over de menselijke conditie. Dat is tijdloos.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/jurrian-van-dongen-ik-probeer-het-zweten-zolang-mogelijk-uit-te-stellen-a4141825
2022-09-14||Deze imitatiewesp komt met bluf nog een heel eind||Bij mij in de buurt woont een man voor wie iedereen een beetje bang is. Hij is niet groot, maar wel breed, en benadrukt dat door zijn ellebogen een eind bij zich vandaan te houden. De vaak ietwat rode ogen onder zware wenkbrauwen kijken bozig de wereld in. En hij heeft een tatoeage. Van een doodshoofd. Uiterlijk zegt natuurlijk niets, maar toch kroop ik wat dichter naar de struik waarin ik allerlei leuke insecten stond te bekijken toen hij langs mijn tuintje liep. Hij riep: „Pas op, een wesp bij je oor!”  Voorzichtig draaide ik mijn hoofd een eindje, zag iets geel-zwarts stilhangen voor een bloem en wist dat met een snelle greep uit de lucht te grissen. De rood aangelopen ogen werden groot en duwden wenkbrauwen omhoog. Toen ik drie pootjes van het beestje tussen mijn vingers manoeuvreerde, zodat ik de rest ervan goed kon laten zien zonder mogelijkheid tot ontsnapping, kwam de man dichterbij.  „Dit is geen wesp”, zei ik. „Dit is een vlieg, een doodskopzweefvlieg om precies te zijn, Myathropa florea.” „Die hing me dan mooi voor de gek te houden.” Desondanks hield hij enige afstand, ook toen ik wees op de tekening op het borststuk, die met enige fantasie wat leek op een doodshoofd. Als een roofdier een insect vangt dat kan steken, zal hij snel leren dat dergelijke prooien ongeschikt zijn als maaltijd. Bijen, hommels en wespen waarschuwen hiervoor met hun herkenbare tekening. Sommige dieren die zich niet met een angel kunnen verdedigen, maken daar gebruik van en lijken op het eerste gezicht op een stekend insect. Dat heet mimicry.  De antennen van deze zweefvlieg zijn eerder korte stompjes dan lange sprieten Pas als je goed kijkt, zie je verschillen. Zo zijn de antennen van deze zweefvlieg eerder korte stompjes dan lange sprieten. Er zijn wel soorten die langere antennen hebben, maar dan kun je ze toch nog herkennen aan de ogen: die zijn veel groter, bijna halve bollen die een groot deel van de kop in beslag nemen. En soms zijn vliegenogen rood in plaats van zwart of bruin.  Nieuwsgierigheid won het van angst. De man schoof een beetje dichterbij om de kenmerken waar ik op wees beter te zien, maar deinsde weer achteruit toen het insect tussen mijn vingers probeerde weg te vliegen. Er klonk een driftig zoemend geluid, veroorzaakt door snel op en neer bewegende vleugels. Die vleugels zijn het officiële kenmerk waaraan zweefvliegen te onderscheiden zijn van angeldragers. Dat zijn er, net zoals bij andere vliegen en muggen, twee. Wespen, bijen en hommels hebben er vier.  Maar het makkelijkst te herkennen zijn ze door hun vermogen stil te hangen in de lucht. De doodskopzweefvlieg wist de pootjes tussen mijn vingertoppen vandaan te worstelen en bevrijdde zich. Daarna was hij zo vriendelijk te laten zien waaraan zweefvliegen het makkelijkst te herkennen zijn: hun vermogen stil te hangen in de lucht. Hij deed er zelfs nog een schepje bovenop en viel luid zoemend naar me uit voordat hij uit het zicht verdween.  „Pure bluf”, lachte de man opgelucht. „Wat een snoesje eigenlijk.”||https://www.nrc.nl//nieuws/2022/09/14/deze-imitatiewesp-komt-met-bluf-nog-een-heel-eind-a4141823
2022-09-14||Ontkennen dat hij ‘gillend rijk’ wilde worden heeft voor Van Lienden nu weinig zin meer|| „We gaan gewoon die shit naar Nederland halen en worden alle vier miljonair. […] In ieder geval is één eis dat we alle vier gillend rijk worden. […] Ik ga dit echt serieus voor geen goud vrijwillig doen.” De bandopnamen die woensdag via de Volkskrant naar buiten kwamen, laten weinig aan de verbeelding over: Sywert van Lienden en zijn zakenpartners waren eropuit miljoenen euro’s over te houden aan hun mondkapjesdeal met het ministerie van Volksgezondheid, Welzijn en Sport (VWS).  Van Lienden deed zijn uitspraken op 12 april 2020 tijdens een interne bespreking van zijn stichting Hulptroepen Alliantie, daags voordat hij voor het eerst zou onderhandelen met toenmalig minister voor Medische Zorg Martin van Rijn. In een reactie op Twitter bevestigde hij woensdag de authenticiteit van de opnamen.  Op 22 april 2020 kreeg Van Lienden van VWS opdracht 40 miljoen mondkapjes te leveren, voor ruim 100 miljoen euro. Aan de transactie hielden Van Lienden en zijn zakenpartners Bernd Damme en Camille van Gestel ruim 28 miljoen euro over. Tegenover de buitenwereld beweerde Van Lienden altijd dat hij met zijn stichting  „om niet” werkte. Dat de miljoenentransactie met VWS werd uitgevoerd via een aparte commerciële bv, Relief Goods Alliance, in plaats van via de stichting, gebeurde volgens hem op aandringen van VWS. Van misleiding zou daarom geen sprake zijn geweest. Van die verdediging blijft na de uitgelekte bandopnamen weinig over. Eerder bleek dat Van Lienden en zijn partners op 9 april, drie dagen voor de onderhandelingen met VWS begonnen, de oprichting van hun commerciële bv in gang zetten. Op 10 april stuurde Van Lienden bewust een reeks kritische tweets over het inkoopbeleid van het ministerie, naar eigen zeggen om „een politiek deurtje te openen”. De politiek assistent van Hugo de Jonge (destijds minister van VWS, CDA) nam direct daarna contact met hem op. De opnamen van het interne gesprek op 12 april zijn met het Openbaar Ministerie gedeeld door een vierde toenmalige betrokkene, Saskia van Huijgevoort. Zij stapte enkele dagen later uit het initiatief. Uit de tapes blijkt dat Van Lienden, Damme en Van Gestel zich zeer bewust waren van de gevoeligheid van hun operatie. Het voorstel dat ze diezelfde dag aan VWS stuurden, was volledig opgemaakt volgens de stijl van de stichting Hulptroepen. Slechts in een bijzin maakten ze gewag van een „nieuw op te richten entiteit” die „separaat gefinancierd” zou worden.  Van Huijgevoort moest volgens Van Lienden daarom „absoluut” haar „waffel” houden over het commerciële karakter van hun plan, zo noteert de Volkskrant. En na ontvangst van het geld moesten ze vooral niet opvallen: „Geen nieuwe auto, geen nieuwe huizen, geen nieuwe kleren”, aldus Van Lienden.   De vastgelegde uitspraken lijken belastend materiaal te vormen in het lopende strafrechtelijk onderzoek. Justitie verdenkt het drietal van oplichting, verduistering en witwassen. Het onderzoek richt zich onder meer op de vraag of de eigen Hulptroepen-medewerkers zijn misleid. Uitzendbureau Randstad deed vorig jaar aangifte namens vijftien medewerkers die stelden nooit iets te hebben geweten van commerciële activiteiten.  In hoeverre andere klanten dan de overheid door het drietal misleid zijn, is ook een belangrijke vraag voor justitie. Uit onderzoek van Follow the Money bleek dat nog honderden klanten facturen kregen van het commerciële Relief Goods Alliance, terwijl ze zaken dachten te doen met non-profitstichting Hulptroepen Alliantie. Behalve mondkapjes verkochten Van Lienden en zijn partners ook sneltesten. Meest cruciaal blijft de vraag in hoeverre de top van VWS nu precies door het drietal misleid is. De destijds verantwoordelijke minister Martin van Rijn en de betrokken topambtenaar Bas van den Dungen hebben altijd verklaard dat ze niet wisten van Van Liendens commerciële motieven. Een andere topambtenaar, Mark Frequin, stemde naar eigen zeggen in april 2020 „vrij droogkloterig” in met de deal. Daarbij was hem duidelijk dat Van Lienden en partners een „risico-opslag” van 20 procent rekenden, zonder daarbij enig ondernemersrisico te lopen – VWS financierde de bestellingen volledig vooraf. Over wat ze met een eventuele winst zouden doen, maakte het drietal voor zover bekend geen afspraken met het ministerie. Onderzoek dat bureau Deloitte in opdracht van VWS uitvoert, moet meer licht werpen op de besluitvorming  bij het ministerie voorafgaand aan de deal. Dit onderzoek, dat meer dan een jaar in beslag nam en miljoenen euro’s kostte, is zo goed als klaar. Minister Conny Helder (Langdurige Zorg en Sport, VVD) liet weten dat het rapport uiterlijk vrijdag naar de Tweede Kamer wordt gestuurd.  In zijn reactie op Twitter stelde Van Lienden woensdag dat de uitgelekte bandopnamen niet het hele verhaal vertellen. De volledige opname komt volgens hem in het Deloitte-rapport aan bod. „Uit dit 3u15 min durende gesprek en de dagen erna blijkt een andere intentie en strekking. Na publicatie zal ik verder reageren.”||https://www.nrc.nl//nieuws/2022/09/14/ontkennen-dat-hij-gillend-rijk-wilde-worden-heeft-voor-van-lienden-nu-weinig-zin-meer-a4141821
2022-09-14||Bijna alles kan en kon in fameus Rotterdams café De Schouw||Afgelopen zondag vertelde Tineke Speksnijder, eigenaar van café De Schouw in de Rotterdamse Witte de Withstraat, het nieuws voor het eerst aan een paar stamgasten. Ze was bijna in tranen, knikt ze aan een tafeltje in de lege zaak. Maandenlang had ze het besluit voor zich uitgeschoven, slapeloze nachten had ze er van, tot ze onlangs dan toch te knoop doorhakte.  Ze gaat stoppen met De Schouw – het 82 jaar oude café dat een begrip is onder met name dichters, journalisten en kunstenaars. Het pand is „volkomen gaar”, schreef ze in een bericht op Facebook. „De muren scheuren, het bovenste gedeelte beweegt als het hard waait.” En in de kelder staat altijd water. De eigenaar  bij  wie Speksnijder het pand uit 1870 huurt, laat het slopen en herbouwen. De werkzaamheden beginnen in januari en duren minimaal een jaar.  Opnieuw beginnen op dezelfde plek, ziet Speksnijder niet zitten. De zaak zoals die nu is, met klassieke toog en oude affiches aan de muur, is háár Schouw. Vorige week tekende ze het verkoopcontract; ze verkoopt de zaak („de vergunning, de inboedel, de goodwill, de naam”) aan de pandeigenaar. Wat ze er voor krijgt, mag ze niet zeggen.  Zo dreigt een einde te komen aan het fameuze café, dat zijn identiteit  behield in een veranderende en populairder wordende Witte de Withstraat. Al is het mogelijk dat een andere uitbater het café na de renovatie onder dezelfde naam, in een nieuw jasje, voortzet. Maar met het vertrek van Speksnijder verdwijnt de ziel uit het café, is de verwachting. „Dat wordt vaak gezegd: deze Schouw, dat ben ik.” Meer dan twintig jaar geleden begon ze er als barvrouw, negen jaar geleden werd ze eigenaar.  Een boekpresentatie? „Is goed, joh.” Een literaire borrel? „Ja joh, regelen we.” En vaste poëzieavond – de succesvolle ‘Poetsclub’?  Tuurlijk, doet ze. Bijna alles kan en kon in De Schouw. „Behalve als je strontvervelend bent, dat kan dan weer net niet.” Beveiligers heeft ze nooit gehad. „Ik ben zelf de beste portier.”  Wijlen Jules Deelder kwam er graag, Wilfried de Jong nog steeds. Kunstenaar Bob van Persie, de vader van oud-profvoetballer Robin, was er barman. Journalisten van NRC,  Het Vrije Volk en AD, vroeger met redacties om de hoek, waren vaste gast, even stoom afblazen na het ‘zakken’ van de krant. ‘Het stond altijd blauw van de rook’, staat in een boekje dat bij het 75-jarig jubileum werd uitgebracht. Tegenwoordig is het de stamkroeg van Vers Beton, een lokaal journalistiek platform.  Speksnijder bladert door het boekje, wijst naar een zwart-witfoto uit 1979 in een volle Schouw. „Dit pand heeft zoveel geschiedenis.” Een eiland in de Witte de With, wordt het genoemd. „Omdat het toch anders is dan andere zaken. Dit is het oudste café, een eigenwijs café.” 12 september 1940 nog geopend als ‘chique bodega’, staat in het jubileumboekje, daarna een ‘versleten bruine kroeg’ en thans een ‘authentiek café’.   De eerste week van januari zal in het teken staan van het afscheid. „Dat wordt best wel even slikken”, zegt Speksnijder (haar leeftijd? „laten we dat er nou niet bij zetten”). Half januari moet de sloop beginnen. Haar meest dierbare aandenkens neemt ze mee. „Een paar affiches, een schilderij, al mijn Feyenoord-spulletjes.”  Ze gaat straks veel reizen. Argentinië, om Spaans te leren en om tangolessen te volgen. Australië, Nieuw-Zeeland en Azië wil ze zien. „En later koop ik een camper en een hond en gaan we Europa door.” In de zomerperiode wil ze best wel weer wat horecaklussen doen. Maar De Schouw is voor haar dan verleden tijd.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/bijna-alles-kan-en-kon-in-cafe-de-schouw-a4141820
2022-09-14||Opinie | Het is aan koning Charles om oud onrecht nu te repareren||Over de doden niets dan goeds. Een adagium dat bij elk overlijden ter harte wordt genomen, maar dat in het kwadraat geldt wanneer het een bekend iemand betreft.  Neem Pim Fortuyn, die twee decennia na zijn dood bijna een Moeder-Teresa-achtige status lijkt te hebben gekregen. Die wordt hem niet alleen toegedicht door de volgelingen van destijds, maar ook door journalisten van verschillende kranten, zoals dit voorjaar viel te lezen.  Janice Deul is journalist en fashion- en cultuuractivist. Dit is vergelijkbaar met hetgeen we bij het heengaan van Elizabeth II zagen en zien. Er was intens verdriet, waarbij menigeen te kennen gaf het gevoel te hebben dat een dierbaar familielid was overleden. So be it. Eenieder rouwt op haar eigen manier en het geeft geen pas om te oordelen over de mate waarin de dood van een beroemdheid of vorst als een persoonlijk verlies wordt ervaren.  Wat wel opvalt, is dat adepten van de voormalige Britse Queen verwachten dat iedereen hun verdriet deelt. Of in elk geval er het zwijgen toedoen over zaken die hen onwelgevallig zijn. Doorgaans onder het mom van woorden als ‘fatsoen’ en ‘respect’.  Elizabeth II, voormalig koningin van het Verenigd Koninkrijk van Groot-Brittannië en Noord-Ierland, van Canada, Australië en Nieuw-Zeeland, is niet meer. Haar lang en arbeidzaam leven stond in het teken van de troon.  Maar laten we the bigger picture even niet vergeten. De Britse monarch heeft zeventig  jaar lang alles gegeven, dat is waar. Echter wel ten gunste van een regime dat is gebaseerd op knechtschap en kolonialisme, uitbuiting en uitsluiting, racisme en ongelijkheid. Sla er de geschiedenisboeken maar op na. Hier iets over zeggen lijkt een no-go te zijn. Zelfs als dat je dat  binnen de betrekkelijke privacy van je eigen socials doet. Laten we wel wezen: dansen op een nog niet eens  gedolven graf hoeft niet, maar de ogen sluiten voor verfoeilijke zaken die met een overledene verbonden zijn evenmin.  De macht van de Britse kroon was lang gebaseerd op knechtschap en kolonialisme, uitbuiting en uitsluiting, racisme en ongelijkheid Met Charles III op de troon is dit bij uitstek het moment om veranderingen door te voeren en oud onrecht recht te zetten. Afstand doen van alle op onbillijke wijze verkregen objecten (waaronder de kroonjuwelen) kan een begin zijn. Ik citeer de  Mexicaans/Afro-Amerikaanse schrijver, dichter en activist Leslé Honoré in mijn eigen woorden: hopelijk markeert de dood van Elizabeth II niet alleen het einde van een tijdperk, maar ook van een nieuw begin. En, uit haar gedicht: „Moge we niet verblind raken door nostalgie of hang naar romantiek […] Moge we de mens los zien van de monarch. Moge we de oude tijden begraven, maar nooit de geschiedenis, de waarheid, de vrijheid noch de herstelbetalingen die nooit ontvangen zijn.”  Ze eindigt met ‘God Save The Queen’. Respectvol ja, maar ook bevreemdend. De Britse royals redden zichzelf immers wel, zo is keer op keer gebleken. Honoré had ook kunnen kiezen voor „Lest we forget” („Opdat we nooit vergeten”). Dat had mij in deze context net iets passender geleken.||https://www.nrc.nl//nieuws/2022/09/14/het-is-aan-koning-charles-om-oud-onrecht-nu-te-repareren-a4141819
2022-09-14||Een muzikale climax, daar doet Kurt Vile niet aan||Kurt Vile doet zijn reputatie van slacker („slome”) onder de indierockers eer aan. De zanger/gitarist uit Philadelphia is cool en dat weet hij. Vile (zijn echte naam) hoeft het podium maar op te slenteren op zijn rode gympies en de helft van het werk is gedaan. Zijn gezicht toont hij alleen aan de voorste rijen; de rest van de zaal ziet vooral zijn enorme bos haar boven een verwassen overhemd.  Kurt Vile (42) en zijn Violators maken zich niet druk. Het tempo van de muziek blijft laag en de meest nummers bestaan uit drie of vier akkoorden, eindeloos herhaald in een aflopende notenreeks. Het concept van een brug, belangrijk in veel popsongs omdat een afwijkend tussenstuk variatie brengt, is de nasaal zingende Vile nauwelijks bekend. Zijn muziek is harmonisch tamelijk armoedig en zo komt alles aan op hoe cool, hoe onnadrukkelijk, hoe losjes hij overkomt. Met terugwerkende kracht is het niet moeilijk te begrijpen hoe Kurt Viles vroegere partner in muziek Adam Granduciel groot werd met The War On Drugs en Vile blijft hangen in een kringetje, muzikaal zowel als succesmatig. Paradiso was dinsdag vol en enthousiast, maar er hing een sfeer van eindigheid rond een repertoire dat op het nieuwe album Watch My Moves weer geen grote artistieke ontwikkeling laat horen. De albumtitel moet eigenlijk tussen haakjes en met kleine letters geschreven worden. Kijk mij eens, lijkt Kurt Vile te zeggen, ik kom hier weg met iets dat eigenlijk geen naam mag hebben. Een beetje bevlogen werd het pas in de toegift bij het nummer ‘Like Exploding Stones’ waarin hij hardop droomt over al zijn helden die langskomen om hem te horen spelen. Een muzikale climax of iets visueels, daar doet Kurt Vile niet aan. Na anderhalf uur sjokt hij het podium af, zijn plicht voor vandaag weer gedaan.  Rock  Kurt Vile. Gehoord: 13/9 Paradiso Amsterdam. Herhaling: 14/9, Open Air De Goffert, Nijmegen.  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/een-muzikale-climax-daar-doet-kurt-vile-niet-aan-a4141818
2022-09-14||Russische beïnvloeding van Italiaanse verkiezingscampagne is mislukt, zegt analist|| Door de straten van Rome rijdt een stadsbus met een opvallende verkiezingsboodschap van de centrum-linkse Partito Democratico (PD) op de achterkant. PD-boegbeeld en oud-premier Enrico Letta stelt de Italianen voor een glasheldere keuze: de PD (tegen een rode achtergrond) staat volgens hem gelijk aan een stem vóór Europa, de Italiaanse rechterzijde (tegen een donkergrijze achtergrond) is een stem ‘voor Poetin’. Op 25 september houdt Italië vervroegde parlementsverkiezingen, omdat de uitgesproken pro-Europese regering van nationale eenheid onder leiding van Mario Draghi in juli onverwacht viel. Niet lang daarna waarschuwde Letta al dat Rusland zich zou mengen in de Italiaanse verkiezingscampagne, door nepnieuws op sociale media te verspreiden „in het voordeel van pro-Russische partijen”. Letta riep de Italiaanse inlichtingendiensten en de afdeling desinformatie van de Europese Unie op tot extra waakzaamheid om inmenging van buitenaf te vermijden. Bewijzen dat Rusland de Italiaanse vervroegde verkiezing probeerde te beïnvloeden, leverde hij niet. Maar sindsdien mengde Moskou zich wel degelijk in de verkiezingsstrijd, en ook zeer openlijk. De Russische oud-president  Dmitri Medvedev riep in augustus de Europese burgers op „hun idiote regeringen af te straffen”. Tegelijk herinnerde hij er cynisch aan dat de komende winter veel aangenamer is „in Russisch gezelschap, in plaats van met gedoofde kachels”, een zoveelste dreigement dat Moskou de gaskraan naar Europa op elk moment kan dichtdraaien. Diezelfde Medvedev had zich   al op zijn Telegram-kanaal verkneukeld dat na de pro-Oekraïense Britse premier Boris Johnson ook de zeer Rusland-kritische Draghi was gevallen. Opvallend genoeg hebben de drie Italiaanse partijen die een rol speelden in de val van de regering-Draghi alle drie een structurele en nauwe relatie met Moskou. In de Vijfsterrenbeweging, die in juli de regeringscrisis veroorzaakte, hebben altijd pro-Russische sentimenten gespeeld. De echte doodsteek voor de regering-Draghi kwam echter van de rechtse partijen Lega en Forza Italia. Het boegbeeld van Forza Italia, oud-premier Silvio Berlusconi, onderhield jarenlang een persoonlijke vriendschap met Vladimir Poetin. En wat de Poetin-bewonderaar Matteo Salvini betreft: in Italië loopt een gerechtelijk onderzoek (waaraan Moskou weigert mee te werken) naar mogelijke illegale Russische financiering van Salvini’s Lega-partij. „Ondanks mogelijke pogingen tot inmenging  geloof ik niet dat de rol van het Kremlin doorslaggevend was bij de val van de regering-Draghi”, zegt Nathalie Tocci, directeur van de denktank Istituto Affari Internazionali (IAI) en oud-beleidsadviseur van EU-buitenlandchef Federica Mogherini, tijdens een gesprek na afloop van een verkiezingsdebat in Rome. Volgens haar hebben bij de val van Draghi vooral „nationale politieke belangen” gespeeld. Net zomin denkt Tocci dat het Kremlin een grote rol zal spelen in de nabije toekomst van Italië. Pogingen om deze verkiezingscampagne te sturen, zijn alvast mislukt, stelt de analiste vast. Na de val van Draghi berichtte de centrum-linkse krant La Repubblica  dat Rusland deze zomer een vluchtelingeninstroom vanuit Libië naar Italië op gang zou hebben gebracht. Volgens de krant zouden huurlingen van de Russische Wagner Groep veel meer boten dan normaal hebben laten vertrekken uit de Libische havens die zij beheersen, om zo te stoken in de Italiaanse verkiezingscampagne.  Matteo Salvini, die zich al jaren profileert op illegale migratie, organiseerde prompt een campagnebezoek aan het Siciliaanse eilandje Lampedusa, maar migratie brak ditmaal niet door als ‘heet’  verkiezingsthema. Zo hoopt het Kremlin allicht ook tevergeefs dat Italië straks de Europese solidariteit inzake de sancties tegen Rusland doorbreekt. Berlusconi zei deze week nog dat „de sancties ook de Italiaanse economie pijn doen”, maar een „noodzakelijk offer zijn voor het idee van vrijheid en democratie”. Salvini stopt echter al na het eerste deel van die zin, en sprak zich tijdens een bijeenkomst in Cernobbio, aan het Noord-Italiaanse Comomeer, onlangs  nog tégen de sancties uit. Giorgia Meloni, partijvoorzitter van het radicaal-rechtse Broeders van Italië en volgens de peilingen de gedoodverfde winnaar van de parlementsverkiezingen, zat naast hem en begroef haar hoofd in haar handen om haar ongenoegen met Salvini te uiten. Beide politici trekken, samen met Berlusconi, in een rechtse alliantie naar de kiezer. Meloni, die de Hongaarse autocratische premier Viktor Orbán en het uiterst rechtse Spaanse Vox tot haar geestesgenoten rekent, kan op meerdere vlakken problematisch blijken voor Europa, maar niet  wat het westerse standpunt inzake  Oekraïne betreft. Van meet af aan heeft Meloni – vanuit de Italiaanse oppositie – de sancties tegen Moskou en de wapenleveranties aan Oekraïne voluit ondersteund. Als de peilingen kloppen, verliezen de drie partijen die Russische invloeden of sympathieën hebben  aan invloed, en steekt Meloni met meer dan een kwart van de stemmen de Lega van Salvini (die schommelt rond 12 procent) ruim voorbij. In dat geval zullen sancties tegen Rusland helemaal niet ter discussie staan, zegt Tocci. „En sterker: scoort de Lega inderdaad zo slecht, dan zal de partij snel nadenken over een toekomst zonder Matteo Salvini.” Vermoedelijk speelt na de vervroegde verkiezingen ook de wapenleveranties aan Oekraïne geen rol meer in het nationale debat. Onder het mom van vrede en diplomatie zaaiden Lega en de Vijfsterrenbeweging de voorbije maanden twijfel bij de noodzaak om Italiaanse wapens te sturen naar Oekraïne. Uiteindelijk stuurt Italië maar weinig wapens, zegt Tocci. „Als het Oekraïense tegenoffensief zich verder goed ontwikkelt, en als Meloni in Italië wint, zal Rome sancties en wapens allerminst ter discussie stellen. Met de economische malaise en de energiecrisis krijgt de nieuwe Italiaanse regering al genoeg ander werk op de plank.”||https://www.nrc.nl//nieuws/2022/09/14/russische-beinvloeding-van-italiaanse-verkiezingscampagne-is-mislukt-zegt-analist-a4141817
2022-09-14||‘Uitgevers vinden vertalingen vaak een risico’||‘Heel goed dat je er toch sultane van hebt gemaakt”, zegt Margreet Dorleijn in een Utrechts café tegen haar collega Hanneke van der Heijden, nog voor ze haar stoel heeft aangeschoven. Er ontspint zich direct een korte discussie, zoals de vertalers van Turkse literatuur er door de jaren heen vele gevoerd hebben. Over associaties van woorden, en waarom de dochter van de sultan beter sultane genoemd kan worden, in plaats van het westerse ‘prinses’.  De casus komt uit De nachten van de pest, de nieuwe roman van Orhan Pamuk, die grotendeels door Van der Heijden is vertaald naar het Nederlands. Dorleijn werkte aan een deel van de vertaling mee. In de afgelopen zestien jaar vertaalden Dorleijn en Van der Heijden gezamenlijk acht andere boeken uit het Turks: naast vier romans van Pamuk ook werk van Oguz Atay, Elif Shafak, Halit Ziya Usakligil en een verhalenbundel. Voor hun werk krijgen ze donderdag de Martinus Nijhoff Vertaalprijs uitgereikt, de belangrijkste Nederlandse prijs voor vertalers, waar een geldbedrag van 35.000 euro aan verbonden is. Het juryrapport van het Prins Bernhard Cultuurfonds, dat de prijs jaarlijks uitreikt, roemt het ambassadeurschap van Dorleijn en Van der Heijden voor de Turkse literatuur. „Hun Nederlands is lenig, vindingrijk en fraai.” Hun eerste samenwerking gaat terug naar het begin van de eeuw. Ook toen werkten Dorleijn en Van der Heijden aan een vertaling van Pamuk, destijds in Europa nog een relatief onbekende schrijver. Dorleijn had net Het Zwarte Boek vertaald toen ze, direct erna, gevraagd werd voor een volgende vertaling. „Ik lag net uit te puffen”, herinnert ze zich. Ze had  het door Van der Heijden vertaalde boek De Secretaris van Ahmet Altan gelezen en kon wel wat hulp gebruiken. Samen vertaalden ze Ik heet Karmozijn, een boek dat zich goed leent voor een vertaling door meerdere vertalers. Per hoofdstuk is er één personage aan het woord, de personages komen steeds terug in het boek. Ze besloten de personages te verdelen.  „Zo gingen eventuele verschillen tussen ons op in de stijlverschillen tussen de personages”, zegt Van der Heijden. In de daaropvolgende samenwerkingen verdeelden Dorleijn en Van der Heijden de tekst per hoofdstuk. Ze houden woordenlijsten bij, gaan  met rood potlood door elkaars teksten  en spreken regelmatig af om het over gemaakte keuzes te hebben. Samenwerking betekent dan ook niet dat het werk sneller gaat, vertelt Dorleijn. „Maar redacteuren hebben er misschien wel minder werk aan”, lacht Van der Heijden. Een belangrijke voorwaarde voor een goede samenwerking is volgens Dorleijn en Van der Heijden een vertaalvisie die in grote lijnen overeenkomt; over hoe je de stem van de auteur weergeeft. „Om weer te geven hoe iemand klinkt, moet je vaak juist een beetje van de oorspronkelijke tekst afwijken”, aldus Dorleijn. Beide vertalers vinden elkaar in hun aandacht voor de levendigheid van het Nederlands. Bij Van der Heijden gaat dat ver terug. Toen ze op de middelbare school Latijnse teksten moest vertalen, stoorde het haar dat de vertalingen vooral bedoeld waren om te laten zien dat je de brontekst beheerst. „Ik dacht altijd: daar zou je toch meer van kunnen maken.” Tijdens hun studies Turks bleek dat inderdaad het geval. Dorleijn begon Pamuk te vertalen, Van der Heijden vertaalde met een aantal studiegenoten de feministische Turkse auteur Duygu Asena. Hebben ze ruim drie decennia en vele vertalingen later een pronkstuk in hun oeuvre? Het Leven in Stukken van Oguz Atay springt eruit, erkennen ze beiden. Het boek kwam in 1972 uit in Turkije en heeft vandaag de dag een cultstatus in het land. Het boek, waarin een ingenieur onderzoekt waarom zijn boezemvriend zelfmoord heeft gepleegd, brak met het (sociaal)realisme in de Turkse literatuur dat tot dan toe de boventoon voerde. Het beïnvloedde talloze schrijvers en wordt nog altijd veel gelezen. Dorleijn en Van der Heijden verzorgden in 2011 de eerste internationale vertaling.  ‘Samenwerking betekent niet dat het werk sneller gaat’ Naast de experimentele vorm – Atay gebruikt ‘een symfonie van stemmen, gedachten en dromen’ om de hoofdpersoon te portretteren – zit het hem volgens Van der Heijden in de toon van het boek. Atay schrijft vanuit een heel sterke maatschappelijke betrokkenheid, maar zonder dat het een trucje wordt. „De vorm sluit goed aan bij de boodschap”, vertelt ze. „Je merkt dat hij oprecht heel erg kwaad is over hoe de wereld in elkaar steekt.” „Maar die heftige gevoelens combineert hij wel met een soort ironische distantie”, vult Dorleijn aan.  Het Leven in Stukken was een bijzonder project, waar de vertalers drie jaar aan konden werken. Maar literaire vertalingen staan onder druk, constateren Dorleijn en Van der Heijden. Met name beginnende auteurs die publiceren in minder ‘grote’ talen komen moeilijk aan bod in het Nederlands. „Uitgevers vinden vertalingen vaak risicoprojecten, omdat er ook vertaalkosten betaald moeten worden”, aldus Van der Heijden. „Wat niet meehelpt, is dat uitgevers Turkse originelen niet kunnen lezen.” Daardoor  zijn Nederlandse vertalingen vaak een selectie van wat er in het Engels of Duits is verschenen.  Dorleijn en Van der Heijden zien met lede ogen aan hoe veel talenstudies de afgelopen jaren uit het onderwijsaanbod zijn wegbezuinigd, en hoe taalverwerving verschraald is geraakt, ondergesneeuwd in regioprogramma’s, zoals met Turks aan de Universiteit Leiden gebeurde. De studenten van Dorleijn lezen, ook onder invloed van het onderwijsaanbod, steeds meer in het Engels. Het versterkt volgens Van der Heijden de „naar binnen gekeerdheid”, waarin vooral belangstelling bestaat voor zaken die in eigen land gebeuren. „Dat is gewoon jammer”, besluit Dorleijn, die met Van der Heijden vurig hoopt dat er „nieuwe, jonge stemmen” uit andere talen hun weg vinden naar het Nederlands.||https://www.nrc.nl//nieuws/2022/09/14/uitgevers-vinden-vertalingen-een-risico-a4141816
2022-09-14||Oud-gedeputeerde Moorlag: &#8216;Minister Kamp had geen benul van impact versterking&#8217;||Als er één plek is waar iemand zich veilig wil voelen, dan is het wel zijn of haar huis. Toen William Moorlag, gedeputeerde van de provincie Groningen tussen 2009 en 2015 (PvdA), hoorde dat tienduizenden tot misschien wel 160.000 woningen onveilig waren in Groningen door de bevingen in het gebied, trok hij wit weg, vertelde hij woensdag aan de parlementaire enquêtecommissie in Den Haag.  In mei 2014 hoort hij van gaswinner NAM dat 50.000 woningen mogelijk onveilig zijn. Een maand later blijkt dat bijna 90 procent van de woningen in de regio gevoelig zijn voor de bevingen. Moorlag rekent zelf uit dat het om 160.000 woningen gaat, die mogelijk moeten worden versterkt, waarbij een deel van de mensen maandenlang hun huis uit moet. „Dat is verwoestend voor Groningen”, zei Moorlag woensdag. Hij was „helemaal naar en van de kaart” toen hij die cijfers zag. Maar bij de toenmalige minister van Economische Zaken Henk Kamp (VVD) voelde hij weinig urgentie voor een snelle aanpak van de versterkingen. Moorlag stuurde in november 2014 een mail van zes kantjes aan Kamp om het probleem aan te kaarten, want tot die tijd „kwam ik er niet doorheen bij de minister”.  Op 3 december 2014 kon Moorlag op gesprek komen bij Kamp om uit te leggen welke impact de versterkingsoperatie op de regio zou hebben. „Dat was een ontluisterend gesprek”, zei Moorlag, die Kamp plaatjes liet zien van woningen die tot de grond toe afgebroken zouden worden – dát was wat de versterking van huizen inhield. „Kamp was helemaal ontstemd. Niet vanwege de plaatjes, maar omdat hij die informatie van zijn ambtenaren nooit had gekregen”, zei Moorlag. „Minister Kamp had geen benul van de impact van de versterking.” ‘Dit komt nooit meer goed’
In zijn jaren als gedeputeerde moest Moorlag vaak onderhandelen met de minister en de NAM. „Alles moest bevochten worden, echt alles”, zei hij woensdag voor de commissie. „Het Rijk wilde de boel klein houden, niet meer doen dan nodig was.” De onderhandelingen waren dan ook nooit makkelijk: „Het was een tocht door de jungle, bergopwaarts met een kapmes in de hand kijkend of we de top konden bereiken.” Moorlag is dan ook gefrustreerd over dat soms gezegd wordt dat Groningen om geld kwam bedelen in Den Haag. Terwijl Groningen nauwelijks geprofiteerd heeft van de gaswinning: één procent van de gasbaten is direct in Noord-Nederland geïnvesteerd. „Dat is oud zeer, waardoor we ons tweederangsburgers voelen. Mensen in Groningen is fors tekort gedaan.” Hij verwijt dat onder meer de Tweede Kamer, die niet afdoende ingreep om „het verschil te maken ten goede van de Groningers”, zei Moorlag. „Terwijl de Tweede Kamer de hoogste macht is in dit land, er is geen minister die een euro mag uitgeven zonder toestemming van de Kamer.” Na de beving van Huizinge in 2012 kwamen busladingen vol Groningers naar de Tweede Kamer in Den Haag. „Niet alleen vanwege hun boosheid, zorgen en angsten, maar omdat ze hoop hadden dat de Tweede Kamer het verschil kon maken, maar die hoop hebben ze verloren.” Over de toekomst van Groningen is Moorlag („van nature optimist”) pessimistisch: „Mentaal komt dit nooit meer goed. Daar moet een generatie overheen gaan.”||https://www.nrc.nl//nieuws/2022/09/14/oud-gedeputeerde-moorlag-minister-kamp-had-geen-benul-van-impact-versterking-a4141810
2022-09-14||Fosfor brengt leven en zaait dood en verderf||Het eerste element met een bekende ontdekker is fosfor. De Duitse glasmaker, koopman en alchemist Hennig Brand ontdekte fosfor bij toeval, in 1669, in Hamburg. Hij was op zoek naar de steen der wijzen, een substantie die, in de overtuiging van de alchemisten, metalen zou kunnen veranderen in goud. Nadat Brand een vat met urine dagenlang had laten staan totdat het enorm ging stinken, kookte hij het vocht in. Het ontsnappende gas ving hij af, en liet het in een bedekte pot afkoelen. Brand zag dat zich een vaste stof vormde die gloeide. Hij noemde de lichtgevende substantie phosphorus – Grieks voor licht- of fakkeldrager. Een eeuw later legde schilder Joseph Wright de wonderlijke vondst vast in een werk dat hij The alchemist in search of the philosopher’s stone noemde. Van fosfor is duidelijk  dat het essentieel is voor het leven op aarde. Maar het zaait ook dood en verderf. Daarover later. Voor het leven is fosfor vooral van belang in verbinding met zuurstof, in de vorm van fosfaat (PO43-). Als zodanig is het onderdeel van de genetische code, van dna en rna. Als fosfaat, of beter gezegd, als drie fosfaten, maakt het deel uit van het molecuul adenosine trifosfaat, beter bekend als ATP. Dat molecuul staat aan de basis van energievragende processen in levende cellen. Zonder fosfor geen beweging en ook geen groei. Die kennis is eeuwenlang toegepast in de landbouw. Als bron van fosfor, of eigenlijk fosfaat, werd lang urine gebruikt om de groei van gewassen te stimuleren. In de 19de eeuw kwam het gebruik van beendermeel in zwang, dat, gemengd met zwavelzuur, een effectieve meststof (calciumfosfaat) opleverde. Toen er een tekort aan botten ontstond, werd de overstap gemaakt naar gesteenten die fosfaat bevatten. Dat is tot op heden  de belangrijkste bron van fosfaat, dat, in combinatie met stikstof en kalium, tot kunstmest wordt verwerkt. Inmiddels is er zoveel fosfaaterts gemijnd, dat er zorgen zijn over het naderende einde van de voorraden. Het staat op de EU-lijst van kritieke materialen. Daarom groeit de aandacht voor recycling van fosfaat uit de poep en plas die in rioolwater terechtkomt. Zo zijn we weer min of meer terug bij Brand. In de vorm van fosfaat is fosfor niet direct gevaarlijk. Dat wordt anders als het om pure fosfor gaat. De twee meest voorkomende vormen zijn witte en rode fosfor. Het verschil zit ’m erin dat meerdere atomen fosfor op een andere manier verbonden zijn. Het was wit fosfor dat Hennig Brand in 1669 isoleerde – het geeft een gloed af in reactie met zuurstof. De witte vorm is veel reactiever en giftiger dan de rode vorm. Daarom werd in 1906, in de Conventie van Bern, het gebruik van witte fosfor in lucifers verboden. Granaten, raketten en bommen met witte fosfor zijn vanaf de Eerste Wereldoorlog fabrieksmatig geproduceerd. Ze zijn ingezet om rookgordijnen dan wel brand te vormen en om menselijke slachtoffers te maken. Witte fosfor brandt op huid en ogen. Het kan ook door de huid branden en schade aanrichten aan nieren, lever en hart. Sinds 1980 geldt een  verbod om witte fosfor als wapen of in munitie in te zetten tegen burgers. Toch is het daarna nog vaak gebruikt in oorlogen, door bijvoorbeeld de VS (in Irak, 2004) en Israël (in Libanon, 2006). Waarbij ook burgerslachtoffers vielen.||https://www.nrc.nl//nieuws/2022/09/14/fosfor-brengt-leven-en-zaait-dood-en-verderf-a4141814
2022-09-14||Opinie | Goed dat Europa een einde maakt aan dumpen van mest||Begin jaren zeventig van de vorige eeuw adviseerde het toenmalige Rijkslandbouwconsulentschap voor Bodem- en Bemestingsvraagstukken een optimale bemestingsgift van 70 kilo stikstof per hectare per jaar (kg N/ha/jaar) voor grasland uitgaande van de bemestingstoestand ‘goed’ van de bodem, zowel voor zand als klei+veen grond.  Theo Henckens studeerde in 1972 af als chemisch technoloog aan de Technische Hogeschool Eindhoven. Tot zijn pensioen werkte hij op het gebied van milieu en water. In 2016 promoveerde hij op het onderwerp ‘Managing raw materials scarcity’. Jan Oomen heeft een MSc diploma in Chemische Technologie/Milieukunde met een specialisatie in (afval)waterbehandeling. Als specialist en adviseur heeft hij meer dan 40 jaar ervaring opgebouwd in water- en milieuprojecten. In het kader van de meststoffenwet werd de maximaal toegestane bemesting van grasland later opgehoogd naar 170 kg N/ha/jaar. En onder de Europese derogatieregeling kreeg Nederland een uitzonderingspositie en mocht het tot 230-250 kg N/ha/jaar uitrijden, tweemaal tot driemaal meer dan goed is voor land, water en natuur. Dit is mestdumping en geen duurzame bemesting van grasland.  In 2026 komt er een einde aan de Nederlandse uitzonderingspositie. Door een te hoog nitraatgehalte is de kwaliteit van het grondwater en oppervlaktewater in Nederland te laag. In de praktijk mag dan ongeveer een kwart minder mest worden uitgereden op grasland. Zonder verdere maatregelen zal dit leiden tot nieuwe mestoverschotten. Hoe waardevol dierlijke mest ook kan zijn in gebieden met mesttekorten, als er structureel te veel van op het land wordt gebracht moet het worden beschouwd als een afvalstof. Tweeënvijftig jaar geleden begonnen wij, drie* jonge scheikundigen van de toenmalige Technische Hogeschool Eindhoven, aan onze afstudeerscriptie over mestoverschotten in Nederland. Toen al was het thema zeer actueel. Diverse onderzoeksinstituten publiceerden over mestoverschotten en de daardoor veroorzaakte milieuverontreiniging. Ook kranten besteedden er al regelmatig aandacht aan. Wij richtten ons op kwantificering van mestoverschotten en -tekorten op cultuurgronden, transport van mestoverschotten naar gebieden met dierlijke mesttekorten, en mestverwerking. Na een jaar onderzoek concludeerden we dat er technisch veel mogelijk was, maar dat dit zo kostbaar was dat er eigenlijk maar één echte oplossing was: „een meer gericht overheidsbeleid t.a.v. vestiging van intensieve veeteeltbedrijven en eventuele sanering van de bio-industrie in streken met mestoverschotten.” Financieel-economische analyses toonden aan dat zelfs de beste technische oplossingen blijvend zouden moeten worden gesubsidieerd mede om een gelijk speelveld voor de betrokkenen te handhaven.  Toenemende problemen met mestoverschotten resulteerden in 1987 in de meststoffenwet.  De dramatische groei van het aantal dieren in steeds minder en grotere bedrijven, die al langere tijd aan de gang was, werd hierdoor versneld, vooral in de varkens- en pluimveesector, en de mestproductie van die bedrijven bleef dan ook navenant toenemen. Het aantal stuks rundvee stabiliseerde wél, maar die dieren werden gehouden in minder bedrijven en dat veroorzaakte dus verder toenemende lokale mestproblemen.  Structurele maatregelen voor de langere termijn bleven uit of werden mondjesmaat doorgevoerd. Ondanks alle wetenschappelijke conclusies is (het grootste deel van) de agrarische sector een halve eeuw lang doorgegaan op een doodlopende weg. Dit werd mogelijk gemaakt en gestimuleerd door de politiek, de Rabobank, de toeleveranciers (met name de veevoerindustrie) en de afnemers.  Zowel het te hoge nitraatgehalte in het grond- en oppervlaktewater als de hoge stikstofdepositie (feitelijk ammoniak) in natuurgebieden zijn het directe gevolg van het teveel aan mest en dus het teveel aan dieren in bepaalde gebieden. Het afbouwen van de uitzonderingspositie van Nederland voor het uitrijden van mest, valt daarom alleen maar toe te juichen. Ook al kan het grote financiële gevolgen hebben als (misleide) boeren daarvoor worden gecompenseerd. Dat melkveebedrijven een financiële compensatie wordt aangeboden om hun mestdumping af te bouwen, is in feite een omkering van de regel dat de vervuiler betaalt.  * Onze medestudent was Chris Trentelman, die inmiddels is overleden||https://www.nrc.nl//nieuws/2022/09/14/goed-dat-europa-een-einde-maakt-aan-dumpen-van-mest-a4141813
2022-09-14||Jumbo-topman Van Eerd zit vast vanwege witwasonderzoek||Frits van Eerd, topman van supermarktketen Jumbo, is een van de negen mensen die dinsdag zijn aangehouden in een witwasonderzoek. Dat meldt het Financieele Dagblad woensdag. Een bron die bekend is met de zaak bevestigt dit nieuws aan NRC. Alle negen verdachten zitten op dit moment nog vast, stelt het Openbaar Ministerie. Dinsdag hebben de politie en de Fiscale Inlichtingen- en Opsporingsdienst (FIOD) een inval gedaan in het huis van de 55-jarige topman in het Brabantse Heeswijk-Dinther. Dat was onderdeel van een onderzoek naar btw-fraude en het witwassen van grote hoeveelheden geld. Het witwassen zou onder andere zijn gedaan via discutabele contante stortingen, onroerendgoedtransacties, autohandel en sponsorcontracten in de motorcross-sport. Naast de woning van Van Eerd zijn ook woningen en bedrijfslocaties in Noord-Brabant, Groningen en Drenthe doorzocht. Daarbij zijn in totaal negen aanhoudingen verricht, meldde het OM dinsdag.  Een 58-jarige man uit de Drentse gemeente Aa en Hunze is volgens het OM de hoofdverdachte in de zaak. De man is dinsdagochtend aangehouden. Volgens de Telegraaf gaat het om Theo E., een prominent in de Drentse motorcrosswereld. Frits van Eerd en E. zouden elkaar kennen van de motorsport. De Jumbo-topman staat bekend als een groot liefhebber van de sport. Het supermarktconcern is onder meer als sponsor betrokken bij verschillende autosportteams en bij Formule 1-wereldkampioen Max Verstappen. Zelf nam Van Eerd met zijn Racing Team Nederland meermaals deel aan de autorace in het Franse Le Mans.  Supermarktketen Jumbo is woensdag onbereikbaar voor een reactie op de aanhouding van Frits van Eerd. Of zijn rol bij Jumbo tijdelijk wordt waargenomen door een andere bestuurder, is nog onduidelijk. „We wachten gewoon tot Frits terugkeert op het bedrijf”, liet financieel directeur Peter van Erp dinsdag aan NRC weten.||https://www.nrc.nl//nieuws/2022/09/14/jumbo-topman-van-eerd-zit-vast-vanwege-witwasonderzoek-a4141807
2022-09-14||Voor Oranje-opponent Ecuador dreigt WK-diskwalificatie||Het Nederlands elftal treft mogelijk Chili in plaats van Ecuador op het WK deze winter. Donderdag besluit de FIFA over een eventuele diskwalificatie van het Ecuadoriaans team vanwege verdediger Byron Castillo. De Britse krant Daily Mail schrijft op basis van bandopnamen dat Castillo is geboren in Colombia in plaats van Ecuador. De speler moet zich donderdag verantwoorden op een hoorzitting in het Zwitserse Zürich.  Chili claimt dat Ecuador zich op onrechtmatige wijze heeft geplaatst voor het WK in Qatar. Omdat Castillo in Colombia is geboren en niet in Ecuador had hij dat land volgens de Chilenen niet voor dat land mogen uitkomen bij de WK-kwalificatie. Aanvankelijk ging de FIFA daar niet in mee, maar Chili heeft beroep aangetekend tegen die uitspraak.  Ecuador gaat uit van een goede afloop. „Dit baart mij geen zorgen. De kwestie is al vier jaar bekend”, aldus de vicepresident van de bond tegen de Chileense krant La Tercera. De Ecuadoriaanse bond bepleit dat de papieren van Castillo in orde zijn als staatsburger van het land.  Als de FIFA Ecuador niet uitsluit bij WK, speelt het land op 20 november de openingswedstrijd tegen gastland Qatar. Een dag later neemt Oranje het in diezelfde groep op tegen Senegal. Het Nederlands elftal komt in principe op 25 november uit tegen Ecuador. Mocht de FIFA ervoor kiezen om toch Chili te laten deelnemen, dan treft Nederland dezelfde tegenstander als in 2014. Ook toen was Louis van Gaal bondscoach. Oranje won met 2-0 door treffers van Leroy Fer en Memphis Depay.||https://www.nrc.nl//nieuws/2022/09/14/voor-oranje-opponent-ecuador-dreigt-wk-diskwalificatie-a4141808
2022-09-14||Het unieke talent van striptekenaar Nick Drnaso||In Acting Class, de derde graphic novel van de Amerikaan Nick Drnaso (1989), is veel ongemak voelbaar. Een groepje sociaal onhandige types meldt zich aan voor een soort improvisatie-theaterklasje „dat je anders naar dingen wil laten kijken”. Hun leraar is een vreemde charlatan die zich ongepast gedraagt en de groep benadert alsof ze niet helemaal in orde zijn. Waarom? Dat is aan de lezer zelf. Drnaso voedt ons eerst met wantrouwen en laat daarna de personages op ons los. Het levert een fascinerend kunststukje op, waarbij veel onuitgesproken blijft. Drnaso laat zijn publiek evengoed improviseren. Acting Class steekt geraffineerd in elkaar. Hoewel Drnaso zijn pagina’s staccato en saai uitwerkt – met emotieloze, vrij identieke figuren in een eentonige omgeving – weet hij met minimale middelen toch slim te switchen tussen de gebeurtenissen tijdens het improvisatie-klasje naar het echte leven. Als de groep bijvoorbeeld moet spelen dat ze op een feestje zijn,  verandert Drnaso stilletjes de omgeving. Ineens ziet de lezer de figuren in hun dagelijkse doen. Zo kantelt het perspectief van de rol die ze spelen naar de rol die ze leven, en blijkt die afstand veel geringer dan je verwacht. Intrigerend wordt het als de leraar zich ertussen wringt: zijn adviezen en vragen raken zowel het spel als het dagdagelijkse.   Met zijn vorige graphic novel, het indrukwekkende Sabrina, stond Drnaso in 2018 op de longlist van de Booker Prize, een noviteit voor een beeldverhaal. Met de nominatie bevestigde de jury dat Drnaso serieuze onderwerpen niet uit de weg gaat: Sabrina handelt over de vermissing van een jonge vrouw en de impact die dat heeft op de achterblijvers. Die worden door de massa gegeseld met complottheorieën en verdachtmakingen. Sabrina was én is angstaanjagend actueel. Complottheorieën en improvisatie-theaterlessen in een onderkoelde tekenstijl: fragment uit ‘Acting Class’ van Nick Drnaso Beeld uit besproken boek
 Drnaso leunt met Acting Class minder prominent op ingrijpende maatschappelijke kwesties, al verwijst de dubbelrol van de excentrieke theaterdocent uit het verhaal naar het huidige slagveld van waarheidsvinding en feitenvrijheid. Naarmate het verhaal vordert, worden zijn opvattingen grilliger en lijken minder van doen met zijn lesmethoden. Is het leven werkelijk zoals wij dat meemaken of zien we het verkeerd en worden we voorgelogen door mensen die het slecht met ons voorhebben? De docent, die gaandeweg steeds meer sektarische trekjes vertoont, weet die spanning knap te kanaliseren. De lezer herkent de verwijzingen. Drnaso geeft geen antwoorden. De leden van het theatergroepje doen dat evenmin, die bewegen als autonome radertjes in een groter geheel. Geen van hen weet uit zichzelf tot de kern door te dringen: ze leven hun onhandige, anonieme leventjes en zijn niet in staat zich daaraan te ontworstelen. De lessen helpen er ook niet bij, ook al wordt daar aanvankelijk op ingezet. En dan nog, Drnaso voelt zich niet geroepen om iets uit te leggen of te verklaren. De lezer ziet dingen ontstaan, gebeuren en weer verdwijnen.  In het internationale striplandschap is Drnaso een unieke stem. Met zijn onderkoelde tekenstijl, die zich in de jaren amper ontwikkelde, weet hij alle aandacht op de verhaallijnen en de personages te richten. Het lezersoog wordt via tekstballonnen over de pagina’s gestuurd, maar pikt net genoeg op van de tekeningen om iets van ongemak te beleven - alsof je op de tocht zit of door een te felle lamp met je ogen knijpt. Die hinder hoort erbij, Drnaso wil je het verhaal laten voelen. 

●●●●●
 Jean-Jacques SempéHet geheim van Raoul Taburin. Oevers,  96 blz.  € 22,50 Sempé, de onlangs overleden meester van het getekende verkleinwoord, vertelt het verhaal van de geliefde fietsenmaker die zelf niet kan fietsen. Deze Taburin komt ermee weg tot hij vriendschap sluit met een fotograaf die hem in actie wil vereeuwigen. Vrolijke autobiografische herinneringen van de succesvolle Franse stripmaker  Pénélope Bagieu: Mijn lagen. Scratch Books, 144 blz.  € 17,50 Pénélope Bagieu (o.a. Wereldwijven). Vormende zaken uit haar nog prille leven geven samen  anekdotes waar de lezer zichzelf in kan herkennen: van het laten inslapen van een oude kat tot de familievakantie zonder je eerste vriendje.  Jordan Crane:  Keeping Two. Fantagraphics. 316  blz.  ca.  € 27,00 Indrukwekkend verhaal over een stelletje met relatieperikelen. Crane volgt ze in hun gedachten en laat het verhaal zo regelmatig ontsporen.  Alles haakt in elkaar, al mag de lezer veel zelf uitvlooien. De beloning is een zinderend slotstuk, waarbij je het niet droog houdt. Hogere kunst. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/wat-zijn-op-dit-moment-goede-strips-a4141811
2022-09-14||VVD is tegen het huizenplan van De Jonge, D66 heeft twijfels||De Tweede Kamerfractie van de VVD is tegen het plan van minister Hugo de Jonge (Volkshuisvesting, CDA) om gemeenten meer ruimte te geven hun eigen inwoners voorrang te geven op de woningmarkt. Dat bevestigt de VVD woensdag op Twitter naar aanleiding van een bericht in de Telegraaf. VVD-Kamerlid Peter de Groot noemde het wetsvoorstel „een brug te ver”, omdat het de vrijheid bij de verkoop van een woning te veel inperkt. D66 wil meer uitleg. Hugo de Jonge wil dat gemeenten de helft van de beschikbare huurwoningen kunnen toewijzen aan mensen met „lokale binding”. Nu is dat nog een kwart. De Jonge wil de regeling ook laten gelden voor koopwoningen tot 355 duizend euro. In het wetsvoorstel staat daarnaast dat gemeenten „vitale beroepsgroepen” mogen aanwijzen die voorgaan op de woningmarkt, zoals leraren, verpleegkundigen of politieagenten. D66 steunt „de intentie” van het plan, schrijft Kamerlid Faissal Boulakjar in een reactie aan NRC, maar vindt het „opvallend” dat het percentage woningen met voorrang naar 50 procent gaat. Eind vorig jaar wilde de toenmalige minister van Binnenlandse Zaken Kajsa Ollongren (D66) dat dat 30 procent zou worden. Daar waren gemeenten al blij mee, schrijft Boulakjar. „Waarom Hugo de Jonge het percentage nu ophoogt, wil ik nader onderbouwd zien.” De VVD wil op dat punt ook meer uitleg van de minister, zegt een woordvoerder van die partij, maar dat de regeling wordt uitgebreid naar koopwoningen is voor de partij het grootste probleem. „Het gaat ons aan het hart dat je zelf mag bepalen aan wie je een woning verkoopt.” Alleen in het geval van nieuwbouw vindt de VVD het verdedigbaar dat de gemeente ingrijpt, aldus de woordvoerder.||https://www.nrc.nl//nieuws/2022/09/14/vvd-is-tegen-het-huizenplan-van-de-jonge-d66-heeft-twijfels-a4141804
2022-09-14||Franse krant boycot WK voetbal wegens zorgen over klimaat en mensenrechten||Geen reportages vanuit de door dwangarbeiders uit de grond gestampte stadions. Geen interviews met spelers in het hete Doha. Geen wedstrijdverslagen. Geen FIFA-advertenties. Niets. De krant Le Quotidien de la Réunion van het Franse overzeese gebied Réunion, heeft deze week bekendgemaakt niets meer te zullen rapporteren over het WK voetbal, dat in november en december plaatsvindt in Qatar. „Uit naam van haar waarden boycot Le Quotidien het WK voetbal 2022”, zo was dinsdag te lezen op de voorpagina van het dagblad.  Het idee voor de boycot kwam van de sportredactie, vertelde directeur van de krant Vincent Vibert woensdagochtend op radiozender FranceInfo. „Die vroeg ons hoe ermee [met de verslaggeving over het WK] om te gaan in relatie tot milieukwesties, mensenrechten en de vrijheid van meningsuiting. Voor ons is dit evenement de katalysator van al deze problemen”, zegt hij verwijzend naar zorgen over de verkoelde stadions in het bloedhete Qatar, de slechte arbeidsomstandigheden van gastarbeiders en politieke repressie in het land. „Anno 2022 is dat onaanvaardbaar.” De beslissing was volgens Vibert in vijf minuten genomen. De krant, die een dagelijkse oplage van 13.000 heeft, hoopt op een sneeuwbaleffect waarbij meer en grotere media zullen volgen. Volgens Vibert is het „de rol van de media om debatten te openen en bewustwording te vergroten”. Maar niet iedereen is het  eens met het besluit. Zo stelt Edouard Marchal van de lokale afdeling van  journalistenvakbond SNJ in het dagblad Libération dat het spelen van „gewetensdirecteur” geen taak is voor media.  Ook voorziet hij problemen bij toekomstige evenementen. Marchal benadrukt dat de volgende Indian Ocean Island Games [de ‘Olympische Spelen’ van de eilanden in de Indische Oceaan, red.] plaatsvinden in Madagascar, een land dat wordt geteisterd door armoede en corruptie. „Gaan ze die dan ook boycotten, onder het voorwendsel dat het regime stadions gaat bouwen terwijl er geen wegen en elektriciteit voor de bevolking zijn?” Anderen vragen zich af waarom Le Quotidien eerder niet de Olympische Spelen in China –  ook geen toonbeeld op het gebied van mensenrechten – boycotte. President Yves Ethève van de regionale voetbalbond noemt het besluit in Libération een publicitieitsstunt en benadrukt hoe klein de krant is. „Het is niet  L'Équipe [de Franse sportkrant]. Men maakt het geen bal uit en zal gewoon voor zijn televisiescherm zitten.” De tijd zal uitwijzen of Le Quotidien het ook kan weerstaan om over het WK te schrijven als het Franse elftal – net als vier jaar geleden – het tot de finale schopt en wint. Op de radio zei directeur Vibert dat ook bij winst voor Les Bleus „er met geen woord gerept zal worden over het sportevenement”. Maar, de krant kan wel „over bijzaken van het evenement” rapporteren. Dus als alle Réunionnais de straat op gaan om de Franse winst te vieren, zal dat mogelijk wél de pagina’s van de krant bereiken.||https://www.nrc.nl//nieuws/2022/09/14/franse-krant-boycot-wk-voetbal-wegens-zorgen-over-klimaat-en-mensenrechten-a4141809
2022-09-14||WHO: zeker 17 miljoen mensen in Europese regio kampen met long covid||Zeker 17 miljoen mensen in Europa en omliggende landen kampten in 2020 en 2021 met long covid – ze hielden tot drie maanden na een corona-infectie langdurige klachten. Dat becijferde de Universiteit van Washington voor de Wereldgezondheidsorganisatie (WHO). Daarbij baseerde de universiteit zich op een lijst met symptomen die de WHO in oktober 2021 opstelde.  Regiodirecteur Europa van de WHO Hans Kluge, zegt dat er nog veel te leren is over long covid, over „hoe het zich presenteert in gevaccineerde versus niet-gevaccineerde populaties en hoe het herinfecties beïnvloedt”. De dinsdag gepubliceerde cijfers benadrukken volgens hem een „dringende behoefte aan meer analyse, investeringen, ondersteuning en solidariteit met degenen die deze aandoening ervaren”. De Europese regio omvat voor de WHO 53 landen, waaronder ook Rusland en enkele Centraal-Aziatische landen als Kazachstan en Turkmenistan. Uit het onderzoek blijkt dat over de hele wereld een krappe 145 miljoen mensen in de eerste twee jaar van de pandemie leden aan een van de drie voornaamste clusters van symptomen van long covid: vermoeidheid met lichamelijke pijn en stemmingswisselingen, cognitieve problemen en kortademigheid. De meeste mensen herstellen volledig na een coronabesmetting, maar naar schatting ontwikkelt 10 tot 20 procent van de mensen langdurige klachten na corona.  Christopher Murray, directeur van het insituut dat het onderzoek voor de WHO uitvoerde, benadrukt het belang van kennis over de aandoening en de wijdverbreidheid ervan. „Miljoenen mensen blijven pijn lijden vanwege de aanhoudende impact van Covid-19 op hun gezondheid.” Overheidsinstanties zouden volgens Murray ondersteunende diensten voor long covid-patiënten moeten ontwikkelen en werkgevers zouden voorzieningen voor mensen met long covid moeten instellen. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/09/14/who-zeker-17-miljoen-mensen-in-europese-regio-kampen-met-long-covid-a4141805
2022-09-14||Rap gekantelde inzichten in de Europese ‘troonrede’ van Von der Leyen||De solidariteit van Europa met Oekraïne zal onwrikbaar blijven, ook in de zware tijden die mogelijk nog gaan komen. De centrale boodschap van de ‘State of the Union’ van voorzitter van de Europese Commissie Ursula von der Leyen was woensdag duidelijk: de oorlog in Oekraïne is ook onze oorlog, „tegen onze energie, onze economie, onze waarden en onze toekomst”, maar uiteindelijk zal Europa in die strijd zegevieren. De Commissievoorzitter kondigde daartoe een pakket maatregelen aan die de torenhoge energieprijzen voor burgers moeten gaan dempen. De details daarvan werden de afgelopen week al duidelijk. Kern van de plannen is een tweetal heffingen waardoor zowel producenten van hernieuwbare  energie als fossiele bedrijven  moeten  meebetalen om burgers en bedrijven te compenseren. De heffingen moeten meer dan 140 miljard opleveren. Het is het soort marktingrijpen dat voor Brussel tot voor kort onmogelijk had geleken. Maar, benadrukte Von der Leyen, hoewel winst maken normaal „een goede zaak is”, is het „in deze tijden verkeerd om buitengewone recordwinsten te boeken – dankzij de oorlog en ten koste van de consument.” Ook kondigde ze een „grondige en brede” hervorming van de elektriciteitsmarkt aan, die de prijs van elektriciteit minder afhankelijk maakt van de gasprijs. Ook dit is een maatregel waartegen de Europese Commissie zich, als architect van de geliberaliseerde energiemarkt, tot voor kort ferm  verzette. Zo was er meer in Von der Leyens toespraak dat duidde op rap gekantelde inzichten. „Eén les uit deze oorlog is dat we hadden moeten luisteren naar degenen die Poetin kennen”, zei Von der Leyen. „We hadden moeten luisteren naar de stemmen binnen onze Unie – in Polen, de Baltische staten en in heel Midden- en Oost-Europa. Jarenlang hebben zij ons voorgehouden dat Poetin niet zou stoppen. […] Zij hebben geïnvesteerd in hernieuwbare energie, terminals voor vloeibaar aardgas en interconnectoren.” Het was nauwelijks verhulde kritiek op met name Duitsland, thuisland van Von der Leyen zelf, dat zich de afgelopen jaren juist toenemend afhankelijk maakte van goedkoop Russisch gas.   Speciale gast tijdens de rede was Olena Zelenska, de echtgenoot van de Oekraïense president Volodymyr Zelensky. Von der Leyen prees de ‘first lady’ voor de moed die zij en haar man hadden getoond en die anderen in het land „moed en hoop” hadden gegeven. De EU steekt 100 miljoen euro in de wederopbouw van Oekraïense scholen. Tevens zal Oekraïne snel toegang krijgen tot de vrije roamingruimte van de Europese Unie, waarbinnen consumenten zonder extra kosten kunnen bellen en internetten via het mobiele netwerk.  We hadden moeten luisteren naar degenen die Poetin kennen In haar toespraak kondigde Von der Leyen verder een reeks nieuwe initiatieven aan, waaronder een wet ‘kritieke grondstoffen’, waarmee Europa onafhankelijker moet worden als het gaat om zeldzame aardmetalen als lithium. Ook wil Von der Leyen nieuw leven blazen in vastgelopen  wetgeving die belastingregels in de EU moet harmoniseren. Er komt daarnaast een ‘waterstofbank’ met 3 miljard euro in kas die de waterstofmarkt in Europa moet gaan stimuleren.  Opvallend was de verwijzing naar een schandaal aan de Vrije Universiteit in Amsterdam – door Von der Leyen abusievelijk de ‘Universiteit van Amsterdam’ genoemd – , waar een centrum dat onderzoek doet naar mensenrechten geld bleek te krijgen van een Chinese universiteit. „Deze leugens vergiftigen onze democratieën”, aldus Von der Leyen. Het is aanleiding voor een pakket ter ‘Verdediging van de democratie’  dat „heimelijke buitenlandse invloed en schimmige financiering aan het licht [moet] brengen.” In het slot van haar rede onderstreepte Von der Leyen, niet voor het eerst, dat er wat haar betreft een Europese conventie komt die leidt tot een wijziging van het Europees verdrag. Dat is volgens haar onder meer noodzakelijk nu de EU werkt aan toetreding van nieuwe leden. Ook wil de Commissievoorzitter de „solidariteit tussen de generaties” in de EU-verdragen verankeren. In het Europees Parlement, waar Von der Leyen haar Europese ‘troonrede’ hield, kon dit op luid applaus rekenen. Maar of zo’n conventie er ook daadwerkelijk komt is vooral afhankelijk van het animo bij de lidstaten. Vooralsnog is er bij hen een stuk minder animo voor het opstarten van zo’n lang en moeizaam proces.||https://www.nrc.nl//nieuws/2022/09/14/rap-gekantelde-inzichten-in-de-europese-troonrede-van-von-der-leyen-a4141806
2022-09-14||Donny M. bekent 9-jarige Gino te hebben ontvoerd, misbruikt en gedood||Donny M. heeft woensdagochtend in de rechtszaal bekend dat hij de 9-jarige Gino heeft ontvoerd, misbruikt en gedood. Eerder stelde het Openbaar Ministerie woensdag dat Gino is gewurgd of gesmoord met een kussen bij de ontvoering in Kerkrade in juni. Justitie verdenkt M. van moord, ontvoering, seksueel misbruik, het verduisteren van het lijk en toedienen van drugs. Los van de zaak die draait om Gino wordt M. ook verdacht van het maken en verspreiden van kinderporno.  Deze woensdag vindt de eerste zitting in de zaak plaats in Maastricht. Kort na het begin werd de zitting stilgelegd omdat de moeder van Gino schreeuwde richting de 22-jarige verdachte. Gino verdween op een zomeravond in juni uit een speeltuin in het Limburgse Kerkrade. Na aanwijzingen van M. werd zijn lichaam enkele dagen later aangetroffen in het nabijgelegen Geleen. M. hij was een bekende van justitie en politie.  M. is in 2017 veroordeeld voor een zedendelict en stond twee jaar onder toezicht van inspecties. Hij zat 139 dagen vast voor het mishandelen en het bedreigen van twee kinderen en het misbruiken van één van hen. Daarnaast veroordeelde de rechtbank hem voorwaardelijk tot opname in een justitiële jeugdinrichting. Er loopt een onderzoek naar de periode dat hij onder toezicht heeft gestaan, waarbij de vraag is of de „begeleiding, ondersteuning en zorg” voldoende is geweest. De vermissing van Gino maakte veel los en kwam uitgebreid in het nieuws. Ter nagedachtenis van de jongen werd een stille tocht gehouden rond de speeltuin waar de jongen voor het laatst is gezien.||https://www.nrc.nl//nieuws/2022/09/14/donny-m-bekent-9-jarige-gino-te-hebben-ontvoerd-misbruikt-en-gedood-a4141803
2022-09-14||Van Lienden besprak al aan begin pandemie hoe hij &#8216;gillend rijk&#8217; zou worden||Sywert van Lienden en zijn compagnons Bernd Damme en Camille van Gestel spraken al in april 2020 over de mogelijkheid „gillend rijk” te worden met hun mondkapjeshandel. Dat blijkt uit geluidsopnamen van intern overleg, die in handen zijn van het Openbaar Ministerie en consultancybureau Deloitte en waar de Volkskrant woensdag op basis van ingeziene transcripten over schrijft. Dat de drie ondernemers in een vroeg stadium van de pandemie aansturen op een commerciële deal en weten dat ze miljonair kunnen worden, verhoudt zich slecht met wat Van Lienden als bestuurder van Stichting Hulptroepen Alliantie (SHA) publiekelijk altijd heeft verkondigd. Van Lienden zei eerder onder meer dat vanwege „mededingingstechnische redenen” een commerciële bv werd opgericht, en dat de overheid had geëist dat er „ondernemersrisico” zou worden genomen. De Volkskrant onthulde vorig jaar hoe hij en zijn partners miljoenen euro’s hadden verdiend met de verkoop van mondkapjes aan de overheid. Uit de opnametranscritpies van een gesprek op 12 april 2020 blijkt nu dat de ondernemers zich heel goed bewust waren van de implicaties van een commerciële deal. „Doordat we non-profit hebben gewerkt, hebben we een ongelooflijke schat aan informatie gehad”, aldus Van Lienden. De commerciële deal moest geheim blijven, zei Van Lienden, die repte over een afspraak dat „als het over dit soort bedragen gaat, dat je absoluut je waffel houdt”. „Geen nieuwe auto, geen nieuwe huizen, geen nieuwe kleren.” In een reactie tegenover de Volkskrant noemt Van Lienden „sommige teksten” uit het de transcripten „best ongelukkig”. Op Twitter schrijft hij dat er een andere „intentie en strekking” uit het volledige gesprek blijkt. De ondernemers zeggen dat ze „gedwongen” zijn commercieel te gaan. Aanleiding voor het gesprek van 12 april 2020 is volgens Van Lienden een overleg met de secretaris-generaal van het ministerie van Financiën Bas van den Dungen. De topambtenaar wees de eis van Van Lienden en zijn compagnons om controle te hebben op de hele toeleveringsketen van de mondkapjes uit China af. Saskia van Huijgevoort, die destijds ook voor SHA werkte, was bij het gesprek aanwezig. Zij stapte uiteindelijk uit de deal, ging voor het ministerie van VWS werken en verstrekte de opnames uiteindelijk aan het OM en Deloitte. Minister Conny Helder (Langdurige Zorg, VVD) kondigde aan dat het langverwachte rapport van het onderzoeksbureau, waarin de deal tussen het ministerie van Volksgezondheid en Van Lienden en compagons is onderzocht, vrijdag openbaar wordt gemaakt.||https://www.nrc.nl//nieuws/2022/09/14/van-lienden-besprak-al-aan-begin-pandemie-hoe-hij-gillend-rijk-zou-worden-a4141796
2022-09-14||Monografie ‘Nederlandse Mime’ toont hoe stilstand ons theaterbestel in beweging zette||Hoe kun je niets uitbeelden? Wat is niets, en wat maakt niets allemaal los? De hele Nederlandse mime, zo stelt theaterwetenschapper en mimedocent Marijn de Langen in haar recent verschenen monografie Nederlandse Mime, is in wezen „een pleidooi voor stilstaan”. Ze toont hoe dat pleidooi voor stilstand het theaterbestel de laatste decennia in beweging zette. Met Nederlandse Mime brengt De Langen een zeer leesbaar, informatief en op momenten uiterst vermakelijk overzicht van de ontwikkeling van het mimetheater in Nederland. Zo’n overzicht ontbrak  ten onrechte, want in ons huidige theaterbestel is het mimetheater hooggewaardeerd, en niet alleen in de marges van het theaterveld: mimespeler Karina Holla won in 2018 de prestigieuze Theo d’Or (voor beste vrouwelijke hoofdrol), theaterduo Boogaerdt/VanDerSchoot brengt op internationale festivals agenderende producties over de toekomst van de mens en de visuele spektakels van Jakop Ahlbom Company worden door de internationale pers vaak lovend gerecenseerd. De Langen beschrijft hoe het genre begin jaren zestig in Nederland zijn intrede deed. Het Nederlandse mimetheater is sterk beïnvloed door het gedachtegoed van de Franse theatervernieuwer Étienne Decroux (1898-1991), grondlegger van de mime corporel – al zijn Nederlandse makers al snel andere richtingen opgeslagen. Kenmerkend voor het huidige Nederlandse mimetheater is de hoge mate van interdisciplinariteit ervan. Het beweegt zich richting teksttoneel en dans, maar laat zich ook – zo blijkt helder uit deze uitgave – sterk inspireren door architectuur en beeldende kunst. De auteur toont aan dat mime-theater bij uitstek een discipline is die zich afzet tegen bestaande conventies en waarin het experiment centraal staat: het heeft de reputatie van enfant terrible van het theaterveld. Net als Decroux zetten de eerste mimespelers in ons land zich uitdrukkelijk af tegen de al bestaande pantomimetraditie – een vooral op vermaak gerichte theatervorm die sinds de zeventiende eeuw populair was op jaarmarkten en in schouwburgen. Waar het bij pantomime draait om het zichtbaar maken van iets door middel van bewegingen (denk aan het klassieke beeld van de pantomimespeler die met zijn handen de muren om zich heen ‘zichtbaar’ maakt), pleitten de mimepioniers in de jaren zestig juist voor meer abstract en experimenteel theater, dat in tegenstelling tot pantomime niet figuratief of expliciet verhalend was. Aanvankelijk stond vooral het lichaam en (het ontbreken van) de beweging van dat lichaam centraal, gaandeweg kwam er steeds meer ruimte voor het gesproken woord, decor, muziek, et cetera in de Nederlandse mime. Wie het over mime heeft, komt al snel uit bij het complexe en meerduidige sleutelbegrip ‘zero’. Voor Decroux gold het begrip ‘zero’ – kort gesteld – als een beginpunt waar een beweging uit kan voortvloeien. In het Nederlandse mimedenken geldt zero vooral als de afwezigheid van handelen of beweging. Zero is een punt waar de Nederlandse mimespeler steeds op terug kan vallen of naar terug kan keren. Het begrip staat niet alleen voor een fysieke staat van zijn, maar heeft ook een filosofische connotatie die symbool staat voor de manier van denken van de Nederlandse mimemakers, stelt De Langen. „Stilstand werd in de geschiedenis van Nederlandse mime als het tegenovergestelde van meebewegen (met bestaande opvattingen, ideologieën of discoursen) opgevat, en meermaals gezien als een subversieve, anarchistische daad.”  Nederlandse Mime is rijk voorzien van archiefmateriaal, zoals krantenknipsels, scènefoto’s en pagina’s uit notitieboekjes. Daarnaast citeert De Langen  uitgebreid uit  interviews die ze hield met toonaangevende mimemakers. Interessant is het beeld dat rijst van een tweede generatie mimemakers die zich vanaf de jaren tachtig tegen hun voorgangers afzet. Die groep wordt onder meer vertegenwoordigd door theatermakers als Karina Holla en mimegroep Nieuw West, die in de jaren tachtig uitdrukkelijk andere disciplines een plek gaven in hun werk en ver gingen in hun poging de toeschouwer te ontregelen. Met hun werk gingen ze niet zozeer op zoek naar neutraliteit of afwezigheid: het onaangepaste, onbeheerste en het destructieve kreeg een plek op het podium. De Langen beschrijft met smaak hoe niet alleen de mimemakers zelf, maar ook publiek en recensenten worstelen met het genre, zich hardop afvragen wat ze nu eigenlijk gezien hebben en waarom. Trouw-recensent Loes Goedbloed spreekt in 1984 in haar vernietigende recensie over de provocatieve voorstelling Below Zero van Nieuw West over „onbegrijpelijk geschreeuw”,  „choreografieën à la Pina Bausch maar dan zonder diens talent” en „een obsceen schimmenspel”. De voorstelling mondde in de tweede helft uit in een extreem drankgelag, waarbij de spelers grote hoeveelheden (echte) sterke drank tot zich namen en de interactie met het publiek steeds extremer werd. Het stuk eindigde pas als de laatste toeschouwer besloot te vertrekken. Een van de spelers, Marien Jongewaard, herinnert zich het openlijk geflirt met het publiek: „Kijken of je diezelfde avond iemand mee kon krijgen.” En tijdens de voorstelling werden „particuliere ruzies met collega’s […] uitgevochten”. Het boek zit vol met dit soort anekdotes, die een uitstekend beeld geven van de soms knetterende relatie tussen mimemakers en publiek (en mimemakers onderling). De auteur kiest ervoor om de geschiedenis van de Nederlandse mimetheater niet chronologisch op te schrijven. Ze brengt verschillende denksporen in kaart die bepalend zijn voor de ontwikkeling van het veld. Ze probeert op die manier inzichtelijk te maken „hoe mime denkt”, in plaats van volledige individuele geschiedenissen te beschrijven. Maar een aantal gezichtsbepalende groepen, zoals Suver Nuver, Theatergroep Carver of mimetheatergroep Bambie, komt daardoor helaas niet of nauwelijks aan bod. De Langen eindigt het boek met de huidige generatie mimemakers, die zich via de denkkaders van hun voorgangers heeft ontwikkeld tot een veelzijdige waaier aan makers, die allemaal nog uitdrukkelijk de sporen dragen van het enfant terrible dat de mime sinds de jaren zestig is. Nederlandse Mime door Marijn de Langen, Amsterdam University Press en DAS Publishing (ook verkrijgbaar in Engelse vertaling Dutch Mime), 341 blz. €59,99. Verkrijgbaar via www.mimearchieven.nl 
●●●●●||https://www.nrc.nl//nieuws/2022/09/14/monografie-nederlandse-mime-toont-hoe-stilstand-ons-theaterbestel-in-beweging-zette-a4141801
2022-09-14||Column | Censuur verfrommelt de kunst tot een wezenloos gebaar||Het barst steeds meer van de waarschuwingen. Niet voor de sociale media waar je het grofste geschut te verstouwen krijgt en ook niet voor de Tweede Kamer waar een wedstrijd gemeen beledigen, van volksdelen en/of persoonlijk, lijkt te woeden. Nee, het waarschuwen betreft vooral de kunsten. Zo waarschuwt me in aanloop naar een filmklassieker een bioscoopmedewerkster met een preekje: er zit geweld tegen vrouwen in die film! Dat zou me kunnen kwetsen. Maar ik ben een volwassen vrouw, geen bevend riet. Mijn ziel is teer, mijn hersens zijn weerbaar en ik kan zelf dealen met onaangenaamheden, bijvoorbeeld door te beseffen dat die film uit een andere tijd komt. Intussen prijs ik me gelukkig dat hij überhaupt nog vertoond wordt, want het kan ook erger.  Zie de Documenta in Kassel, van oudsher een vrijplaats voor kunstenaars. Althans, dat was zo. Maar ik arriveerde er gemarineerd in de smalende opmerkingen-vooraf. De Documenta? Ga jij daar naartoe? Die is toch antisemitisch? Er was inderdaad een werk met een antisemitische afbeelding weggehaald. Wat me geen reden leek om de hele Documenta (met bijdragen van 1.500 kunstenaars) te mijden.  En dat was het inderdaad niet. Drie dagen lang maakte ik de hele tijd iets bijzonders mee. Het was leerzaam en meeslepend. Heftig. Soms irritant. Alles nadrukkelijk niet-Westers, met lak aan het individu en ruim baan voor kunstcollectieven. Dat kun je opvatten als een aanval op de gevestigde, wel-westerse, kunstorde. Die Documenta ist tot kreet dan ook het bord van een grimmige activist – eenzaam in de bruisende menigte. Daar ging ik niet in mee, dan had ik net zo goed thuis kunnen blijven.  De beschuldiging van antisemitisme had intussen wel de boel verziekt. De Documenta kon niet diep genoeg door het stof. Er werd excuus gemaakt, uitleg geboden. De bondskanselier zei zijn bezoek af en de directrice nam ontslag. Er werd vernield, gescholden en getrold. En er kwam wéér een onderzoek wat deze week uitmondde in het dwingende voorstel tot sluiting van de Palestijnse bijdrage. Die zag ik. Geen aangename ervaring maar dit sluiten zou het afkappen van een onwelkome mening zijn. Censuur.  In een ziedend tegenmanifest schrijven de Documentakunstenaars er genoeg van te hebben om als antisemieten afgefakkeld te worden. Ze raden Duitsland aan in het reine te komen met de eigen xenofobie  en wijzen er opnieuw op dat kunst niet kan worden verward met politieke propaganda.  Ja, maar zoiets als dat Palestijnse werk kan nu eenmaal niet in Duitsland, hoor ik herhaaldelijk, het botst met het Duitse schuldgevoel. Mag sein. Maar dat is wel weer compleet westers geredeneerd, bij deze Documenta die welgemoed en principieel een ándere blik demonstreert.  Censuur verraadt de potentaat. Censuur denkt moeilijkheden weg. Censuur verfrommelt de kunst tot een wezenloos gebaar. Tais-toi et sois belle – sta censuur toe, dan wordt dat het lot van de kunst.  ||https://www.nrc.nl//nieuws/2022/09/14/de-documenta-het-potentaat-en-censuur-a4141800
2022-09-14||Honderden inwoners geëvacueerd vanwege bosbranden in Franse Gironde||In de West-Franse Gironde zijn enkele honderden inwoners geëvacueerd vanwege de bosbranden in het gebied. Woensdagochtend werd volgens Franse media bekend dat de vlammen zo’n 3.500 hectare bos hebben verbrand. Ook zijn vier huizen en enkele gebouwen in vlammen opgegaan in de gemeente Saumos, waar 540 inwoners inmiddels zijn vertrokken. De brand komt steeds dichter bij meer bewoonde gebieden. Zo was het vuur woensdagochtend op zo’n tien kilometer afstand van de badplaats Lacanau.  Uit een andere plaats, Sainte-Hélène, zijn dinsdagavond zo’n driehonderd mensen geëvacueerd. Voor zover bekend zijn nog er nog geen gewonden of slachtoffers gevallen. Het vuur ontstond maandagmiddag. Een oorzaak is nog onduidelijk, de lokale autoriteiten hebben een onderzoek ingesteld. Waarschijnlijk spelen de weersomstandigheden een rol. Frankrijk heeft te maken met recordtemperaturen. Daarnaast hebben de vlammen zich mogelijk via de wind kunnen verspreiden. Zo’n duizend brandweerlieden proberen de brand te bedwingen.  De Gironde, met een oppervlakte van één miljoen hectare het grootst geplante bos van Europa, is eerder deze zomer ook al geteisterd door flinke bosbranden. In juli ging daarvan al zo’n 20.000 hectare aan bos in vlammen op. In het gebied staan vooral pijnbomen. Onderzoekers stelden in NRC dat de branden zich makkelijk hebben kunnen verspreiden door de monocultuur en de homogeniteit van de bossen. Daarnaast speelt mee dat pijnbomen sneller vlam vatten dan andere loofbomen.  In de zomermaanden woedden er op verschillende plekken in Zuid-Europa bosbranden. Die zijn mede veroorzaakt door extreem hoge temperaturen. In onder meer Spanje, Portugal, Griekenland, Frankrijk, Kroatië en Turkije zijn duizenden hectares bos weggevaagd en moesten tienduizenden mensen vluchten. Ook hebben de branden stroomstoringen veroorzaakt, omdat hoogspanningslijnen vlam hebben gevat. ||https://www.nrc.nl//nieuws/2022/09/14/honderden-inwoners-geevacueerd-vanwege-bosbranden-in-franse-gironde-a4141798
2022-09-14||Zes poldermocro’s in Marokko en een mocromeisje dat de rollen keihard omdraait||Stel: je wil zes in het buitenland geboren en getogen mensen laten kennis maken met hun Nederlandse roots. Akkoord? Waar neem je die dan mee naar toe? Amsterdam? De Zaanse Schans? Doetinchem? Oost-Groningen? Of toch Tilburg? Noem één plek in Nederland waar alle oorspronkelijke Nederlanders zich thuis voelen. Ik kon ’m niet verzinnen. In Poldermocro’s neemt presentator Sahil Amar Aïssa  zes  Marokkaanse Nederlanders mee naar Marakkech. Niet Nador, niet Tétouan, niet een dorpje in het Rif-gebergte. Nee Marakkech. Toeristisch, Arabisch,  grootstedelijk. De zes wonen in Nederland, maar voelen zich Marokkaans. Zijn ze zomers met vakantie in het land van hun ouders, dan worden ze gezien als  tata’s. Ze zijn verkaast, te Hollands. Ze zijn poldermocro’s. De programmamakers hebben  duidelijk hun best  gedaan zes totaal verschillende types bij elkaar te krijgen. We hebben Tarik (26), de alfa-Berber. Dominant, spraakzaam, onder TikTokkers  bekend om z’n bijdehante filmpjes. Ayoub (20) zit ook op TikTok, maar met minder goed bekeken dansfilmpjes. Aziz (28) is de enige die in Marokko is geboren, in Rabat. Nu woont hij in Heiloo met z’n vriend en toy-poedel.  Yasmine (26) met haar blonde pruik en nepwimpers zou volgens de anderen net zo goed „een Kimberley” kunnen zijn. Ze studeert in Leiden en spreekt vloeiend  Japans. Er is nog een Yasmine (21), bekend van haar Marokkaanse kookfimpjes  op TikTok die ze in recordtempo inspreekt. Meryam (19) uit de Achterhoek draagt als enige een hoofddoek.  In de eerste aflevering op dinsdag worden de kandidaten ingevlogen met een ontzaglijke hoop bagage voor die drie weken  Marokko. Moet een hoop gedoe geweest zijn trouwens  in de montage om alle merknamen op hun tassen en  T-shirts te blurren. Met z’n zessen verblijven ze in een riad, en ieder voor zich gaat op zoek naar hoe is het om Marokkaan te zijn in Marokko. Met de onderlinge dynamiek  zit het wel goed, de vlam vliegt al in de pan als Tarik heel zeker denkt te weten dat Aziz met  zijn  „geaardheid”  niet welkom zal zijn in de dorpen in het Noorden. Yasmine vindt dat Aziz „wordt gereduceerd tot zijn homo-zijn”. Raad eens  wie deze verbale veldslag verliest? Nee, dan Sihame. Een serie geschreven door Achmed Akkabi die ook Mocro Maffia bedacht én erin speelde. Sihame is rauw, het is realistisch, keihard en gewelddadig, en verrassend goed. Dat komt in de eerste plaats door Ahlaam Teghadouini, de actrice die Sihame  speelt, een Haagse scholiere en kickbokser die door een groep jongens wordt geëxposed op internet met een seksfilmpje. Denk nou niet dat Sihame de cliché moslima is met een hoofddoek, ze is een weerbarstig, vernederd meisje dat haar woede omzet in wraak. En hoe. In de eerste drie afleveringen alleen al zag ik, door mijn vingers, slagwapens, messen en een spijkerpistool voorbij komen.  Wat de serie goed maakt, is dat het klopt. Dat heb ik even moeten navragen bij de thuiswonende straatjeugd, maar zo wordt er gedaan en gepraat op de pleinen in de steden. Ja, er wordt lachgas gedaan, gehandeld in patta’s (schoenen) en er worden  (naakt)filmpjes gemaakt om meisjes mee te chanteren. Heus  niet altijd en door iedereen, maar het gebeurt. Het goede zit ook in de details. Sihames zusje dat standaard airpods in haar oren heeft onder haar khimaar (lange hoofddoek) om maar niet te horen wat Hollanders op straat naar haar roepen. Sihame die haar bedekte zusje pesterig een „ninja” noemt. De scotoe (politie) die  gewantrouwd wordt. De scooters. „Mij moet je niet hebben”, krijst ‘Flesje’ als Sihame zijn hand aan een stoel spijkert. „We lijken allemaal op elkaar.” Slim, je verdedigen met een vooroordeel. Alle poldermocro’s onder één petje.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/14/zes-poldermocros-in-marokko-en-een-mocromeisje-dat-de-rollen-keihard-omdraait-a4141799
2022-09-14||Scholz vraagt Poetin zich terug te trekken in negentig minuten lang telefoongesprek||De Duitse bondskanselier Olaf Scholz heeft er dinsdag bij de Russische president Vladimir Poetin op aangedrongen zijn troepen terug te trekken uit Oekraïne. Dat deed hij in een telefoongesprek dat negentig minuten duurde, melden internationale persbureaus.   Scholz heeft Poetin daarnaast onder meer opgeroepen escalatie van het geweld rond de kerncentrale Zaporizja te vermijden. Ook heeft hij er op aangedrongen dat Poetin zich houdt aan de zogeheten graandeal met Oekraïne, de Verenigde Naties en Turkije - die de graanexport vanuit Oekraïne heeft doen hervatten. Volgens het Russische staatspersbureau Tass heeft Poetin in het gesprek vooral geprobeerd de aandacht te vestigen op de „schendingen van het internationaal humanitair recht door Oekraïense zijde”.  Het telefoongesprek vond plaats nadat de vraag van Oekraïne om wapens - vooral tanks en munitie - van Duitsland en andere West-Europese landen is toegenomen. Dat heeft vooral te maken met het feit dat Oekraïne met het tegenoffensief steeds meer grondgebied terug verovert op Rusland. De leveringen van extra wapens blijven volgens Oekraïne nog achter. De Oekraïense minister van Buitenlandse Zaken Dmytro Koeleba schreef dinsdag op Twitter hierover „teleurstellende signalen” te krijgen van Duitsland.  Correctie (14 september 2022): In een eerdere versie van dit artikel stond dat Poetin voor het eerst in langere tijd weer met een westerse wereldleider had gesproken. Dat klopt niet. Hij belde afgelopen zondag met de Franse president Emmanuel Macron. Dat is hierboven aangepast.||https://www.nrc.nl//nieuws/2022/09/14/scholz-vraagt-poetin-zich-terug-te-trekken-in-negentig-minuten-lang-telefoongesprek-a4141797
2022-09-14||‘Honderden miljoenen verdwenen in strijd tegen georganiseerde misdaad’||Ruim 900 miljoen euro die tussen 2017 en 2022 is vrijgemaakt om misdaad te bestrijden, is zonder meetbaar resultaat opgemaakt. Dat schrijven Investico en De Groene Amsterdammer op basis van onderzoek samen met Follow the Money en Argos, waarbij ruim 1.500 pagina’s aan overheidsdocumenten werden opgevraagd. In veel gevallen is niet duidelijk wat er met het geld is gebeurd. Met name de moord op advocaat Derk Wiersum in 2019 was voor toenmalig minister van Justitie en Veiligheid Ferd Grapperhaus (CDA) aanleiding om geld opzij te zetten voor het bestrijden van ‘ondermijning’. Zeker 163 initiatieven werden aangekondigd met namen als ‘Toekomstagenda Ondermijning’, ‘Strategisch Beraad Ondermijning’ en ‘Programma Anti-Ondermijning’. Het ministerie van Justitie en Veiligheid zou niet precies weten welke projecten nog lopen. Op woensdagochtend was het ministerie niet bereikbaar om dat tegenover NRC te bevestigen. Het Multidisciplinair Interventieteam (MIT) was met 158 miljoen euro de grootste kostenpost, een project waarvan al langer bekend was dat het niets heeft opgeleverd. Grapperhaus wilde een superopsporingseenheid van minstens driehonderd mensen waarmee de zwaarste criminelen konden worden aangepakt. Investico vond in de documenten appjes en mails van de minister waaruit blijkt dat het hem vooral ging om een „sfeer van urgentie”, en niet zozeer een oplossing. De huidige minister van Justitie en Veiligheid, Dilan Yesilgöz (VVD), heeft het team in mei weer opgeheven voordat het ooit in actie kwam.||https://www.nrc.nl//nieuws/2022/09/14/honderden-miljoenen-verdwenen-in-strijd-tegen-georganiseerde-misdaad-a4141795
2022-09-14||Kenneth Starr, de man die Lewinsky-affaire aan het licht bracht, overleden||Kenneth Starr, de aanklager wiens onderzoek leidde tot de impeachmentprocedure van oud-president Bill Clinton in 1998, is overleden. Dat heeft zijn familie dinsdag in een verklaring bekendgemaakt. Starr overleed op 76-jarige leeftijd aan de complicaties van een operatie. Starr werd in de jaren negentig wereldwijd bekend door zijn naspeuringen in het Whitewater-schandaal, dat draaide om onderzoek naar vastgoedinvesteringen van onder anderen Bill en Hillary Clinton. Het onderzoek werd steeds groter en in 1998 bracht Starr de affaire tussen president Clinton en de toen 22-jarige Witte Huis-stagiaire Monica Lewinsky aan het licht door middel van opgenomen telefoongesprekken waarin Lewinsky vertelde over haar seksuele relatie met Clinton.  Uiteindelijk leidde het jarenlange onderzoek tot het zogeheten ‘Starr-rapport’, dat als boek een groot commercieel succes werd. Het rapport zorgde ervoor dat het Huis van Afgevaardigden instemde met het afzetten van Clinton. De Senaat ging hier echter niet in mee, waardoor de president in functie bleef.  In 2020 dook Starr weer op in een impeachmentprocedure, ditmaal als advocaat van voormalig president Donald Trump. Starr sprak zich toen juist uit tegen de pogingen om de president af te zetten. ||https://www.nrc.nl//nieuws/2022/09/14/kenneth-starr-de-man-die-lewinsky-affaire-aan-het-licht-bracht-overleden-a4141793
2022-09-14||Een tuinman vs. de overheid: het belang van het bestuursrecht||Het bestuursrecht is het ondergeschoven kindje in de rechtspraak. En dat terwijl na de toeslagenaffaire juist duidelijk is geworden hoe belangrijk deze tak van rechtspraak voor burgers kan zijn. Rechtbankverslaggever Folkert Jensma liep mee bij de rechtbank in Utrecht om te zien of de menselijke maat is teruggekeerd in het bestuursrecht.||https://www.nrc.nl//nieuws/2022/09/14/een-tuinman-vs-de-overheid-het-belang-van-het-bestuursrecht-a4141794
2022-09-14||West Virginia voert als tweede Amerikaanse staat strenge abortuswet in||In de Amerikaanse staat West Virginia is dinsdag een strenge wet aangenomen die abortus in bijna alle gevallen verbiedt. Dat melden diverse Amerikaanse media. Door de nieuwe wet wordt abortus in de eerste dagen van de zwangerschap verboden. Er is wel een aantal uitzonderingen, namelijk voor slachtoffers van verkrachting of incest, of bij zwangerschappen waarbij de gezondheid van de moeder in gevaar is. Eind juni werd het nationale recht op abortus in de VS afgeschaft, toen het Amerikaanse Hooggerechtshof de baanbrekende uitspraak Roe v. Wade uit 1973 terugdraaide. Sindsdien mogen Amerikaanse staten zelf beslissen welke regels er voor abortus gelden. West Virginia is na Indiana de tweede staat die een zeer strenge anti-abortuswet invoert. Andere staten hebben geprobeerd een dergelijke wet in te voeren, maar daar lukte het tot dusver niet.  In de nieuwe wet staat dat abortus al vanaf een paar dagen na de bevruchting verboden is. Alleen minderjarigen die het slachtoffer zijn geworden van verkrachting of incest mogen nog tot uiterlijk veertien weken zwangerschap een abortus ondergaan. Bij volwassenen in dezelfde situatie mag dit tot uiterlijk acht weken. Ook moeten slachtoffers een politie-aangifte kunnen laten zien.  Tijdens een eerdere zitting in juli werd ook over een anti-abortuswet gesproken. Toen werd men het er niet over eens of abortusaanbieders gevangenisstraf moesten krijgen. Dat is nu wel in de wet opgenomen. De abortus moet verplicht worden uitgevoerd door een arts die daartoe bevoegd is. Andere aanbieders kunnen hun werkvergunning kwijtraken of lopen dus het risico op gevangenisstraf. ||https://www.nrc.nl//nieuws/2022/09/14/west-virginia-voert-als-tweede-staat-strenge-abortuswet-in-a4141792
2022-09-14||Column | ‘Succes met alles’||We zaten in een geparkeerde huurauto bij Ter Apelervenen, mijn collega Christiaan en ik. De hele ochtend hadden we gesproken met jonge mannen op het terrein voor het aanmeldcentrum – Idriss uit Soedan, Ezz uit Jemen, Jaafaar uit Syrië, de Koerdische Eyüp uit Turkije – en nu was het lunchpauze. Krentenbol, slok water, laptop op schoot, aantekeningen uitwerken. Mijn blik viel op een felgroen streepje onderaan de zijruit. „Hee”, zei ik, „mos!” Het rubbergootje aan de buitenkant van het portier was veranderd in een mini-plantenbak met één flinterdun strookje mos. Ik maakte een foto, toen stapten we uit. Er kwam een bus om vluchtelingen naar Zoutkamp te brengen. Die ochtend was ik van huis vertrokken met een knoop in mijn maag. Tot dan toe was ‘Ter Apel’ een abstractie geweest uit krantenkoppen, een plek waarover ik uitsluitend  gelezen had in andermans reportages. Op veilige afstand had ik meegevoeld met anonieme asielzoekers – als biologieredacteur bevind ik me zelden in de frontlinie van menselijk leed.  Nu stonden we op het gras tussen het hek en de N366. Het was aangrijpender én alledaagser dan ik had verwacht. Vrijwilligers deelden mandarijntjes uit. Er werd gekaart, gerookt, geappt. Jaafaar zei dat hij in Syrië als  journalist had gewerkt. „Een collega!” riep ik uit. Hij glimlachte. Geen van beiden benoemden we dat hij nu aan de andere kant stond van het nieuws.   Die avond kon ik de slaap niet vatten. Ik dacht aan Idriss, Ezz, Jaafaar, Eyüp – ze hadden hun namen in onze notitieboekjes geschreven, zodat ze correct gespeld in de krant zouden komen. Geen achternamen, ter bescherming. „Succes met alles”, had ik gezegd. Het klonk gratuit.  In bed bekeek ik de mosfoto. Het bleek  Bryum argenteum te zijn. Zilvermos. Volgens de British Bryological Society „de meest algemene plant in spleten van oude auto’s”. De sporen waren via de lucht verspreid, en ontkiemd na een regenbui. Zilvermos is alomtegenwoordig,  van de toendra op Antarctica tot  koeienvlaaien op de Veluwe. Van golfresorts tot stoepranden.  „Overal ter wereld stappen mensen dagelijks op dit mos zonder het te beseffen”, aldus Zweedse biologen in een  artikel uit 2008. Onbekend maakt onbemind. Ik dacht aan wat Ezz gezegd had: zolang zijn registratie niet rond was, „voelde het of hij niet bestond”. Een bestaan in de marge.  In haar boek Gathering Moss zingt bioloog Robin Wall Kimmerer de lof van mos. „Namen”, schrijft ze, „zorgen ervoor dat wij mensen relaties aangaan, met elkaar én  met planten.” Iets of iemand bij de naam noemen creëert intimiteit, verbondenheid. Zonder naam is zilvermos een ongewenste vreemdeling, „bestreden met middelen als Moss-Out, Moss-B-Gone en X-Moss”. Mét naam verandert zilvermos in een vriend die overal opduikt. De sporen reizen zo makkelijk door de lucht „dat een New Yorkse Bryum kan eindigen in Hongkong”. Grenzeloze bewegingsvrijheid: kom daar in Ter Apel maar eens om.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/14/succes-met-alles-a4141785
2022-09-14||Column | Arm Groningen||Arm Groningen, dacht ik toen ik gisteren door een kaal landschap vol weilanden met omgekeerde vlaggen naar de schouwburg in de stad Groningen reed. Na de gasboringen kwamen de aardbevingen, de scheuren in de muren, minister Wiebes met een gebrekkige communicatie en compensatie, een parlementaire enquête waarin niemand een actieve herinnering aan het gebied blijkt te hebben, Freek en Hella met een luidkeels meegezongen strijdlied, de oorlog in Oekraïne en de energiecrisis. Dinsdagavond sprak de onderbuik via Jack van Gelder over de hoofden van de Groningers aan de tafel van HLF8 tot de rest van het land. Boodschap: „Laten we gewoon eens egoïstisch worden.” Als Jack van Gelder oproept om gewoon eens egoïstisch te worden, mag je dat vertalen als: land in zicht, pak je wapens, spring in de sloepen en pak af wat je pakken kan.   Jack van Gelder begon als voetbalverslaggever, maar heeft zich inmiddels omhooggeklauwd tot orakel voor alles wat zich rechts van de VVD ophoudt. Zijn oplossing voor de energiecrisis: streep de kosten en baten  van de aardgaswinning in Groningen tegen elkaar weg. De aardbevingsschade weegt niet op tegen de waarde van het goud in de Groningse grond, hij bedoelde het aardgas. Compenseer de Groningers ruim, geef ze „fatsoenlijke woningen”,  trek het gas onder hun voeten vandaan en je houdt aan het eind van de rit een heel mooi bedrag over waardoor de bakkers gewoon kunnen blijven bakken en „firma’s” niet omdonderen. Vouw het probleem tot een bal, trap ’m naar de andere kant van het veld en het probleem is opgelost. Bij HLF8 is er dan geen weerwoord, waardoor zo’n Jack van Gelder zichtbaar groeit. In Sjakie en de Chocoladefabriek, een film die ik door toedoen van Lucie van Roosmalen (7) en Leah van Roosmalen (5) laatst op een woensdagmiddag drie keer achter elkaar heb gezien, zit een scène waarin een meisje, Violet,  opzwelt tot een enorme bosbes. Daar doet Jack van Gelder die het eigen gelijk bevestigd ziet mij aan denken. Hij kijkt dan zelfvoldaan in de camera met zo’n blik van ‘stel me nog maar een vraag, dan geef ik een oplossing’. Ik neem maar aan dat hij dit soort redenaties zelf bedenkt, als hij overdwars over een tribune bij AFC aan een sigaar ligt te lurken. Het bijzondere aan deze tijd is dat je met verstand van niets, een mening over alles en een bekend gezicht al snel wordt uitgenodigd om op televisie een potje vrij te komen schieten vanuit de heup.  Jack van Gelder heeft Groningen gewaarschuwd: onze oplossing is jullie probleem. ||https://www.nrc.nl//nieuws/2022/09/14/arm-groningen-a4141751
2022-09-14||Column | Vergeten kampioen||Wim Ruska! We waren hem al bijna vergeten, maar hij verdient een beter lot. Na alle artikelen en indrukwekkende tv-documentaires – met name die van Twan Huys over Ankie Spitzer – over het gijzelingsdrama van de Olympische Spelen in München in 1972 werd ik toch nog verrast door een artikel van Jaap Visser over Ruska in Het Parool.  Ruska (1940 – 2015)  was een Amsterdamse judoka die op die Spelen twee gouden medailles won. Een grandioze prestatie, maar terwijl Anton Geesink acht jaar eerder levenslange roem oogstte met olympisch goud, verdween Ruska in de vergetelheid. Hij was op het verkeerde moment olympisch kampioen geworden. Er verscheen in 2011 wel een biografie over hem, maar wie was nog in hem geïnteresseerd?  In Het Parool vertelt zoon Michael over zijn vader. Hoe streng en hard hij kon zijn („Ik heb serieuze knallen van hem gehad”) en hoe miskend hij zich voelde, maar dat hij die miskenning ook te wijten had aan zijn ongemakkelijke omgang met de pers. Het artikel herinnerde me aan het feit dat ik in hetzelfde olympische schuitje had gezeten als Ruska. Als jonge journalist in een verslaggeversteam van grote provinciale kranten had ik de triomf van Ruska van nabij meegemaakt en beschreven. Net als Ruska was ik na de dramatische gijzeling, waarbij elf Israëlische atleten omkwamen, in München gebleven. In mijn herinnering zijn alle journalisten toen gebleven, ook degenen, zoals ik, die vonden dat de Spelen na het bloedbad onmiddellijk beëindigd moesten worden.  Journalisten moeten altijd blijven, vinden ze zelf, want wie zou anders de feiten moeten weergeven? Daar zit veel in, maar toch blijft er iets knagen als je leest wat er met Ruska na die Spelen gebeurde. Hij werd ‘gecanceld’, zou je nu zeggen, door de samenleving. Na terugkomst kreeg hij geen onthaal op Schiphol en geen huldiging in zijn stad, Amsterdam. Pas maanden later kon er een gemeentelijke onderscheiding af. Hoewel maar een handvol Nederlandse deelnemers de Spelen verliet, kreeg Ruska de volle laag van het maatschappelijke misprijzen omdat hij was gebleven. Hij is daar nooit meer overheen gekomen. Hij werd judocoach, uitsmijter op de Wallen en begon een sportschool, maar alles leek te mislukken. In die jaren heb ik hem nog één keer gebeld met het verzoek om een interview, maar hij weigerde kortaf. Voor de journalisten die in München waren gebleven, was er achteraf bezien weinig reden voor voldoening. Ja, zij moesten „de feiten weergeven”, maar welke? Alleen de sportieve feiten, de Ruska-feiten, want de feiten van de terroristische aanslag werden door de autoriteiten verdoezeld. Het was in München één grote oefening in journalistieke machteloosheid. Veel persconferenties, geen feiten. De ware toedracht ging de Duitse doofpot in omdat er veel geblunderd was door de gezagsdragers en de politie. Ankie Spitzer, weduwe van de vermoorde Israëlische deelnemer André Spitzer, vertelde in de documentaire van Huys dat zij vijftig jaar heeft moeten wachten voor ze inzage kreeg in de Duitse dossiers. Toen pas werd haar duidelijk hoe en door wie haar man was gedood. Vergeleken met haar kon Ruska zich nog gelukkig prijzen met zijn gouden medailles, toch restte er ook voor hem na München vooral verbittering. München ’72 kende alleen maar verliezers.       ||https://www.nrc.nl//nieuws/2022/09/14/vergeten-kampioen-a4141731
2022-09-14||Decathlon en H&amp;M berispt om onduidelijke claims||De sportketen Decathlon en modeketen H&M zijn onduidelijk geweest over duurzaamheid en hebben claims op dat gebied onvoldoende onderbouwd, stelt de Autoriteit Consument en Markt (ACM) dinsdag. Volgens de waakhond beloven de bedrijven beterschap en doneren ze respectievelijk 400.000 euro en 500.000 euro aan duurzame doelen ter compensatie.  Aanleiding voor het onderzoek was dat de ACM veel „mogelijk misleidende duurzaamheidsclaims” constateerde in de kledingsector. Verschillende kledingaanbieders werden hier in het voorjaar van 2021 op aangesproken. Daarna werd het onderzoek voortgezet bij onder meer Decathlon en H&M. Zo bleken deze bedrijven producten aan te bieden met termen zoals ‘Ecodesign’ en ‘Conscious’, zonder dat ze hierbij direct het voordeel qua duurzaamheid benoemden.  (ANP)||https://www.nrc.nl//nieuws/2022/09/14/duurzaamheid-decathlon-en-hm-berispt-om-onduidelijke-claims-a4141780
2022-09-14||Miljardenclaim tegen Google||Techbedrijf Google wordt geconfronteerd met schadeclaims tot 25 miljard euro in twee collectieve rechtszaken die dinsdag zijn aangekondigd. De claims worden naar verwachting volgende week officieel ingediend. De twee zaken worden aangespannen namens uitgevers in het Verenigd Koninkrijk en de Europese Unie die zeggen dat ze zijn benadeeld door Google met praktijken rond digitale advertenties. De aantijgingen komen er onder meer op neer dat Google concurrentievervalsing heeft gepleegd rond zijn eigen veilingtechniek voor onlineadvertenties en daar voordeel van had. De collectieve rechtszaken dienen in het Verenigd Koninkrijk en in Nederland. (ANP)||https://www.nrc.nl//nieuws/2022/09/14/uitgevers-miljardenclaim-tegen-google-a4141779
2022-09-14||Gasprijs schokt door plannen EU||Het voornemen van de Europese Unie om in te grijpen op de Europese gasmarkt leidt tot schommelingen in gasprijzen. Woensdag zal de Europese Commissie met een voorstel komen om de energiecrisis aan te pakken. Dinsdag lag de prijs van een megawattuur gas op de toonaangevende Amsterdamse gasbeurs ruim onder de 200 euro. De energieministers van de EU hebben vrijdag opgeroepen tot dringende maatregelen om de kosten te beteugelen en de markt wat lucht te verschaffen. Ze hebben de Europese Commissie gevraagd om een voorstel voor een prijsplafond voor gas. Dat plan lijkt het niet te gaan halen. De Europese gasvoorraden zijn volgens branchevereniging Gas Infrastructure Europe inmiddels voor 84 procent gevuld. (ANP/Bloomberg) ||https://www.nrc.nl//nieuws/2022/09/14/energieprijzen-gasprijs-schokt-door-plannen-eu-a4141778
2022-09-14||Amerikaanse inflatie koelt in augustus minder af dan verwacht||De inflatie in de Verenigde Staten is in augustus verder afgekoeld ten opzichte van een maand eerder. Dat kwam vooral doordat Amerikanen afgelopen maand minder geld aan benzine kwijt waren.  Volgens de Amerikaanse overheid bedroeg de inflatie vorige maand 8,3 procent op jaarbasis, oftewel: de prijzen lagen in die maand 8,3 procent hoger dan in dezelfde maand een jaar eerder. In juli bedroeg de inflatie nog 8,5 procent. De inflatie lijkt  in juni een piek te hebben bereikt, met  9,1 procent. Dat was het hoogste niveau in ruim veertig jaar. De stijging van de consumentenprijzen viel wel hoger uit dan verwacht. Economen hadden  gerekend op een inflatie in ’s werelds grootste economie van 8,1 procent op jaarbasis. Vergeleken met juli stegen de consumentenprijzen met 0,1 procent, terwijl was gerekend op een daling van 0,1 procent. Exclusief de sterk schommelende energieprijzen nam de inflatie op maandbasis met 0,6 procent toe. Op jaarbasis bedroeg deze zogeheten kerninflatie 6,3 procent, tegen 5,9 procent in juli. Ook dit cijfer viel hoger uit dan de 6,1 procent die economen hadden voorzien. Het inflatiecijfer is van groot belang voor de Amerikaanse centrale bank, die bezig is de rente te verhogen om de hoge inflatie tegen te gaan. De Federal Reserve heeft de rente dit jaar al meerdere keren opgekrikt. Bij de afgelopen twee rentebesluiten werd de rente met stevige stappen van 0,75 procentpunt opgeschroefd. Nu de inflatie lijkt af te koelen, zou de Fed mogelijk de rente in de toekomst wat minder sterk hoeven te verhogen. De Amerikaanse centralebankenkoepel vergadert volgende week opnieuw over de rente. Bij die vergadering lijkt de rente nog wel opnieuw met 0,75 procentpunt te worden verhoogd.  Centralebankpresident Jerome Powell heeft in augustus nog laten weten dat de Fed krachtig zal blijven optreden om de inflatie terug te brengen tot de doelstelling van 2 procent. (ANP)||https://www.nrc.nl//nieuws/2022/09/14/consumentenprijzen-amerikaanse-inflatie-koelt-in-augustus-minder-af-dan-verwacht-a4141776
2022-09-14||Economie G20 krimpt door China||De economie van de G20-landen, de twintig grootste economieën van de wereld, is in het tweede kwartaal met 0,4 procent gekrompen ten opzichte van een kwartaal eerder, meldt de Organisatie voor Economische Samenwerking en Ontwikkeling (OESO). Dit komt vooral door de groeivertraging van de Chinese economie, die kampt met strenge coronamaatregelen en de voortslepende vastgoedcrisis. In het eerste kwartaal was nog sprake van een groei van het bruto binnenlands product (bbp) van 0,5 procent in de G20-groep. In China, de op een na grootste economie ter wereld, nam het bbp in het tweede kwartaal af met 2,6 procent ten opzichte van het vorige kwartaal. (ANP)||https://www.nrc.nl//nieuws/2022/09/14/oeso-economie-g20-krimpt-door-china-a4141777
2022-09-14||Stadsbestuur van BIJ1 stapt op||De leden van het bestuur van de Amsterdamse afdeling van BIJ1 hebben dinsdag definitief hun taken neergelegd. Dat blijkt uit een mail die aan de leden is verstuurd. Het bestuur was al langer in conflict met de raadsfractie – in de brief wordt die een „gebrek aan transparantie” verweten over „de financiële situatie” en de gebrekkige afhandeling van „personele zaken”. Vorige week kondigde het bestuur al aan de taken neer te leggen, door  de „verstoorde” relatie met de fractie. Hét conflict ontstond bij het vaststellen van de raadslijst. Daarbij zou gefraudeerd zijn, waardoor partijlid Nilab Ahmadi van de dertiende naar de derde plek op de lijst steeg. (NRC)||https://www.nrc.nl//nieuws/2022/09/14/amsterdam-stadsbestuur-van-bij1-stapt-op-a4141769
2022-09-14||Excuses dwaling in ‘flatmoord’-zaak||De rechtspraak heeft dinsdag schriftelijk excuses gemaakt aan Rob B., die 14  jaar onterecht vastzat door een gerechtelijke dwaling. De man werd veroordeeld voor doodslag op zijn vriendin in haar flat in Rosmalen in 2000. „Wat uw cliënt is overkomen, is verschrikkelijk”, staat in de brief. „Het is niet voor te stellen hoe groot het leed is om na een groot persoonlijk verlies hiervoor onterecht verantwoordelijk te worden gehouden.” De brief is ondertekend door de president van de rechtbank Oost-Brabant en de president van het gerechtshof in Den Bosch, de instellingen die Rob B. in respectievelijk 2004 en 2007 ten onrechte veroordeelden. (NRC)||https://www.nrc.nl//nieuws/2022/09/14/rob-b-excuses-dwaling-in-flatmoord-zaak-a4141767
2022-09-14||Wat vindt NRC | Spoorcao NS bevat goede elementen maar kent ook risico's||De estafettestaking van machinisten en conducteurs de afgelopen weken heeft geloond. Afgelopen weekend werd een akkoord bereikt tussen NS-directie en vakbonden, dat nu aan de leden wordt voorgelegd. Voor de reiziger was de staking misschien vervelend, maar veelzeggender is dat dit loonconflict de terugkeer betekende van de klassieke vakbond die doet waartoe die op aarde is: pontificaal voor het belang van de werknemer gaan staan. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Want deze spoorstrijd staat voor veel meer. Overal zien werknemers hun lasten stijgen door hogere energieprijzen en duurdere dagelijkse boodschappen. Welk deel van de stijgende inflatie zijn werkgevers bereid te compenseren? Het kabinet wil zowel lage inkomens als lage middeninkomens structureel lastenverlichting geven, maar het is aan werkgevers om de lonen te verhogen, zeiden ministers Kaag van Financiën (D66) en Van Gennip van Sociale Zaken (CDA).  De spoorvakbonden eisten een automatische prijscompensatie. Daardoor zouden lonen meestijgen met de inflatie en de koopkracht gelijk blijven. Volgens de CNV-onderhandelaar is ‘inflatiereparatie’ inderdaad onderdeel van het akkoord dat nu voorligt: werknemers krijgen een vergoeding als de inflatie hoger uitvalt dan de ramingen van het Centraal Planbureau. Het akkoord bestaat verder uit een loonsverhoging van 8,45 procent (volgens de NS, de bonden houden het op 9,5 procent) in achttien maanden met terugwerkende kracht vanaf 1 juli dit jaar, en een verhoging van het minimumloon naar 14 euro per uur. Daarmee hebben de NS-medewerkers een van de royaalste cao's van het jaar afgesloten. Dat is een felicitatie waard: de bonden hebben in de stakingsaverse Nederlandse polder de druk maximaal weten op te voeren. Helemaal vanzelf ging dat niet: Kaag zei begin deze week dat zij de top van de NS onder druk had gezet om mee te buigen met de bonden. „Het gaat nu niet om het rendement”, was de boodschap.  Die interventie is op zijn minst opmerkelijk te noemen. De NS is dankzij de (nasleep van) de coronacrisis een zwaar verlieslatend bedrijf, dat alleen dankzij overheidssubsidies zijn publieke taak kan blijven uitvoeren. Vaststaat dat de treinkaartjes volgend jaar niet dusdanig mogen stijgen om de nieuwe cao, die naar verluidt 100 miljoen euro kost, volledig te bekostigen. De staat zal dus extra moeten bijspringen, een luxe die niet ieder bedrijf gegeven is. Daarbij is ook de timing van het cao-akkoord interessant. Het kabinet bezint zich nog op maatregelen om de burgers tegemoet te komen voor de sterk gestegen energieprijzen. Het heeft er alle schijn van dat die compensatie nog niet is meegenomen in de NS-cao.  Wat blijft staan is dat niet alleen de staat, maar ook het bedrijfsleven een bijdrage zal moeten leveren aan de inflatiereparatie. Het CPB en ook De Nederlandsche Bank lieten eerder al weten dat door de bank genomen die ruimte er is op de balansen van veel bedrijven. De marges zijn echter smal: een volledige inflatiecorrectie kent in zichzelf grote risico’s voor de inflatie voor komend jaar. Hogere lonen leiden tot meer financiële armslag en dus een hogere vraag. Die drijft de prijzen verder op, die toch al omhoog moesten om de hogere lonen te financieren. Hiermee ontstaat de zo gevreesde loon-prijsspiraal, met een hardnekkig hoge inflatie tot gevolg. De renteverhogingen van de centrale banken worden er deels mee teniet gedaan. De helaas niet zo eenduidige les is dan ook: hoe goed het voor iedere individuele werknemer ook is om een NS-achtige cao te hebben, voor de economie als geheel kan het slecht uitpakken.||https://www.nrc.nl//nieuws/2022/09/14/spoorcao-ns-bevat-goede-elementen-maar-kent-ook-risicos-a4141754
2022-09-14||Opinie | Niet elk verwaarloosd probleem is een crisis||Het vorige parlementaire jaar eindigde  met debatten over crises. In de zomer beheersten vermeende crises twee maanden lang het nieuws. En we vrezen dat dit bij het begin van een nieuw parlementair jaar niet ophoudt.  Overstelpen crises ons land? Je zou het haast gaan geloven: afgelopen jaren zijn de woorden corona, stikstof, asielopvang, klimaat, woning en vluchtelingen al veelvuldig gekoppeld aan dat woord. Een nuchtere blik leert dat in veel gevallen geen sprake is van een crisis.  Het probleem is dat crises en een nuchtere blik moeilijk samengaan. Wanneer alle grote opgaven als crisis worden beschouwd, volgt er een centralistische aanpak met besluitvorming in kleine kring. Een crisis vraagt om snel handelen en dan verliest draagvlak het altijd van daadkracht. Een onverwachts probleem moet nu worden opgelost omdat anders een gevaarlijke, onhoudbare situatie ontstaat. Centraal en onder hoge druk beslissingen nemen leidt echter tot blikvernauwing waarbij goede en kansrijke oplossingen over het hoofd worden gezien.  Dat is precies wat nu gebeurt. We weten al decennialang dat de overmatige uitstoot van stikstof een groot probleem is. Jaar na jaar is de kans om daar weloverwogen en in overleg met de betrokkenen een duurzame oplossing voor te vinden niet gegrepen. Nu wordt stikstof als crisis gepercipieerd en kwam het kabinet te eenzijdig met van bovenaf afgekondigde crisismaatregelen.  In een recent advies noemden de Adviescommissie Vreemdelingenzaken en de Raad voor het Openbaar Bestuur de beschamende situatie in Ter Apel een zelf gecreëerde crisis. De toestroom van vluchtelingen naar ons land is deze zomer  nauwelijks hoger dan een jaar geleden. De opvang loopt vast omdat de politiek ad-hocbeleid voert: de gemeente die eerder zijn opvanglocatie moest sluiten omdat er bedden onbezet bleven, moet nu weer op zoek naar een opvanglocatie. Door van een crisis te spreken wordt bovendien van de situatie misbruik gemaakt om fundamentele internationale afspraken buiten haken te zetten en gezinshereniging te vertragen.  Het zijn maar twee voorbeelden. Maar ook voor de vermeende woningcrisis en klimaatcrisis geldt dat die niet het predicaat ‘crisis’ maar veeleer het stempel ‘verwaarloosd probleem’ verdienen. De huidige crisisinflatie heeft een zichzelf versterkend effect. We hebben minder oog voor andere belangrijke vraagstukken die ook om inzet, aandacht en maatregelen vragen. Een probleem komt alleen nog op de politieke agenda door het als crisis te positioneren. Als dat niet lukt, wordt het voorlopig van de agenda afgevoerd. Totdat het eigenlijk te laat is voor goed en weloverwogen beleid en het alsnog tot crisis kan worden gebombardeerd. De gevolgen van het crisisdiscours komen dagelijks tot ons in de berichtgeving: oververhitte politieke debatten, overwerkte politici en bestuurders, een overgevoelige samenleving en overspannen departementen. Niemand gunt elkaar en zichzelf nog de tijd om vraagstukken gezamenlijk te analyseren, te leren en verder te kijken dan het probleem van vandaag. Al het werk had eigenlijk al gisteren af moeten zijn. Wat we nu crises noemen, zijn meestal niets minder dan reguliere langlopende opgaven. De coronapandemie was in het voorjaar van 2020 een onvervalste crisis. De temperatuur van het politieke en maatschappelijke debat zou aangenaam afkoelen als we het etiket ‘crisis’ bewaren voor dergelijke noodsituaties die ons overvallen en onmiddellijk ingrijpen vereisen.  Geen misverstand: het klimaat, stikstof, de vastgelopen woningmarkt en de opvang van asielzoekers zijn belangrijke en urgente beleidsopgaven. Maar door ze als crisis te bestempelen, ontnemen we onszelf de kans om voor deze grote vraagstukken de beste én blijvende oplossingen te vinden. Rien Fraanje is secretaris-directeur van de Raad voor het Openbaar Bestuur. Han Polman is voorzitter van de Raad voor het Openbaar Bestuur en commissaris van de koning in Zeeland. ||https://www.nrc.nl//nieuws/2022/09/14/niet-elk-verwaarloosd-probleem-is-een-crisis-a4141753
2022-09-14||In het midden||Horizontaal:  1.  Peiling 4.  Jean-Luc __ 8.  Daarin ben je de weg kwijt 9.  Plat apparaat 11.  Zo kan __ wel weer! 12.  Oud-Engels 13.  Roeiboten  15.  Doen boksers liever niet 18. Ik Ga __ met Stefano Keizers bij BNNVARA 20.  ‘__ prikt twee nieuwe data voor maanmissie’ 23.  Kun je niet mee terug 26.  Bijnaam van Arsenal 27.  Afscheiding 28.  __ Greco 29.  Verpakking 30.  Dat is waar __ 31.  Checken 32.  __ Nederland, nieuwe partij    Verticaal   1.  De P van IPA 2.  Wordt hamerend geschreeuwd 3.  Met Jan Versteegh op Net5 4.  Heette vroeger Danzig 5.  Is sinds kort duurder dan benzine 6.  Bespeelt een Stradivarius uit 1692 7.  Wordt nu door u verricht 8.  ‘Gemeenten mogen helft __ aan eigen inwoners toewijzen’ 10.  Rage __ the Machine, band 14.  Computerbranche 16.  ‘Denemarken wil asielzoekers naar __ overbrengen’ 17.  Uit de put halen 19.  Flauw als bloem 21.  Ruimte voor verdriet 22.  Tin 24. O Brother, Where Art __?, Coen Brothers-film 25.  Israëlitisch element  Oplossing puzzel 13 september. Horizontaal: 2. BEAN 5. PRONK 9. AKA 11. REMISE 12. GIACOMO 14. EIKEN 15. EDISON 20. KWAAIE 21. RUTTE 23. ENFANTS 24. EUROPE 25. GER 26. MINIS 27. TRED Verticaal: 1. AAIEN 2. BACIL 3. ARMOE 4. NEON 5. PIEFPAF 6. RSI 7. OEKRAÏNE 8. KINKS 10. KADETTEN 13. OSLOËRS 16. STRAM 17. OWNER 18. MAAGD 19. RETRO 20. KEPT 22. TUI In het midden: SNELLE OPMARS||https://www.nrc.nl//nieuws/2022/09/14/in-het-midden-a4141745
2022-09-14||Afghaanse bolani||Bolani is gevuld en knapperig gebakken naanbrood. U kunt uiteraard variëren met de vulling.  Doe de bloem en het zout in een ruime kom en meng. Voeg het water geleidelijk toe en kneed tot een soepel deeg. Laat het deeg 15 minuten rusten. Rol balletjes van het deeg, dek ze af met een theedoek en laat 5 minuten rusten. Hak de koriander fijn en snijd de prei fijn. Verhit 1 eetlepel zonnebloemolie in een ruime pan. Voeg hier de prei en de koriander aan toe. Bak ca. 5 minuten tot de prei zacht is. Voeg de chilivlokken/de zwarte peper toe en het zout. Schep het mengsel in een kom en laat afkoelen. Bestuif de werkplek met bloem. Rol een deegballetje tot een dunne cirkel met een deegrol. Schep in het midden van de cirkel 2 eetlepels van de afgekoelde vulling. Strijk de vulling uit over de cirkel. Vouw het deeg toe en duw aan. Herhaal voor de rest van het deeg en de vulling. Verhit 2 eetlepels zonnebloemolie in een ruime pan. Bak de bolani aan beide kanten goudbruin. Serveer eventueel met wat yoghurt. Scheur de bolani, dip en geniet! Voor 6 stuks Voor het deeg: Voor de vulling: Soumia Aattaoui De Keuken van Sou Vrijdag 192 blz. € 26,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/14/thuiskok-afghaanse-bolani-a4141742
2022-09-14||Sudoku van woensdag 14 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/14/sudoku-a4141739
2022-09-14||Opinie | De hele dag||Dochter belt mij, 80-jarige moeder. „Mam, ik kom zondag, zullen we gezellig Memory spelen?” Ik: „Maar ik speel de hele dag al memory: waar is mijn portemonnee, heb ik de was al opgehangen, wie moet ik ook alweer terugbellen, wat zouden we ook alweer eten vanavond?” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/14/de-hele-dag-a4141732
2022-09-14||Uitstoot broeikasgassen in tweede kwartaal 9 procent lager dan jaar geleden||De uitstoot van broeikasgassen in Nederland is in het tweede kwartaal van dit jaar met 9 procent gedaald ten opzichte van dezelfde periode vorig jaar. Dat melden het Centraal Bureau voor Statistiek (CBS) en het RIVM woensdag op basis van voorlopige kwartaalcijfers.  De lagere emissie komt met name door een daling van het aardgasverbruik. In de industrie, landbouw en door huishoudens en bedrijven werd minder aardgas verbruikt, vooral door de hoge gasprijzen en het zonnige voorjaar. In de industrie, delfstoffenwinning en bouwnijverheid daalde hierdoor de CO₂-uitstoot met maar liefst 19 procent. De Nederlandse economie stootte in het tweede kwartaal van dit jaar 6,4 procent minder CO₂ uit dan een jaar geleden, terwijl het bruto binnenlands product met 5,3 procent groeide in dezelfde periode. De transportsector heeft daarentegen 22 procent meer CO₂ uitgestoten dan een jaar geleden. Die toename, zo schrijft het CBS, is vooral toe te schrijven aan het gedeeltelijke herstel van de luchtvaart na de piek van de coronacrisis. In het Klimaatakkoord is afgesproken dat de uitstoot van broeikasgassen in 2030 met 49 procent gereduceerd moet zijn ten opzichte van 1990. In december 2021 is dat doel bijgesteld naar minstens 55 procent reductie. ||https://www.nrc.nl//nieuws/2022/09/13/uitstoot-broeikasgassen-in-tweede-kwartaal-9-procent-lager-dan-jaar-geleden-a4141724
2022-09-14||Voormalig hoofd beveiliging: Chinese spion werkzaam bij Twitter||Ten minste één medewerker van de Chinese inlichtingendienst staat op de loonlijst van Twitter, de bedrijfstop van het Amerikaanse socialemediabedrijf liegt tegen zijn eigen raad van bestuur en houdt gebreken aan de beveiligingssystemen onder de pet. Die opmerkelijke beschuldigingen komen van het voormalige hoofd beveiliging van Twitter, Peiter Zatko, die dinsdag hierover heeft verklaard tijdens een hoorzitting van de Amerikaanse Senaat. Volgens Zatko, die overigens nauwelijks bewijs aanlevert voor zijn beweringen, schiet de cyberbeveiliging van Twitter „ernstig” tekort, melden ondergeschikten uitsluitend goed nieuws aan de bedrijfstop en kunnen te veel Twitter-medewerkers zonder toezicht bij gevoelige informatie.  Zatko werd afgelopen januari ontslagen. Volgens Twitter vanwege „ineffectief leiderschap en slechte prestaties”. Onjuist, zeggen de advocaten van de klokkenluider. Volgens hen werd Zatko ontslagen na een confrontatie met het bestuur, onder wie topman Parag Agrawal, die zou hebben geweigerd toe te geven dat er sprake is van volgens Zatko „schokkende” beveiligingsproblemen. Het voormalige hoofd beveiliging verzekerde de senatoren dinsdag dat hij geen verkeerde intenties heeft. Vanwege de „schade voor gebruikers” en de „nationale veiligheid”, kon hij naar eigen zeggen niet anders dan met zijn verhaal naar buiten te treden, ongeacht het „persoonlijke en professionele risico” dat hij daarmee liep. Eind juni stemde Twitter ermee in om ruim 7 miljoen dollar aan ontslagvergoeding te betalen aan Zatko. Een paar dagen later stuurde hij zijn rapport met beschuldigingen naar de Amerikaanse autoriteiten.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/13/voormalig-hoofd-beveiliging-chinese-spion-werkzaam-bij-twitter-a4141787
2022-09-14||Strengere abortuswetgeving in Hongarije, voortaan verplicht naar ‘hartslag van foetus’ luisteren||Vrouwen in Hongarije die een abortus willen ondergaan moeten voortaan naar de „hartslag van de foetus” luisteren voordat ze de procedure kunnen ondergaan. Dat heeft de Hongaarse regering dinsdag bekendgemaakt. De nieuwe regel wordt komende donderdag van kracht. „Bijna twee derde van de Hongaren associeert het begin van het leven van een kind met de eerste hartslag”, zei een woordvoerder van het ministerie van Binnenlandse Zaken maandag.  De Hongaarse abortuswetgeving is sinds 1992 niet meer gewijzigd. Volgens de huidige wetgeving kunnen abortussen in de eerste twaalf weken van de zwangerschap worden uitgevoerd. Wanneer de foetus niet levensvatbaar is, kan de abortus op elk moment van de zwangerschap worden uitgevoerd. Een vrouw die een abortus wil, heeft echter een brief van een gynaecoloog nodig waarin de zwangerschap wordt bevestigd. Ook moet zij twee keer, met een tussenpoos van ten minste drie dagen, naar de gezinsdiensten gaan, waar ze advies krijgt over adoptie en overheidsuitkeringen voor moeders. Pas daarna wordt een verwijzing voor een abortus in het ziekenhuis gegeven.  De Hongaarse oppositie noemt de nieuwe maatregel een manier om het proces voor een abortus nog langer te maken, „in de hoop dat het daarna te laat is om de procedure te kunnen ondergaan”. Als de vrouwen naar de hartslag hebben geluisterd, moeten ze een certificaat aanvragen met een bevestiging daarvan. De oppositie vreest dat dat proces veel tijd in beslag zal nemen. Veel medische deskundigen beschouwen de term ‘foetale hartslag’ in de eerste weken van de zwangerschap echter als misleidend. Het geluid dat bij een vroegtijdige echo te horen is, wordt namelijk gegenereerd door het echoapparaat. ||https://www.nrc.nl//nieuws/2022/09/13/strengere-abortuswetgeving-in-hongarije-voortaan-verplicht-naar-hartslag-van-foetus-luisteren-a4141786
2022-09-14||Liverpool  hervindt met de benauwde  zege op Ajax het zelfvertrouwen||Zou er sprake zijn van the  seven year itch in de relatie tussen  Liverpool FC en de Duitse coach Jürgen Klopp?   Of was  de ontluisterende nederlaag vorige week tegen Napoli (4-1) slechts een incident? Het antwoord kwam  dinsdagavond op Anfield.  FC Liverpool was in het tweede groepsduel van de Champions League een klasse beter dan Ajax, maar had de grootste moeite om het overwicht om te zetten in doelpunten. Het werd 2-1.      De  trainer veranderde   de afgelopen zeven seizoenen   FC Liverpool van  een  Engelse subtopper  in één van de beste elftallen in de geschiedenis van het Europese clubvoetbal.   Stap voor stap bouwde Klopp  aan een topteam dat volgens zijn filosofie moest gaan spelen. Tijdens zijn eerste seizoen was  de Braziliaan Philippe Coutinho de spelmaker van een  elftal dat in een behoudende 4-2-3-1-formatie speelt. The Reds bereikten in 2016 de finale van de Europa League, maar deden  in de Premier League totaal niet mee. In het seizoen dat volgde haalde Klopp met  Sadio Mané zijn eerste grote aankoop naar de Engelse havenstad. De  accenten werden iets  verzet. Met een  iets aanvallender 4-1-2-3-formatie –  de speelwijze die Klopp dinsdagavond tegen Ajax nog steeds hanteerde –   eindigde   Liverpool als vierde in Engeland. Het was wel voldoende om in 2017-2018 mee te mogen doen in de Champions League. Na de komst van  Mohamed Salah had  Klopp voorin opeens met Mané en Robert Firmino drie beweeglijke en technisch zeer sterke spitsen voorhanden. In januari 2018 investeerde   Liverpool een recordbedrag van 84,5 miljoen euro om het hart van de defensie te versterken met de Nederlander Virgil van Dijk. Een gouden greep. Liverpool haalde de finale van de Champions League, maar ging  door  blunders van doelman Loris Karius ten onder tegen Real Madrid.     Het was logisch dat Klopp een seizoen later  een topkeeper haalde: Alisson Becker. Het elftal bleef verder grotendeels hetzelfde, maar  raakte steeds beter op elkaar ingespeeld.  Gegenpressing vormde het sleutelwoord.  Oftewel; het zo snel mogelijk veroveren van de bal om daarna razendsnel  toe te kunnen slaan, voordat  de tegenstander zich goed kan organiseren. Het leverde  Liverpool in 2019 de Champions League op. Ze waren  voor de zesde keer  het beste elftal van Europa. Twee bekers meer dan Ajax. Klopp wilde echter meer. En  dat betekende in Liverpool het winnen van de landstitel. Met nagenoeg hetzelfde elftal heerste de Duitse coach in het seizoen 2019-2020  in de Premier League. Liverpool werd  voor het eerst sinds 1990 afgetekend kampioen. Klopp bereikte daarmee zijn voorlopige hoogtepunt. Een seizoen later volgde mede door blessures van  Van Dijk en de nieuwe aanwinst Thiago Alcantara een terugval. In de groepsfase van de Champions League werd  Ajax twee keer met 1-0 verslagen, maar Liverpool sloot het seizoen af zonder prijs. Gegenpressing vormt het sleutelwoord van Klopp.  Zo snel mogelijk de bal veroveren en dan toeslaan  Klopp was gebrand op een comeback. En die kwam  er. Nieuwe aanvallers als Diogo Jota  en Luis Díaz zorgden voorin naast Mané en Salah voor meer mogelijkheden. En met de terugkeer van Van Dijk was de defensie ook weer op orde. Dit was misschien wel het beste Liverpool in het tijdperk van Klopp. Maar een grote beloning bleef uit. Manchester City werd met één punt voorsprong kampioen en Real Madrid versloeg Liverpool in de finale van  de Champions League. De FA Cup voelde als een troostprijs.   Het voelt als een klap voor Klopp als Mané overstapt naar Bayern München. In een zoektocht naar een vervanger komt Liverpool uit bij Darwin Núñez. Er wordt maar liefst 75 miljoen uitgegeven voor de Uruguayaanse spits van Benfica. Een bedrag dat zelfs nog op kan lopen tot honderd miljoen euro. Núñez scoorde in de strijd om  de Community Shield tegen City, maar wist in de competitie alleen tegen Fulham het net te vinden.  De 23-jarige spits  dreigt een  dure misser van Klopp te worden. De zoektocht van Núñez lijkt symbool te staan voor het Liverpool van dit seizoen.  Liverpool kan in de competitie moeilijk zijn draai vinden. Met een 2-1 nederlaag tegen Manchester United als dieptepunt. Na zes wedstrijden staat de ploeg met negen punten zevende. Liverpool werd  vorige week verrast door  Napoli. Met Núñez beginnend op de bank werd het elftal van Klopp met 4-1 volledig overklast. Sindsdien stond het duel met Ajax voor Klopp in het teken van een sportieve revanche. „We moeten terug naar de basis”, stelde Klopp voor de wedstrijd op Anfield. Liverpool FC begon na een minuut stilte voor koningin Elizabeth II vol goede moed aan de wedstrijd met Ajax. Opnieuw met aanwinst Núñez op de bank wist het elftal Ajax grote delen van de wedstrijd weg te spelen. Het was dan ook wachten op het openingsdoelpunt van  Liverpool. Dat viel in de zeventiende minuut toen een uittrap van Alisson Becker voorin werd verlengd en in de voeten van Salah werd geschoven. De spits uit Egypte liet de uitblinkende doelman Remko Pasveer kansloos.   Liverpool leek Ajax daarna te overrompelen, maar het elftal van Alfred Schreuder kwam in de 27ste minuut verrassend terug. Mohammed Kudus maakte zich wederom waar als spits door snoeihard de 1-1 binnen te schieten.  Liverpool ging daarna ruim een uur op zoek naar het winnende doelpunt.  Núñez mocht in de 66ste minuut invallen maar kwam niet tot scoren.  Klopp was langs de kant de wanhoop nabij. Totdat verdediger Joël Matip in de slotfase de bal op het doel kopte. Dusan Tadic was net te laat om op de lijn te kunnen redden. De bal was volgens de doellijntechnologie over de lijn. Opluchting bij Klopp. Opluchting bij  Liverpool. Voorlopig gaan ze samen door.     ||https://www.nrc.nl//nieuws/2022/09/13/koen-over-liverpool-ajax-a4141775
2022-09-14||De mentale gezondheid van meisjes is in vier jaar sterk verslechterd. Corona speelt mee, maar er is meer aan de hand||De mentale gezondheid van meisjes is de afgelopen vier jaar sterk verslechterd. Het percentage meisjes in het voortgezet onderwijs dat met forse emotionele problemen kampt, zoals angsten, piekeren en depressieve gevoelens, steeg sinds 2017 van 28 naar 43 procent. Dat is een van de belangrijkste conclusies uit het rapport Health Behaviour in School-aged Children dat woensdag wordt gepresenteerd. Hierin staan de resultaten van twintig jaar onderzoek naar het welzijn en de gezondheid van Nederlandse jongeren tussen de elf en zestien jaar.  De onderzoekers, een samenwerkingsverband van de Universiteit Utrecht, het Trimbos-instituut en het Sociaal en Cultureel Planbureau, spreken van „een ongekende daling” in de mentale gezondheid van meisjes.  Ook onder jongens in het voortgezet onderwijs is de mentale gezondheid gedaald, „maar de omvang hiervan staat niet in verhouding tot de daling onder meisjes”, schrijven de onderzoekers.  Het cijfer dat meisjes in het voortgezet onderwijs aan hun leven geven is gedaald: van een 7,3 in 2017 naar een 6,7 in 2021. In de afgelopen twintig jaar is dit cijfer nooit onder de 7 gekomen. Sterker nog: in 2001 gaven Nederlandse jongeren hun leven nog bijna een 8, hoger dan in de meeste andere landen. Corona speelt waarschijnlijk een grote rol bij de daling in mentale gezondheid, zegt projectleider Gonneke Stevens, jeugdonderzoeker aan de Universiteit Utrecht. Het onderzoek werd afgenomen in het najaar van 2021, midden in de coronacrisis en vlak voor de derde schoolsluiting die leerlingen opnieuw aan huis kluisterde. „Onze cijfers wijzen erop dat vooral meisjes last hebben gehad van het gebrek aan sociaal contact met hun leeftijdgenoten”, zegt Stevens. „Jongens in mindere mate, die zijn meer gaan gamen, maar dat lijkt weinig gevolgen te hebben gehad voor hun mentale welbevinden.” De emotionele problemen zijn niet opgelost nu de scholen weer open zijn en corona uit het straatbeeld is verdwenen, zegt Stevens.  „Mentale kwetsbaarheid verdwijnt niet zomaar, daar kun je lang last van blijven houden.” Er is bovendien meer aan de hand dan alleen corona. Al ver voor de coronacrisis zagen de onderzoekers in hun vierjaarlijkse metingen dat jongeren steeds meer last hebben van druk door schoolwerk. Ze lopen op hun tenen om te voldoen aan de hoge verwachtingen – en dat begint al in groep acht van de basisschool.  Tussen 2001 en 2021 is het percentage jongeren dat druk en stress door school ervaart bijna verdrievoudigd, van 16 naar 45 procent. En ook hier zijn het vooral meisjes die er last van hebben: 54 procent tegenover 36 procent van de jongens.  „Het lijkt daarmee gedaan met het zorgeloze leven van Nederlandse scholieren”, schrijven de onderzoekers. Ze noemen het een „bijzonder zorgwekkende ontwikkeling”, omdat eerder onderzoek heeft aangetoond dat druk door schoolwerk sterk samenhangt met mentale problemen.   De stijging van de druk komt volgens de onderzoekers door „het toegenomen belang dat door jongeren, hun ouders en de maatschappij in het algemeen gehecht wordt aan het behalen van een zo hoog mogelijk opleidingsniveau”.   De ooit zo beruchte ‘zesjescultuur’ onder Nederlandse scholieren en studenten lijkt definitief verleden tijd, iets wat volgens de onderzoekers ook af te lezen valt aan de groei van het schaduwonderwijs:  bijlessen, huiswerkbegeleiding en privé-onderwijs waar ouders die het kunnen betalen  meer geld aan uitgeven. Corona, vermoedt Stevens, heeft ook hier als  katalysator gewerkt: door de leerachterstanden is de druk om hoge cijfers te halen nog meer opgevoerd.  ||https://www.nrc.nl//nieuws/2022/09/13/forse-stijging-van-aantal-meisjes-met-emotionele-problemen-a4141783
2022-09-14||‘Het beeld van onze blije, gelukkige jeugd heeft een knauw gekregen’||Het lijkt gedaan met het relatief zorgeloze leven van Nederlandse scholieren. Onderzoekers van de Universiteit Utrecht, het Trimbos-instituut en het Sociaal en Cultureel Planbureau stellen het somber vast in het vierjaarlijkse  Health Behaviour in School-aged Children- onderzoek (HBSC) dat sinds 2001 het welzijn en de gezondheid van Nederlandse jongeren tussen de elf en zestien jaar meet. Vooral het welzijn van meisjes in het voortgezet onderwijs baart hun zorgen: in 2021 heeft 43 procent  last van emotionele problemen, tegen 28 procent in 2017. „We zien een ongekende daling in de mentale gezondheid van meisjes”, zegt Gonneke Stevens, projectleider van het onderzoek en jeugdonderzoeker aan de Universiteit Utrecht. Ze is sinds 2011 verbonden aan het onderzoeksteam.  Is het echt zo erg?  „Het is absoluut zorgwekkend. Het percentage meisjes met emotionele problemen is sterk gestegen. Dat hebben we in de twintig jaar dat we dit onderzoek doen nog nooit zodanig gezien. Bij meisjes in groep acht van de basisschool was het beeld altijd constant, maar nu zien we ook daar een stijging. Dit is echt een verandering van het beeld dat we tot nu toe hadden. Een keerpunt.” Van welke mentale problemen hebben deze meisjes last? „Meisjes scoren hoger op álle indicatoren die wij meten. Ze piekeren meer, voelen zich vaker angstig en ongelukkig. We zien ook een toename in het aantal meisjes met psychosomatische klachten die kunnen ontstaan door stress, zoals hoofdpijn en buikpijn.  „Wat we daarnaast zien, is dat meisjes een soort emancipatieslag hebben gemaakt: in eerdere onderzoeken hadden vooral jongens last van gedragsproblemen, maar de meisjes rukken op.” Het onderzoek werd afgenomen onder duizenden jongeren in het najaar van 2021. In hoeverre is het beeld vertekend door corona? „Wij denken dat de verslechtering van de mentale gezondheid voor een groot deel samenhangt met  de coronacrisis. De schoolsluitingen hebben er ingehakt bij jongeren. En het lijkt erop dat meisjes daar gevoeliger voor waren dan jongens. Maar het betekent niet dat als corona voorbij is, hun problemen voorbij zijn. De effecten ijlen waarschijnlijk na. Deze meisjes houden een zekere kwetsbaarheid. Als je eenmaal aan het piekeren bent, of je vaak angstig voelt, dan is dat niet zomaar voorbij.  „Corona is bovendien niet het enige probleem. Tussen 2001 en 2021 is het percentage jongeren dat last heeft van druk door schoolwerk bijna verdrievoudigd, van 16 naar 45 procent. We zien dat die druk vooral na 2009 gestaag oploopt. Parallel daaraan zie je allerlei ontwikkelingen in het onderwijs die waarschijnlijk drukverhogend werken. Neem de stijging van het aantal leerlingen dat bijles heeft of naar huiswerkbegeleiding gaat, of het grotere deel van de leerlingen in het voortgezet onderwijs dat kiest voor het moeilijkste profiel, natuur en techniek. We zien  dat percentueel meer leerlingen naar de havo of het vwo gaan, terwijl het niet gemakkelijker is geworden om een diploma te halen.” Jongeren lopen meer op hun tenen? „Daar lijkt het wel op. En corona heeft de druk die zij voelen mogelijk versterkt. De leerachterstanden moeten immers worden ingehaald.”   Foto Dieuwertje Bravenboer Onder jongens tussen de elf en zestien jaar is ook een stijging te zien in mentale problemen, maar veel minder. Hoe verklaart u dat? „Sociale relaties zijn voor meisjes nog belangrijker. Jongens zijn meer gaan gamen in coronatijd, maar dat lijkt weinig gevolgen te hebben gehad voor hun mentale welbevinden. Uit ander onderzoek weten we bovendien dat meisjes geneigd zijn om  intensief met elkaar te praten over hun problemen. Dat kan soms goed zijn – het helpt de relatie – maar je praat elkaar soms ook de put in. „Overigens zien we ook grote verschillen in het welzijn van jongeren die los staan van de verschillen tussen jongens en meisjes. De problematiek is groter  op het vmbo, bijvoorbeeld. Daar hebben jongeren meer gedragsproblemen en meer aandachtsproblemen dan hun leeftijdgenoten op het havo of vwo. Vwo-leerlingen hebben op hun beurt meer last van de druk van school.”  Jongeren gamen meer en zitten vaker op sociale media dan ooit. Draagt dat niet ook bij aan de daling van hun welzijn?  „Gamen en sociale media zijn wel een factor, maar we denken dat dit geen heel grote rol heeft gespeeld. Jongeren zijn inderdaad meer gaan gamen en gebruik gaan maken van sociale media, maar het aantal jongeren dat dat op een problematische manier doet, is klein. En vooral problematisch gamen en socialemediagebruik hangt samen met mentale problemen. Gamen heeft ook positieve gevolgen: ze maken online veel lol met elkaar.” Nederlandse jongeren werden lange tijd gezien als de gelukkigste ter wereld. Is die tijd voorbij?  „Het beeld van onze blije, gelukkige jeugd heeft een knauw gekregen. In de eerste jaren van ons onderzoek waren er bijvoorbeeld geen jongeren in Europa die zich minder druk maakten over hun schoolwerk dan jongeren in Nederland. Bij de meting in 2017 zaten we al meer bij de middenmoot en nu is de mentale gezondheid van Nederlandse jongeren zo verslechterd dat ik denk dat we verder zijn gedaald.  „Maar we weten nog niet precies hoe het met jongeren in andere landen gaat. Pas in het voorjaar van 2024 is de internationale vergelijking klaar.”  Wat moet er gebeuren om het tij te keren? „Op individueel niveau kun je denken aan dingen als stressreductie en mindfulness. Maar dan leg je de verantwoordelijkheid bij scholieren, terwijl het wat mij betreft vooral een maatschappelijk probleem is. De druk om te presteren, om een zo hoog mogelijk diploma te halen, zit diep in onze maatschappij verankerd. Er lijkt een stigma te rusten op het vmbo en op beroepsopleidingen. Dáár moeten we een maatschappelijke discussie over gaan voeren.”  Onderwijsministers Robbert Dijkgraaf en Dennis Wiersma zijn die discussie al gestart en roepen op tot een herwaardering van het beroepsonderwijs. Hoe verander je iets wat zo diep in mensen zit?  „Dat verander je niet zomaar. Maar je kunt wel zorgen dat het gemakkelijker wordt voor scholieren om in hun eigen tempo te leren. Dat ze makkelijker kunnen overstappen naar een ander schooltype, bijvoorbeeld. Er ligt ook een taak voor ouders. Wat vind je belangrijk? Dat je kind het vwo doet of dat het goed in z’n vel zit en naar de havo gaat waarbij het minder op z’n tenen loopt?”||https://www.nrc.nl//nieuws/2022/09/13/het-beeld-van-onze-blije-gelukkige-jeugd-heeft-een-knauw-gekregen-a4141770
2022-09-14||Krapte op de arbeidsmarkt? Ontsla je &#8216;HR&#8217;-afdeling||Binnenkort moet ik een praatje houden op een congres voor werkgevers. Ze willen graag tips hoe ze op de huidige krappe arbeidsmarkt nog personeel kunnen vinden. Maar ik ben er best nerveus over. Want ik vrees dat ik niet zo’n positief verhaal voor ze heb. En dat het probleem voor een groot deel bij henzelf ligt. Tuurlijk, de arbeidsmarkt is historisch krap. Je hoort al over werkgevers die bij werknemers gaan solliciteren, in plaats van andersom. Maar als ik vervolgens van lezers hoor hoe laks, ouderwets, vaag en eenzijdig sommige ándere werkgevers nog werven, dan denk ik: dat kan toch ook wel wat ambitieuzer, vernieuwender, creatiever en vooral inclusiever, stelletje ‘recruiters’. Gelukkig hoorde ik ook veel eenvoudige tips hoe het beter kan. Als je dit allemaal al doet, heb ik niks gezegd – arme werkgevers! – maar zo niet: kom eens van je luie gat en ga aan de slag! En dan bedoel ik natuurlijk de HR-afdelingen waar alleen maar tutjes (m/v) zitten die louter mensen aannemen die precies op henzelf lijken. Meer ‘proces’ dan inhoud, meer ‘vaardigheden’ dan kennis en vooral niet ouder dan veertig – ben je gek, dan zit je je vader (m/v) aan te nemen!  Die snappen dat de juiste collega’s en het juiste team DE onderscheidende kracht zijn van je organisatie. Toen die afdelingen nog personeelszaken heette, snapte iedereen dat meteen en waren er nog geen tekorten – toeval? Ik denk het niet.  Dan krijg je misschien geen hippe jonge sollicitanten, maar wel mensen die weten wat ze doen en (daardoor) ook langer blijven.  Het grootste cohort  op de arbeidsmarkt is momenteel ouder dan 50, het is de gezondste generatie 50+-ers in de geschiedenis. Het zijn slimme mensen, die hun hele leven te horen hebben gekregen dat je moet blijven leren en die dus verrassend bijdetijds zijn.  Werkgevers die klagen over krapte op de arbeidsmarkt, maar ondertussen oudere werknemers afwijzen, geloof ik dus niet meer.  Krappe arbeidsmarkt?, schreef een lezer op LinkedIn: „Dat is allemaal paniekzaaierij. De jonkies zijn op, help, ons instituut loopt vast.”  Hoeveel kantoren zijn er wel niet waar nog nooit iemand van de doelgroep op een van de verplichte invalidentoiletten heeft gezeten, gewoon omdat ‘HR’ nog nooit een mindervalide persoon heeft aangenomen?  Mensen met long covid, autisme of depressie die momenteel beneden hun niveau werken, langs de zijlijn staan of noodgedwongen in een totaal ander vakgebied werken. Mensen die lelijke truien dragen en/of wat zwijgzamer zijn dan jij – die kun je ook gewoon aannemen, hoor, ook al wil je er niet mee op de foto.  „Werkgevers hebben geen last van een krappe arbeidsmarkt, maar van een krappe gedachtengang”, schreef een lezer op LinkedIn. „Het zijn werkgevers met een afstand tot de arbeidsmarkt.” Een ander schreef: „werkgevers hebben geen moeite om vacatures te vervullen, maar DOEN geen moeite.” Veel sollicitanten worden nog steeds geghost – dat is volslagen genegeerd – na een sollicitatie, las ik op LinkedIn. Zolang dat nog het geval is, is er nog weinig krapte. Lijkt mij. Het lijkt er bovendien op „dat het personeelstekort zich vooral op plekken voordoet waar mensen weinig waardering krijgen, omkomen in regeldruk, idiote uren moeten draaien en bovendien slecht worden betaald”, schreef psycholoog Thijs Launspach deze zomer in het AD. „Het personeelstekort is dus vooral een waarderingstekort.”  Denk met ze mee over  zwangerschappen (kinderopvang?), studieschuld, ‘zingeving’ (hoe groen, duurzaam en betekenisvol is ons bedrijf nou écht?), mogelijkheden tot studeren naast het werk, een (goedkoper) energiecontract en huisvesting.  Geef ze anders een woning in of boven je kantoor. Dan bind je ze pas écht aan je. Sterker nog, ze kunnen helemaal niet meer weg. Open een spaarrekening zodat hun kinderen kunnen studeren. Of huur wat strandhuizen op Bali zodat ze daar kunnen ‘digital nomadden’. Misschien nog wel goedkoper ook, komende winter. Zodat mensen zich ook écht kunnen bezighouden met het werk waarvoor ze zijn opgeleid en waarvan ze houden.  Dat de meeste jongeren zzp’er worden, heeft natuurlijk niet alleen met het gebrek aan vaste contracten te maken. Ze willen gewoon niet telkens onnodig vergaderen, urenregistraties invullen, stand-upjes, heidagen, en brainstormen over onnodige visiedocumenten. Dat hebben ze overigens met ouderen gemeen. Dus geen kantoortuin meer, geen flexplekken, geen micromanagers die de hele dag op je nek zitten, geen gedoe met ‘challenging roles’, en niet meer iedereen in de cc, functioneringsgesprekken, heidagen (gaap), ellenlange assessments (rot op) en drie lagen goedkeuring voor als je suiker in je koffie wil.  Computers die het doen, goeie koffie, reiskostenvergoeding, redelijke roosters, vakantiedagen, doorgroeimogelijkheden, contracten, gelijke beloning voor gelijk werk, snel ja of nee zeggen bij nieuwe plannen, en leidinggevenden die iets van het proces weten, maar vooral de inhoud op waarde weten te schatten.  Om zelf hun tijd in te delen, zelf te bepalen WAAR ze werken zodat ze minder hoeven te reizen. Verder op tijd iets met champagne, bonussen en chocoladefonteinen (niet te vaak!) en als je dan straks ook nog de verwarming op 19 graden zet, zal je de sollicitanten (die geen geld meer hebben om thuis te stoken en niet op Bali werken) van je af moeten slaan.  Dan komt het personeel vanzelf met hangende pootjes terug. Maar voor wie daar niet op kan wachten, is er nu weer genoeg te doen.  Heel veel sterkte ermee! Hoe was jouw week? Tips voor Japke-d. Bouma via @Japked op Twitter. Ken iemand dit vertalen naar jip en janneke taal want zit nou al tegen een burn out aan. pic.twitter.com/aNlrUUJymg — Henk (@Hvdn83) September 6, 2022   Ik heb zin om iets te decentraliseren. — Roel (@rgeeraedts) September 8, 2022   @Japked wie legt er vandaag nog meer het fundament voor interne bottom-up vervolggesprekken in focusgroepen? pic.twitter.com/BFPoaM5M2E — Stratum forever (@EindhovenZuid) September 12, 2022   Ik ken veel fietsliefhebbers onder mijn collegas maar wat is een #Versnellingsambtenaar ? @Japked pic.twitter.com/CjS1FMTMPc — Arthur Pieterman (@APieterman) September 12, 2022   Vandaag ga ik maar eens complexiteit omarmen. Maar hoe vind ik mijn vindplek? Heb jij daar ervaring mee @Japked ? pic.twitter.com/qMctPdOrYM — Jorn Mineur (@Jorn_Mineur) September 13, 2022 
||https://www.nrc.nl//nieuws/2022/09/13/krapte-op-de-arbeidsmarkt-kom-eens-van-je-luie-gat-werkgevers-2-a4141752
2022-09-14||Wel of geen handtekening? Partijen willen vooral garanties over het zorgakkoord||Het moest een „historisch akkoord” worden, schreef minister van Volksgezondheid Ernst Kuipers (D66) dit weekend in een brief aan huisartsen. Onder het Integraal Zorgakkoord moesten de namen komen van veertien  partijen, die onder leiding van het ministerie   afspraken zouden maken over betere en efficiëntere zorg in de komende vier jaar. Hoe voorkomen kan worden dat de zorg  verder vastloopt, dat er nog meer zorgmedewerkers hun werk neerleggen.  Woensdag zou na maanden onderhandelen door alle partijen op een zorglocatie in Amsterdam feestelijk een handtekening worden gezet, maar de ondertekening is uitgesteld. De afgelopen dagen trokken belangrijke spelers als de Landelijke Huisartsenvereniging (LHV) en Actiz (ouderenzorg) hun handtekening terug na overleg met hun achterban. Wat is het akkoord nog waard? Kuipers riep alle betrokkenen dinsdag naar zijn ministerie om het akkoord te redden. Dinsdagavond laat meldde zijn ministerie dat er „goed en constructief overleg” had plaatsgevonden en dat alle partijen vrijdag weer verder praten.  De beroepsvereniging voor verpleegkundigen en verzorgenden  (V&VN) was aanvankelijk van plan het akkoord te tekenen, maar uitte daar dinsdag toch twijfel over. Voorzitter Bianca Buurman benadrukte  voor het overleg het belang van eenheid in de sector: „Met de ‘nee’ van de huisartsen en aanbieders van de wijkverpleging is er geen integraal akkoord. Dat is niet goed voor de professionals en patiënten.” Ook  belangenorganisatie MIND (voor ggz-patiënten) en brancheorganisatie Zorgthuisnl (thuiszorg) tekenen niet.     Voor de zorgminister, en zijn collega voor Langdurige Zorg Conny Helder (VVD), is het laten slagen van het akkoord een belangrijke klus in hun ministerschap. In het coalitieakkoord van Rutte IV van begin dit jaar stond het zorgakkoord al genoemd, Kuipers en Helder – beiden  uit de zorgsector – willen ermee laten zien dat zij de zorg succesvol kunnen hervormen. Op lange termijn moet het akkoord ook 1,5 miljard euro per jaar besparen, om de torenhoge zorgkosten te drukken. Aan de inhoud ligt het niet, benadrukte het ministerie dinsdag. Kuipers zei dat iedereen in de zorg „onderkent en onderschrijft dat er veranderingen plaats moeten vinden”. Dat bevestigen Actiz en de huisartsen. Sterker nog: volgens de LHV hoeft er aan de 135 pagina’s in principe geen letter anders. Actiz zegt ook dat „de afspraken staan”. Het gaat in de kern om de uitvoering ervan: het vertrouwen dat gemaakte afspraken ook zullen worden nagekomen is weg.  De huisartsen formuleerden daarom  twee breekpunten: zij willen meer tijd voor hun patiënten en betere tarieven voor avond-, nacht- en weekenddiensten De NZa heeft beloofd voor oktober duidelijkheid te verschaffen, te laat dus voor de voorgenomen presentatie van woensdag. Kuipers kan de bekostiging voor de tijd per patiënt niet meer per 1 januari wijzigen, maar beloofde in zijn brief aan de huisartsen er „persoonlijk op toe te zien” dat zorgverzekeraars meer tijd zullen faciliteren, „zonder overbodige ingewikkelde bureaucratie en verantwoording”.     De zorgverzekeraar zegt: een akkoord is geen contract Tom Rebholz huisarts Tom Rebholz, die binnen de huisartsenvereniging de regio Midden-Nederland vertegenwoordigt, legt uit dat zijn achterban na eerdere zorgakkoorden het vertrouwen is kwijtgeraakt. „Huisartsen wordt al jaren beloofd dat zij meer tijd voor patiënten krijgen. Maar er komt niets van terecht. De zorgverzekeraar zegt: een akkoord is geen contract. Zij hebben zich niks van de afspraken aangetrokken.” Huisartsen hebben nu in hun spreekuur bijvoorbeeld tien minuten tijd per patiënt. Wie meer tijd neemt – en dat doen veel huisartsen – heeft omzetverlies. „Tien minuten is te weinig”, zegt Rebholz. „Ik heb dertig jaar ervaring, ik ken mijn patiënten goed. En zelfs dan loop ik uit. De zorgvragen worden ingewikkelder. En er is meer sociale en psychische problematiek.” Rebholz stemde maandagavond namens zijn regio tegen het akkoord op een ledenvergadering die „nogal hectisch” verliep. In het weekend ervoor hadden drieduizend huisartsen in een peiling „een dikke onvoldoende” aan het zorgakkoord gegeven. „Er lag een enorme druk op de vergadering, maar na de peiling konden we niet anders dan ‘nee’ zeggen.”  Huisartsen lieten hun ongenoegen  al eerder dit jaar blijken: op 1 juli legden zij hun werk neer. Behalve met te weinig tijd,  kampt de huisarts met een te hoge werkdruk. Ook Actiz wijst vooral naar de zorgverzekeraars. De brancheorganisatie zegt dat zij „meer garanties, randvoorwaarden en resultaten” willen zien, al in de contracten voor volgend jaar die de komende maanden met de zorgverzekeraars moeten worden gesloten. „Bij het sluiten van vorige Hoofdlijnenakkoorden zagen we ook mooie intenties, maar daarna toch een race naar de bodem met inkopers die vooral met financiële doelmatigheid bezig waren”, zegt een woordvoerder van Actiz.  Actiz benadrukt dat de ouderenzorg komend jaar al „passende, kostendekkende” tarieven nodig heeft om serieus werk te kunnen maken van betere arbeidsvoorwaarden en zaken als scholing en digitalisering. „Nu maken veel organisaties in de wijkverpleging  verlies en dat proberen ze weer te compenseren door de kosten te verlagen, bijvoorbeeld door extra cliënten aan te nemen waardoor de werkdruk weer omhoog gaat.” Kuipers had  vlak voor Prinsjesdag een  eerste succes als minister willen presenteren. Dat kan nog steeds, als er vrijdag witte rook komt. In de zorgbegroting voor volgend jaar zijn de eerste investeringen die voortvloeien uit het akkoord al opgenomen. Kuipers zei dinsdag dat VWS de komende maanden in elk geval aan de slag wil met het akkoord „met de partijen die bereid zijn om stappen te maken”. Hij liet doorschemeren dat zorgpartijen ook later mogen tekenen of aansluiten, maar voerde tegelijkertijd de druk op. „We hebben maandenlang met elkaar gesproken, er komt nu een tijd van doen.”||https://www.nrc.nl//nieuws/2022/09/13/zorgpartijen-willen-garanties-a4141781
2022-09-14||Jumbo-topman  verhoord in witwaszaak|| Bij een grootschalig onderzoek naar witwassen heeft de Fiscale Inlichtingen- en Opsporingsdienst (FIOD) dinsdagochtend een inval gedaan in de woning van Jumbo-topman Frits van Eerd in het Brabantse Heeswijk-Dinther. Gelijktijdig vonden ook in andere woningen en bedrijfslocaties in Noord-Brabant, Groningen en Drenthe „doorzoekingen” plaats,  meldt het Openbaar Ministerie. Daarbij zijn in totaal negen verdachten aangehouden. Of ook Van Eerd is aangehouden, is nog onbekend. Noch het OM, noch het supermarktconcern  wil daarover  mededelingen doen. Jumbo (9,9 miljard euro omzet, 100.000 medewerkers) laat in een korte verklaring weten dat in het kader van het onderzoek „vragen worden gesteld aan Frits van Eerd” en dat onderzoek „zich niet richt op Jumbo”.  Ook op de vraag of andere leden van de Brabantse ondernemersfamilie onderwerp van het onderzoek zijn, wil het supermarktbedrijf  niet reageren. Bij de doorzoeking van het huis van Van Eerd zijn volgens Omroep Brabant meerdere dozen met informatie in beslag genomen. Centraal in het onderzoek staat een 58-jarige man uit Drenthe. Hij is „spin in het web”,  meldt het OM. De man is dinsdagochtend  aangehouden op verdenking van het witwassen „van grote hoeveelheden geld en goederen en btw-fraude”. Dat zou volgens het OM zijn gedaan via onder meer handel in onroerend goed, auto’s en „onverklaarbare contante stortingen”, maar ook via sponsorcontracten in de motorcross-sport. De acht andere verdachten wordt verweten in „meer of mindere mate betrokken” te zijn geweest bij de witwaspraktijk. Alle negen zitten in beperkingen.  Volgens bronnen van Het Financieele Dagblad is de hoofdverdachte een autohandelaar  en voormalig motorcrosser genaamd Theo E. uit Gasteren, een klein dorp ten noordoosten van Assen. Bij een woning die op zijn naam staat, is   dinsdag eveneens  door de FIOD een inval gedaan.  Daarbij zijn volgens regionale media onder meer een oplegger met voertuigen en een crossmotor in beslag genomen.     E. zit al jaren in de handel in auto’s: in het verleden was hij mede-eigenaar van een leasemaatschappij genaamd Total Trust in Assen. Die dook op in het Passage-proces over zeven liquidaties in de onderwereld.   Volgens Fred Ros, kroongetuige in de zaak, was Total Trust de plek waar veel criminelen een dure auto kwamen lenen.  Zes jaar geleden werd E. ook al eens opgepakt, op verdenking van het witwassen van   honderdduizenden euro’s aan crimineel geld via de handel in luxe personenauto’s. De rechtbank  veroordeelde hem later tot een celstraf van vijftien maanden. Ook moest hij de ruim 240.000 euro terugbetalen die hij met de handel verdiende. Frits van Eerd en E. kennen elkaar van de motorsport, waarvan de Jumbo-topman een groot liefhebber is. Zo is het supermarktconcern   als sponsor verbonden aan verschillende autosportteams  en aan wereldkampioen Formule 1 Max Verstappen. Ook heeft Van Eerd met Racing Team Nederland een eigen team, waarmee hij onder meer deelneemt aan de 24 uur van Le Mans.  E. was in het verleden manager van een Nederlands motorcrossteam. Dat is een aantal jaren gesponsord door Jumbo. Ook legde E. in 2008 het contact tussen Van Eerd en autocoureur Dick Freebird, toen die laatste op zoek was naar sponsors, zei Freebird destijds op een autosportwebsite. Tegenwoordig is Jumbo in de motorcross actief als sponsor van het team Nestaan Husqvarna. De eigenaar daarvan liet dinsdagmiddag aan het ANP weten  „geen idee” te hebben over de inhoud van het onderzoek, maar dat de sponsoring van zijn ploeg verloopt via „facturen over de bank”.      ||https://www.nrc.nl//nieuws/2022/09/13/jumbo-topman-verhoord-in-witwaszaak-a4141766
2022-09-14||Turkije probeert het zijn asielzoekers zo moeilijk mogelijk te maken|| Het Kizilay-plein in de Turkse hoofdstad Ankara heeft een opmerkelijke metamorfose ondergaan. Na de zware bomaanslag in 2016, waarmee de Koerdische terreurgroep TAK 38 mensen om het leven bracht, verloederde het plein in het hart van Ankara. Lange tijd werd de toegang tot het plein, dat wordt gedomineerd door een futuristisch ogend winkelcentrum, streng gecontroleerd door de politie. Maar de afgelopen jaren hebben veel Somaliërs er cafés, restaurants, winkels en kappers geopend. Hierdoor keerde de levendigheid terug in Kizilay, dat de pleisterplaats werd van de groeiende Somalische gemeenschap in Ankara. Maar inmiddels is er vrijwel geen Somaliër meer te bekennen in Kizilay. De restaurants Somali Sofrasi en Café Saab zijn de enige Somalische zaken die nog open zijn. De rest is tot faillissement gedreven na maanden van intimidatie door de politie, die onaangekondigd langskwam, klanten om hun papieren vroeg en hen zonder reden in hechtenis nam.  De laatste pesterij was in juni, toen de politie eiste dat het naambord van Café Saab wit geschilderd zou worden. Wat was het probleem? Het had de kleuren van de Unie van Afrikaanse Staten, die overeenkomen met die van de Koerdische terreurgroep PKK. Toen de eigenaars weigerden, kwam de politie ’s nachts langs met een pot verf. De Ethiopisch-Turkse manager van Café Saab, Mesaret Karakaya, was woedend. „Is het verboden een naambord op te hangen”, zei ze verbolgen tegen de lokale pers – in het Turks en zwaaiend met haar Turkse identiteitskaart. „Is het een misdaad om legaal te werken in Turkije? Dit is mijn Turkse identiteitskaart. Als Turks staatsburger kan ik niet eens werken. God gaf me mijn huidskleur, die kan ik er niet af wassen.” De Somalische ondernemers vermoeden dat ze uit racisme worden weggepest. „Toen de politie voor het eerst langskwam, dachten we dat het om een routinecontrole ging”, zegt Mohamed Isse Abdullahi, de eigenaar van Café Saab en Somali Sofrasi die al tien jaar in Turkije woont. „Maar we kregen voortdurend bezoek van de politie. Ze zeiden dat we onze deuren moesten sluiten en elders maar een zaak moesten openen, niet in Kizilay. ‘Dit is het hart van de stad, hier willen we geen migranten en zwarten’.” De situatie in Kizilay is tekenend voor de toenemende vreemdelingenhaat in Turkije, dat bijna vijf miljoen vluchtelingen opvangt, onder wie 3,7 miljoen Syriërs, het grootste aantal ter wereld. Dit is een zorgelijke wending voor een land dat ooit trots was op de opvang van zijn Syrische ‘broeders’.  Het ressentiment wordt gevoed door de economische crisis en de giftige retoriek van politici, die inspelen op de angst dat migranten het karakter van Turkije veranderen. Dit mondt steeds vaker uit in geweld. Vorige week nog werd een zeventienjarige Syriër doodgestoken door een groep Turken in de zuidelijke stad Antakya.  De intimidatie van de Somalische ondernemers begon vorig jaar na hevige rellen in een Syrische wijk in Ankara, die uitbraken na geruchten dat er een Turkse jongen was neergestoken door een Syriër. Hoewel de meeste Somaliërs geen vluchtelingen zijn, maar legaal naar Turkije zijn gekomen om te werken of te studeren, worden ze hetzelfde behandeld. „Er zijn volgend jaar cruciale verkiezingen en de regering wil laten zien dat ze van buitenlanders af wil”, verklaart Abdullahi het optreden van de politie. „Omdat onze huidskleur en centrale locatie in het oog springen, stellen ze ons als voorbeeld.” Volgens de oppositie is Turkije onder Erdogan veranderd in een ‘migrantendepot’  President Erdogan staat onder grote druk van de oppositie, die plannen maakt om de vluchtelingen terug te sturen als ze aan de macht komt. Volgens de oppositie heeft Erdogan Turkije veranderd in een „migrantendepot” door een vluchtelingendeal te sluiten met de Europese Unie (kort gezegd: Turkije houdt vluchtelingen tegen in ruil voor financiële steun van de EU).  Dat argument vindt weerklank bij kiezers die geen werk kunnen vinden en worstelen met hoge inflatie. Tot voor kort hield Erdogan vol dat hij de Syriërs nooit zou terugsturen. Maar onlangs kwam hij met een plan om een miljoen Syriërs naar de ‘veilige zone’ in Noord-Syrië te sturen die onder Turkse controle staat. De oppositie gaat nog verder. De nationalistische IYI Partij presenteerde vorige week een plan om „de bevolkingssamenstelling en de identiteit van Turkije” te beschermen, en alle vluchtelingen voor 2026 terug naar hun land van herkomst te sturen. Daartoe wil de partij onder meer de relaties met het Syrische regime herstellen, of desnoods Syriërs naar de ‘veilige zone’ in Noord-Syrië sturen.  Het plan van de IYI Partij bevat enkele draconische maatregelen om de Syriërs te isoleren van de rest van de samenleving. Zo zullen ze worden beroofd van de steun waarop ze nu recht hebben, zal hun de toegang tot publieke parken en stranden worden ontzegd zodat „ze de maatschappelijke rust niet verstoren”. De EU moet deze terugkeer faciliteren. „Als de EU het terugkeerproces niet steunt, zal Turkije zich eenzijdig terugtrekken uit de vluchtelingendeal.” Volgens migratie-experts en hulporganisaties is het plan onrealistisch en vooral bedoeld om kiezers naar de mond te praten. Maar het is wel tekenend voor het nationale gemoed.  Sommige oppositiepartijen namen het op voor de Somalische ondernemers in Ankara. Mustafa Yeneroglu van de Deva Partij bracht in juni een bezoek aan Café Saab. Hij noemde de „onwettige druk” van de politie „beschamend”. Hierna is de politie niet meer langs geweest. Maar de steun kwam te laat. De verblijfsvergunningen van veel ondernemers zijn al ingetrokken. Zeven van hen zijn inmiddels het land uit gezet. Abdullahi en een vriend hebben het deportatiebevel aangevochten bij het Constitutionele Hof. Ondertussen probeert hij asiel te krijgen in een ander land. „Maar dat is erg moeilijk, want ik ben formeel geen vluchteling.”||https://www.nrc.nl//nieuws/2022/09/13/turkije-maakt-het-asielzoekers-erg-lastig-we-kregen-voortdurend-bezoek-van-de-politie-a4141760
2022-09-14||Europa verwerkt dit jaar veel asielaanvragen, Nederland rond het gemiddelde||Vluchtelingen komen ‘naar Europa’, hoor je vaak, maar het ene land is het andere niet. Zo kreeg Cyprus dit jaar tot nu toe  1.158 asielaanvragen per 100.000 inwoners binen. Nederland: 85. En Hongarije: 0,25.     Het cijfer voor Europa als geheel is 88; Nederland zit dus net iets onder het gemiddelde.  2022 lijkt het jaar te worden met de meeste asielaanvragen sinds 2016. Op basis van de cijfers over het eerste half jaar zou het aantal aanvragen in Europa dit jaar op zo’n 900.000 uitkomen. Dit is nog wel een stuk minder dan in  2015 en 2016, met respectievelijk 1,4 miljoen en 1,3 miljoen aanvragen. Oekraïners zitten hier nauwelijks bij. De ongeveer zes miljoen mensen die dit jaar de oorlog in hun land  ontvluchtten, hebben in de regel geen asiel nodig om in Europa te mogen verblijven. Minder dan 1 procent van hen vraagt alsnog asiel aan. Dit komt in 2022  neer op naar schatting vijftigduizend Oekraïners die een asielaanvraag hebben lopen. De gegevens zijn verzameld door het Europese statistiekbureau Eurostat. Het gaat om cijfers uit alle  27 EU-landen plus  IJsland, Liechtenstein, Montenegro, Noorwegen en Zwitserland. Hierbij moet worden aangetekend dat in 2015 en 2016 het Verenigd Koninkrijk nog als EU-lid meetelde; voor 2022 beschikt Eurostat niet over de Britse cijfers. Met de aanvragen in het Verenigd Koninkrijk erbij opgeteld komt het aantal asielaanvragen in  2022 in Europa vermoedelijk boven de 950.000 uit. De 33 onderzochte landen tellen samen 530 miljoen inwoners.   Waren in 2021 de Syriërs nog de grootste groep asielaanvragers in Europa, dit jaar vormen de Afghanen de voornaamste nationaliteit. Zij ontvluchten de Taliban, de extremistische groepering die in augustus 2021 de macht in het land weer overnam. Al meer dan vijftigduizend Afghanen vroegen dit jaar in Europa asiel aan. Relatief veel aanvragen komen bovendien van Venezolanen, Colombianen, Turken  en Georgiërs. Relatief krijgen Cyprus en IJsland verreweg de meeste asielaanvragen te verwerken. Op deze kleine eilandstaten – met respectievelijk ruim 1,2 miljoen en nog geen 400.000 inwoners – telt elke asielzoeker relatief zwaar mee. Cyprus is bovendien vanuit Afrika en het Midden-Oosten per boot te bereiken.  Nederland verwerkt, vergeleken met de andere Europese landen, een gemiddeld aantal asielaanvragen. Relatief (per 100.000 inwoners) zijn het er minder dan de buurlanden België en Duitsland, en ongeveer evenveel als Frankrijk. De meeste landen in Europa houden zich aan internationale afspraken met betrekking tot asielzoekers. Zo volgt uit het Vluchtelingenverdrag van Genève dat iedere vluchteling recht heeft op bescherming . Dit betekent ook dat mensen die daadwerkelijk een noodsituatie zoals een oorlog ontvluchten, het recht krijgen op een verblijfsvergunning. Een ‘asielstop’, zoals de VVD onlangs bepleitte, strookt niet met de internationale verplichtingen die Nederland heeft.      Toch zijn er wel Europese landen die zich minder aan internationale afspraken gelegen laten liggen. Hongarije heeft al in 2016 een ‘crisissituatie door massa-immigratie’ uitgeroepen. Volgens de VN-Vluchtelingenorganisatie UNHCR verwijderde de Hongaarse politie de afgelopen jaren tienduizenden vluchtelingen die ‘illegaal’ in het land verbleven nog voordat ze de kans kregen om asiel aan te vragen. Ook staat het land bekend om het hek langs de grens met Servië, dat bedoeld is om asielzoekers buiten het land te houden. Het Europese Hof van Justitie oordeelde vorig jaar dat Hongarije het EU-recht schendt door hulp aan asielzoekers te criminaliseren en het recht op asiel te begrenzen. Maar van dat oordeel trekt het land zich weinig aan.  Premier Viktor Orbán verklaarde onlangs tijdens een toespraak dat de Hongaren „geen gemengd ras” willen worden. Het afschrikken van vluchtelingen heeft het gewenste effect: het aantal asielvragen in het Midden-Europese land is verwaarloosbaar. Een ander Europees land dat om zijn strenge asielbeleid bekendstaat, is Denemarken. Wat Denemarken van veel andere Europese landen onderscheidt, is dat het land bedongen heeft dat het zich niet aan het Europese asielbeleid hoeft te houden. Denemarken streeft formeel naar nul asielzoekers, en net als in Hongarije lijkt dit asielzoekers af te schrikken.  Hiertoe neemt het land tal van maatregelen. Zo trekt Denemarken verblijfsvergunningen in van Syriërs die al jaren in het land zijn, omdat de regio rond Damascus inmiddels veilig geacht wordt. Permanente verblijfsvergunningen kunnen pas na acht jaar aangevraagd worden, en dan nog worden er strenge criteria gebezigd. Ook heeft Denemarken afgelopen vrijdag, net als het Verenigd Koninkrijk al eerder deed, een overeenkomst met Rwanda gesloten over de opvang van asielzoekers in dat Oost-Afrikaanse land.  Toch is er van een ‘asielstop’ in Denemarken geen sprake. Weliswaar lag het aantal aanvragen vorig jaar relatief laag, toch werden 775 van de 2.080 aanvragen goedgekeurd. In Nederland, dat drie keer zo veel inwoners heeft, ging dit om 12.065 van de 26.520 aanvragen. Een echte asielstop zou  alleen in Europees verband afgesproken kunnen worden, of een lidstaat zou eenzijdig het Verdrag van Schengen moeten opzeggen. Asielzoekers die zich in Duitsland of België bevinden en daar nog geen asiel aangevraagd hebben, zijn vrij om naar Nederland te komen en zich in Ter Apel te melden. Een echte ‘asielstop’ zou betekenen: grenzen dicht. Bovendien, zegt migratieonderzoeker Annika Lindberg van de Universiteit van Göteborg, weerhoudt een ‘asielstop’ mensen in nood er niet van  om naar Europa te vluchten. „Je krijgt een soort waterbedeffect. Denemarken schrikt vluchtelingen af, waardoor ze hun heil in Duitsland  zoeken. Dat is geen asielstop, dat is het circuleren van vluchtelingen binnen Europa. Wie een noodsituatie in Syrië of Afghanistan ontvlucht is, gaat echt niet terug.”||https://www.nrc.nl//nieuws/2022/09/13/nederlandse-asielaanvragen-rond-europees-gemiddelde-a4141759
2022-09-14||Deze drie grote plagen staan een Europese crisisaanpak in de weg|| Er zijn jaren dat het bestaan van de zogeheten ‘State of the European Union’ door een beperkt aantal Europeanen wordt opgemerkt. De ‘troonrede’ door de voorzitter van de Europese Commissie gaat vaak vrij geruisloos voorbij. Dit jaar is dat anders, nu Europa aan de vooravond staat van een moeilijke winter en de strijd in Oekraïne een nieuwe fase in is gegaan. Veel Europese ogen zijn deze woensdag gericht op Commissievoorzitter Ursula von der Leyen: hoe denkt zij de multicrises waar Europa mee kampt te gaan bestrijden? Actueel is vooral de Europese aanpak van de torenhoge energieprijzen. Woensdag presenteert Von der Leyen een crisispakket, waarvan de details de afgelopen dagen  uitlekten. Maar op de achtergrond speelt ook  torenhoge inflatie, scheefgroei in de interne markt, groeiende Europese verdeeldheid over sanctiepakketten en toenemende onrust onder de bevolking.  „Ik ben er diep van overtuigd dat als we solidair zijn en de eenheid en vastberadenheid tonen, we zullen overwinnen”, zei Von der Leyen vorige week  bij de aankondiging van haar energieplannen. Deze woensdag zal ze daar nog meer op  hameren. Maar op zoek naar eenheid wordt de EU op dit moment gekweld door verschillende plagen. 1Wie neemt nu de leiding? Het cliché wil dat alleen een crisis Europa werkelijk in beweging zet. Maar nu het crisisgevoel in Brussel weer door de gangen jaagt, klinkt steeds sterker de vraag: wie bepaalt eigenlijk de richting?  Producenten die elektriciteit opwekken met zonne-, wind- of kernenergie krijgen een maximumopbrengst van 180 euro per megawattuur: de rest wordt door de overheid afgeroomd en herverdeeld aan burgers en bedrijven. Op dit moment ligt de marktprijs soms ver boven de 300 euro per mwu.  Olie- en gasbedrijven moeten een derde van hun winst af gaan dragen als ‘solidariteitscontributie’. Daarbij gaat het om grote bedrijven als Shell en Total. Ook dit geld, 20 tot 30 miljard euro, wordt gebruikt om burgers en bedrijven te ontlasten.  Op piekmomenten moeten EU-lidstaten verplicht 5 procent minder elektriciteit gaan verbruiken. Het totale elektriciteitsverbruik moet in de EU verplicht met 10 procent naar beneden.   Von der Leyen zal deze woensdag proberen duidelijk te maken dat zij de koers uitzet. Maar de reactie van lidstaten op haar energieplannen was afgelopen week op z’n best zuinigjes. De verdeeldheid is nog steeds groot en nog altijd gaan soms wilde alternatieve ideeën rond. Een groeiende groep EU-landen pleit onverminderd voor het snel invoeren van een algeheel prijsplafond bij de aankoop van gas. Maar hen zal Von der Leyen nu alleen kunnen teleurstellen. Nog altijd is er onder Commissie-ambtenaren weerstand tegen al te radicale marktinterventies, onder meer om de risico’s die het zou kunnen betekenen voor de leveringszekerheid en investeringen in de duurzame energie.  Onderliggend probleem in het leiderschapvacuüm is de wankele positie van Duitsland. In vorige crises was het uiteindelijk toch Berlijn dat de richting aangaf, niet zelden met het eigen vingertje hoog in de lucht. Nu is Duitsland juist de vragende partij, als tot voor kort groot verbruiker van Russisch gas. Bijna dagelijks schakelen nieuwe Duitse bedrijven momenteel hun productie af, in reactie op de hoge prijzen. Daarbij komt dat de drie partijen in de Duitse coalitie het ook allerminst met elkaar eens zijn over oplossingen voor de energieproblemen en dat het gezag van Duitsland binnen de EU flink gedaald is. 2Vrees voor onrust  Gevraagd naar de urgentie van crisismaatregelen wezen politici en ambtenaren de afgelopen dagen steeds naar Praag. In de Tsjechische hoofdstad gingen anderhalve week geleden tienduizenden mensen de straat op om te demonstreren tegen de hoge energieprijzen én de westerse sancties tegen Rusland. Het is het schrikbeeld, vooral omdat iedereen vreest dat het hierbij niet zal blijven – en een willekeurige andere Europese (hoofd)stad zomaar de volgende kan zijn. De oorlog begint steeds meer pijn te doen voor gewone burgers en de torenhoge inflatie en energieprijzen zijn het beste recept voor een oplevend populisme. Komt er een nieuwe golf van burgeronvrede, vergelijkbaar met die na de kredietcrisis rond 2009 en de grote toestroom van vluchtelingen in 2015? De komende weken kijkt Europa vooral bezorgd naar de verkiezingen in Italië, waar een rechts-populistische coalitie vrijwel zeker zal winnen. De verkiezingsuitslag in het normaal uiterst stabiele Zweden, waar zondag een radicaal-rechtse partij fors won, is weinig geruststellend. Hoe stabiel Europa de eerste oorlogswinter doorkomt, is nog erg onzeker Dat het daar bij blijft gelooft haast niemand. In vrijwel alle EU-landen staan bestuurders onder hoge druk en op verschillende plekken beginnen coalities te wankelen. Hoe stabiel Europa de eerste oorlogswinter doorkomt, is nog erg onzeker. 3Enfants terribles blijven sarren Het begint lastig tellen te worden op welke dossiers Hongarije binnen de Europese Unie inmiddels allemaal dwars ligt. Veel hebben te maken met verzet tegen sancties voor Rusland. Maar soms ook niet: Boedapest blokkeert ook nog altijd gezamenlijke afspraken over een minimumbelastingtarief. Officieel vanwege zorgen om haar investeringsklimaat, maar duidelijk is voor alle betrokkenen dat Hongarije met een veto miljarden uit het coronaherstelfonds probeert af te dwingen. De verhouding met de regering Orbán was de afgelopen jaren al niet goed, maar in Brussel groeide de afgelopen tijd de frustratie en ontgoocheling over de Hongaarse positie. Wekelijks is er weer een nieuwe twistappel: de trotse bekendmaking door Boedapest van een nieuw gascontract met Rusland onlangs, of de plotselinge suggestie vorige week de verlenging van de sancties tegen Russische oligarchen te blokkeren.  Tot nu toe slaagde de EU er steeds in de Hongaarse blokkades linksom of rechtsom te omzeilen. Maar hoe lang dat nog goed gaat weet niemand, temeer omdat de botsing over de coronagelden dit najaar tot een climax gaat komen.  Het andere Europese ‘enfant terrible’ Polen vond zichzelf dit voorjaar juist opnieuw uit als moreel leidende lidstaat bij de solidariteitsverklaringen aan Oekraïne. Warschau slaagde er zelfs in de banden met Brussel aan te halen en vooruitzicht te krijgen op miljarden aan coronasteun.  Maar nu de rechtsstaatrot in het land onverminderd voort blijkt te zetten, zijn de betrekkingen alweer bekoeld. De ramkoers is opnieuw ingezet nu Brussel toch bepaalde resultaten wil zien vóór er  miljarden worden overgemaakt. Onder EU-ambtenaren en -diplomaten groeit de vrees dat ook Polen op belangrijke EU-dossiers  weer dwars kan gaan liggen. ||https://www.nrc.nl//nieuws/2022/09/13/deze-drie-grote-plagen-staan-een-europese-crisisaanpak-in-de-weg-a4141763
2022-09-14||‘We moeten het slavernijverleden  onder ogen zien’, zegt Rutte in een vol Surinaams parlement||Excuses voor de slavernij kwamen er niet. Wel ging premier Mark Rutte  tijdens zijn werkbezoek aan Suriname, maandag en dinsdag, in dialoog over het onderwerp met slavernij-organisaties. Ook benoemde hij het beladen verleden dinsdagochtend expliciet in een uitgebreide toespraak in de Nationale Assemblee. Dat verleden is niet meer te veranderen, zei hij   in een vol parlement, „maar we moeten het wel onder ogen zien”.  Eerder die ochtend had Rutte een krans gelegd bij het 17de-eeuwse Fort Zeelandia.  Een beladen plek: tijdens het militaire regime van Desi Bouterse vonden hier, in 1982, de Decembermoorden plaats. En tijdens de slavernij,  werden slaafgemaakten in het fort gestraft en gedood. „Slavernij was letterlijk een onmenselijk systeem en alles wat we erover weten, elke getuigenis uit het verleden die tot ons komt, vervult ons met afschuw”, zei Rutte in zijn toespraak.  Niet eerder sprak een Nederlandse premier op deze manier over het slavernijverleden, en zeker niet in het parlement in Suriname. Ook Rutte zelf dacht lang  anders over het onderwerp. Een paar jaar geleden zei  hij nog   dat slavernij   „zolang geleden” was.  Maar  Ruttes visie is veranderd. „Ik kijk er nu toch echt anders tegenaan”, zei hij maandagavond in gesprek met NRC op het terras van Hotel Torarica aan de Surinamerivier. „Het drama met George Floyd en de Black Lives Matter-beweging, dat alles heeft mijn ogen geopend. Ik moet me ook verhouden tot dat verleden en daar wil ik hier in Suriname over praten. Ik wil de pijn van het verleden begrijpen. Ik realiseer me dat het maar een paar generaties geleden is.”  Voor het eerst in veertien jaar was er weer een Nederlandse minister-president op visite, alleen dat al maakte dit bezoek bijzonder. Tijdens de regeerperiode van ex-president Desi Bouterse (2010-2020)  was de relatie bekoeld. Voor Den Haag was hij vanwege zijn veroordeling in Nederland wegens drugshandel  en zijn betrokkenheid bij de Decembermoorden geen gesprekspartner. In aanloop naar het bezoek riep  de ex-president    dat „Rutte moest oprotten” en vicepresident Brunswijk,  in Europa óók veroordeeld  voor drugshandel, vroeg: „Wie is Rutte?”  De vicepresident was  uiteindelijk wel  bij  de ceremonie in Fort Zeelandia.  Nu Santokhi sinds twee jaar aan de macht is, is er weer ruimte voor omhelzingen en ‘je’ en ‘jij’, bleek op de persconferentie die beiden gaven. De twee  zijn bevriend sinds 2009, toen Rutte als fractieleider naar het land kwam.  Ditmaal komt hij op een moment dat Suriname in een grote economische crisis zit. Ook is er forse kritiek op het regeerbeleid, de vriendjespolitiek en de corruptie. Dit bezoek draaide echter om  toekomstperspectieven en zaken als handel, een  visumplicht en onderhandelingen met het IMF.  En  boven alle gesprekken hing  de geschiedenis. Net als vorige maand toen een Kamercommissie zich in Suriname  al liet  informeren over de kwestie (overigens zonder deelname van Ruttes eigen  VVD). De verwachting is dat Nederland volgend jaar excuses zal aanbieden, omdat het  in 2023 precies anderhalve eeuw  geleden is dat in 1873 daadwerkelijk een einde aan het systeem van slavernij kwam in de toenmalige kolonie.  „We rekenen erop dat er uiteindelijk wel excuses komen, maar  ook herstelbetalingen. En dat Suriname hierbij betrokken wordt”, zegt Siegmien Staphorst van het Nationaal Comité Herdenking Slavernij, die met andere organisaties in gesprek ging met Rutte. „Wij vinden dat de excuses hier in Suriname moeten worden aangeboden. Hier heeft de slavernij zich afgespeeld en vonden de mensenrechtenschendingen plaats.”  Staphorst –  die ook voorzitter is van de culturele organisatie NAKS, die onder meer  Afro-Surinaamse rituelen beschermt – vindt dat excuses gepaard moeten gaan met een ritueel. „Excuses gaan bij ons niet via een microfoon, maar met een ritueel om de pijn van de voorouders alsnog te verzachten.”   Rita Tjien Fooh, directeur van het Nationaal Archief, is  blij dat er in Nederland meer aandacht en onderzoekssubsidies komen  voor het verleden. „Alleen zou ik graag zien dat  ook Surinamers   betrokken worden. Al eeuwenlang zijn de bronnen opgesteld vanuit het Nederlands perspectief, door de  koloniale bestuurders. Niet vanuit het perspectief van onze voorouders die alle ellende hebben meegemaakt. Als wij, als nakomelingen van de onderdrukten, kijken naar de bronnen dan kijken we uit onze optiek. We willen daarin gehoord worden.” ||https://www.nrc.nl//nieuws/2022/09/13/het-slavernijverleden-is-niet-meer-te-veranderen-zegt-rutte-in-suriname-maar-we-moeten-het-wel-onder-ogen-zien-a4141762
2022-09-14||Verhuizen binnen de gemeente moet makkelijker, volgens minister|| Goed nieuws voor mensen die geen huis kunnen vinden in hun eigen omgeving. De kans is groot dat vanaf volgend jaar  gemeenten de helft van de vrijgekomen huurwoningen toewijzen aan mensen met ‘lokale binding’. Dat zijn mensen die al inwoner van de gemeente zijn. Bijvoorbeeld jonge gezinnen die ruimer willen wonen vanwege gezinsuitbreiding of senioren die  van een vrijstaand huis naar een appartementje willen.  Het gaat om een wijziging van de Huisvestingswet uit 2014 die dinsdag door minister Hugo de Jonge (Volkshuisvesting, CDA) naar de Tweede Kamer werd gestuurd. In die wet was al opgenomen  dat de helft van de beschikbare woningen toegewezen mag worden aan mensen met economische of maatschappelijke binding. Daarvan mocht dan weer maximaal 50 procent – dus 25 procent van het totaal – naar eigen inwoners. Met de wetswijziging mogen gemeenten nu zelf bepalen hoe ze die 50 procent van het totaal verdelen – die zouden dus ook allemáál naar eigen inwoners kunnen gaan.  De wetswijziging moet nog wel  behandeld worden door de Tweede en de Eerste Kamer. Afhankelijk daarvan gaat de wet op 1 januari of 1 juni 2023 in. Wat betekent de wetswijziging precies? Drie vragen.  1Waarom wijzigt de minister de wet?  In een algemene verklaring zegt De Jonge dat starters vaak geen betaalbare woning kunnen vinden in het eigen dorp – hij heeft het in de verklaring  expliciet over dorpen, maar de wijziging geldt voor alle gemeenten. Voor de „leefbaarheid en vitaliteit” van de regio is het volgens hem belangrijk dat mensen die willen verhuizen in hun eigen gemeente kunnen blijven.  De wens bij gemeenten om meer woningen toe te kunnen wijzen aan eigen inwoners was er al langer, staat in een toelichting bij het wetsvoorstel. Dat was ook terug te zien in de cijfers: uit een evaluatie van de oorspronkelijke Huisvestingswet blijkt dat gemeenten al steeds meer gebruikmaakten van de voorrangsmogelijkheden. In 2016 deed 55 procent van de gemeenten dat, in 2020 was dat 74 procent. Volgens het Woononderzoek Nederland uit 2018 wil 67 procent van de woningzoekenden uit gemeenten die aanspraak maken op de Huisvestingswet graag binnen de eigen gemeente verhuizen.  De Vereniging van Nederlandse Gemeenten (VNG) is dan ook blij met het voorstel voor de wetswijziging, en drong daar eerder ook al op aan, zegt een woordvoerder.  2Wat verandert er precies? Er mogen nu dus meer woningen aan eigen inwoners toegewezen worden dan voorheen. Er zijn drie soorten ‘binding’ op basis waarvan mensen voorrang kunnen krijgen: lokale, economische  en maatschappelijke. Economische binding houdt in dat iemand werkt  in een  gemeente. Maatschappelijke binding kan betekenen dat iemand ergens voorheen jaren woonde en nu terug wil keren, of dat iemand mantelzorger is in de betreffende gemeente.  Naast de huurwoningen mogen gemeenten straks ook koopwoningen tot 355.000 euro (de NHG-grens) op deze manier toewijzen. De wetswijziging kán ten koste gaan van mensen met alleen een maatschappelijke of economische binding: als de volledige 50 procent van beschikbare woningen naar eigen inwoners gaat, kunnen zij geen voorrang meer krijgen. Al mogen gemeenten volgens de wetswijziging wél ‘cruciale beroepen’ aanwijzen, zoals leerkracht of agent, zodat mensen uit bepaalde beroepsgroepen alsnog aanspraak kunnen maken op voorrang. Welke beroepen als cruciaal worden gezien, mogen gemeenten zelf gaan bepalen.   In ieder geval is het volgens vastgoedanalist bij ABN Amro Paul Bisschop niet zo dat de verruimde voorrangsregels het woningtekort in gemeenten zullen verminderen. Sterker, zegt hij: het kan de schaarste, en daarmee de prijzen, verder opdrijven voor de woningen die níét worden toegewezen. „Als een gemeente inderdaad meer woningen gaat toewijzen aan eigen inwoners, wordt het aanbod voor mensen zonder lokale binding die daar ook willen wonen kleiner. Die huizen kunnen dan duurder worden. Het wordt dus makkelijker om te verhuizen binnen je eigen gemeente, maar moeilijker om naar een andere gemeente te verhuizen.” 3Hoe gaan gemeenten de wetswijziging invullen? Dat zal nog moeten blijken. De regels voor toewijzing van woningen leggen gemeenten vast in een huisvestingsverordening. Een woordvoerder van de gemeente Utrecht laat weten de komende maanden te bekijken hoe die verordening aangepast wordt, en dat met omliggende gemeenten uit de regio af te stemmen. Datzelfde geldt voor de gemeente Groningen, waarbij de woordvoerder toevoegt blij te zijn met de aanpassing van de wet omdat die „meer regie” geeft aan de gemeente. De gemeente Rotterdam zegt positief te zijn over „de mogelijkheden tot lokaal maatwerk” die met de wetswijziging toenemen. Over de toepassing moet nog worden nagedacht.   Hoewel De Jonge in zijn verklaring spreekt over dorpen, verwacht analist Bisschop dat vooral grotere gemeenten gebruik zullen maken van de wetswijziging. „Vooral in de Randstad speelt het probleem dat bijvoorbeeld docenten niet meer kunnen wonen waar ze werken. Ik denk dus direct aan dat soort steden. Maar in populaire dorpen waar doorgaans flink wordt overboden kan de regeling inderdaad ook uitkomst bieden voor inwoners.” Op die plekken zal ook de toevoeging van koopwoningen onder de NHG-grens aan de Huisvestingswet in het voordeel van lokale bewoners kunnen uitwerken: die kunnen dan makkelijker een huis kopen in de eigen gemeente. Voor grotere steden verwacht Bisschop echter dat die toevoeging „weinig zal uitmaken”. „In een stad waar lokale mensen al weinig kans maken, zit de gemiddelde prijs van koopwoningen ver boven de NHG-grens van 355.000 euro.”||https://www.nrc.nl//nieuws/2022/09/13/verhuizen-binnen-de-gemeente-moet-makkelijker-volgens-minister-a4141761
2022-09-14||Column | Waarom Poetin geen terrorist is||Is Rusland een terroristische staat? De Oekraïense regering dringt al maanden op de aanduiding aan, maar vorige week gaf president Biden namens de Verenigde Staten een helder antwoord: „Nee.” De VS zien Rusland niet als state sponsor of terrorism. Een belangrijk besluit. Teleurstelling in Kiev. Immers, begaat Moskou geen onvergeeflijke misdaden tegen burgers, de genocide nabij? President Zelensky vroeg het Westen al in april om Rusland een terroristische staat te noemen. Het zou leiden tot zwaardere sancties en het land degraderen tot de divisie van booswichten waartoe de VS nu enkel Iran, Noord-Korea en Cuba rekenen. Hoopvol zei Dmytro Koeleba, Oekraïnes minister van Buitenlandse Zaken, dat Bidens afwijzing „niet betekent dat deze aanduiding nooit kan worden ingevoerd”. Kiev zal dus druk blijven uitoefenen, wetend hoezeer het beeld van Poetin als belichaming van het kwaad in Europa en Amerika in vruchtbare aarde valt. Waarom zei Biden nee? Een Witte Huis-woordvoerder lichtte toe dat het terreurlabel niet helpt om „Rusland aansprakelijk te stellen”. Het zou ook humanitaire inspanningen in Oekraïne en de uitvoering van het graanakkoord kunnen belemmeren. Tussen de regels zei ze: noem Poetin een terrorist, en het wordt voor ons nog lastiger met Rusland in gesprek te komen en ooit een staakt-het-vuren te bereiken. Onder dit politieke woordenspel liggen dus grote kwesties over oorlog en vrede, terreur en geweld. Zien we langs de Dnjepr een militaire krachtmeting tussen twee tegenstanders, een morele strijd tussen goed en kwaad, of beide? En wat betekent dit voor onze kijk op de afloop? De begripsmatige moeilijkheid is dat we in Europa vergeten zijn – gelukkig! – dat oorlog en onrecht niet per se samenvallen. Sinds eeuwen bestaat er oorlogsrecht, dat de betrekkingen tussen oorlogvoerende staten reguleert, met bijvoorbeeld afspraken over krijgsgevangenschap. Poetin is dan een oorlogscrimineel, niet omdat hij de oorlog als zodanig is begonnen, maar omdat zijn troepen oorlogsrecht hebben geschonden, met aanvallen op burgerdoelen, moord en verkrachting. Daar zijn de tribunalen voor. Maar een vijandelijke soldaat, ook een die oorlogsmisdaden begaat, is nog geen terrorist. De terrorist staat buiten de orde en buiten de wet, vertegenwoordigt geen staat, draagt dus geen uniform. Hij valt veeleer in de categorie van criminelen, gekken of – een groep die de Romeinen al kenden – piraten. „Een piraat”, schreef Cicero, „behoort niet tot de lijst van rechtmatige tegenstanders.” Met een piraat kon je als normaal mens geen eedverband aangaan, geen afspraken maken. Al deze verwerpelijke lui mogen en moeten worden gestraft of zelfs vernietigd. Na 9/11 kwam er een prijs op het hoofd van Osama bin Laden, als ware hij een wildwestbandiet. Dat zullen de VS met strategisch rivaal Xi Jinping niet doen. De soldaat is een tegenstander. Te verslaan of te verzwakken, volgens regels. Staat tegen staat. Je respecteert elkaar als gelijken en wilt winnen in een strijd op leven en dood. Toch kun je nadien met elkaar om tafel zitten, onderhandelen. Zoals boksers die elkaar binnen de ring kapot beuken, toch na afloop het glas heffen. De politieke vijand hoef je, zag ook Cicero al, niet als (moreel) slecht te beschouwen. Een wereld met tegenstanders en rivalen is pluraal; het is een wereld van macht tegen macht, van (soms) oorlog, onderhandeling en diplomatie. Met die deels vergeten sfeer zoekt Biden contact te houden, omwille van een toekomstige vrede.  Maar er zijn ook sterke krachten in onze cultuur en ervaring die een universele aanspraak maken, uitgaand van één waarheid, één God, één rechtvaardigheid. Door deze bril ontwaren we in politieke tegenstanders algauw leugenaars, ketters of terroristen: te vernietigen. In dit discours, dat Zelensky welbewust aanspreekt, is voor vredesakkoorden geen plaats en resteert enkel doorvechten tot het gaatje. Verleent Rusland nu steun aan terrorisme? Evident niet op de wijze waarop het Afghaanse Taliban-regime een vrijhaven bood aan Al-Qaida, of waarop Libië onder Gaddafi wereldwijd bommen legde. Moskou steunt geen terreurgroepen (de Donbas-separatisten zijn… separatisten). Nee, volgens Kiev is de Russische president zélf de terroristische leider, de schender van de orde. Zeker, er kan een moment komen dat we niet anders kunnen dan in Poetin een moreel monster te zien, zoals we destijds (en laat) in Hitler zagen. Een monster, dat enkel nog kan worden vernietigd – met in dit geval wat nucleaire risico’s. Verstandig zegt Biden dat het in deze oorlog niet zo ver is. Tegelijk mogen we ons afvragen of we in het Westen überhaupt nog in staat zijn te aanvaarden dat we op deze planeet politieke vijanden hebben. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/13/waarom-poetin-geen-terrorist-is-a4141755
2022-09-14||Het zelf in huis nemen van de beveiliging is nu een optie voor Schiphol|| Schiphol moet zo snel mogelijk zelf weer beveiligers in dienst nemen. Alleen dan krijgt de luchthaven de controle en het overzicht terug over een van de grootste flessenhalzen op het vliegveld, de security. Schiphol zou niet langer alle beveiliging moeten uitbesteden aan bedrijven als CTSN, G4S en I-Sec. Dat stellen vakbonden FNV en CNV na weer een maandag met grote problemen voor passagiers en luchtvaartmaatschappijen. Schiphol, stellen de bonden, is nu overgeleverd aan de beveiligingsbedrijven, die last hebben van een groot personeelstekort en een sterk verloop van personeel. Op 2.000 beveiligers die werken met passagiers zijn er naar schatting 400 tot 500 vacatures. Een zomerbonus voor beveiligers en ander dienstverlenend personeel op Schiphol – 5,25 euro per uur voor mensen die ongeveer 11 euro per uur verdienen – heeft de problemen op de luchthaven niet opgelost, maar uitgesteld. Beveiligers die al langer last hadden van onder meer een hoge werkdruk en zware roosters, bleven volgens de vakbonden nog even in dienst tot de zomerbonus afliep. Dat was op 5 september. De oorzaak van de problemen van maandag ligt volgens Schiphol bij de beveiligingsbedrijven. Maandag kwam 13 procent van hun medewerkers die die dag zouden werken bij de passagierscontrole, niet opdagen. Daarop ontstonden lange rijen voor security – misschien wel de langste rijen van de afgelopen maanden, aldus een betrokkene. Een woordvoerder van Schiphol zei dinsdag dat de luchthaven was verrast door de grote personeelstekorten. Na de chaotische zomer zou nu juist de rust enigszins moeten terugkeren op het vliegveld. Daarop waren ook de afspraken gebaseerd van het sociaal akkoord dat Schiphol en bonden voor de zomervakantie sloten. De Schiphol-directie zag zich maandag genoodzaakt  te grijpen naar een van de zwaarste maatregelen om de drukte te lijf te gaan: het dringende verzoek aan luchtvaartmaatschappijen vluchten te annuleren. President-directeur Dick Benschop van Schiphol zei voor de zomer dat hij dat alleen in uiterste nood zou doen. Nog nooit vroeg Schiphol dat zo kort voor vertrek – in de loop van de dag voor vluchten op maandagmiddag en -avond. KLM, Transavia en easyJet schrapten maandag vluchten, maar TUI en Corendon legden het verzoek van Benschop naast zich neer. In totaal gingen negentien vluchten niet door, aldus de woordvoerder van Schiphol. Op dinsdag ging het overigens niet veel beter met de drukte. Uiteindelijk werden er toen zeventien vluchten geschrapt. „De kosten van alle annuleringen en vertragingen die door dit echec worden veroorzaakt, zullen door de luchtvaartmaatschappijen verhaald gaan worden op de luchthaven”, aldus Marnix Fruitema van BARIN, de belangenorganisatie van luchtvaartmaatschappijen op Schiphol. Minister Mark Harbers (Infrastructuur en Waterstaat, VVD), die verantwoordelijk is voor het toezicht op de luchtvaart, zei dinsdagmiddag in de Tweede Kamer dat „op zeer korte termijn” een evaluatie moet komen van de chaos op de luchthaven. Eerder noemde hij de lange rijen op het vliegveld „een nieuw dieptepunt na alles wat we [daar] de afgelopen maanden hebben gezien”. Een overleg tussen Schiphol en vakbonden FNV en CNV leverde dinsdagmiddag nog geen concrete resultaten op. De woordvoerder van Schiphol zegt dat „op korte termijn” extra maatregelen worden aangekondigd. Welke is nog onduidelijk. Schiphol meldde eerder dat alle opties daarbij op tafel liggen, ook het zelf in huis nemen van de beveiliging. Schiphol had ooit zelf beveiligers in dienst, maar koos de afgelopen jaren voor uitbesteding aan externe partijen. Het werk van beveiligers op de luchthaven was in het verleden niet op elk moment even druk. In rustige tijden zou een externe beveiligingsfirma medewerkers ook kunnen inzetten op andere plaatsen. Nu er krapte heerst op de  arbeidsmarkt, realiseert ook Schiphol zich dat het hebben van eigen beveiligers mogelijk meer zekerheid biedt aan passagiers en luchtvaartmaatschappijen. De securityfirma’s op Schiphol zijn niet de enige beveiligingsbedrijven in Nederland die last hebben van een een personeelstekort. Volgens de belangenorganisatie Nederlandse Veiligheidsbranche telt de sector minstens 2.000 tot 4.000 vacatures. In Nederland werken 25.000 beveiligers in onder meer kantoren, horeca, evenementen en waardetransport. De branche maakte begin september bekend dat beveiligers vanaf 1 januari 2023 een loonsverhoging krijgen van (opgeteld) 15 procent. Zo hoopt de sector de 1.500 tot 2.000 mensen die zijn opgeleid tot beveiligers maar de branche hebben verlaten, terug te laten keren in het vak. De brancheorganisatie wil geen commentaar geven op de chaos op Schiphol. Ook de beveiligingsbedrijven die op de luchthaven actief zijn, weigeren commentaar. Zij zeggen dat zij hebben afgesproken dat Schiphol, hun opdrachtgever en de partij die hun offertes beoordeelt als beveiligingswerk wordt aanbesteed, hun woordvoering doet.||https://www.nrc.nl//nieuws/2022/09/13/weer-lange-rijen-weer-boze-reizigers-en-chaos-a4141758
2022-09-14||Kist met koningin Elizabeth II aangekomen in Londen||Het vliegtuig met daarin de kist van koningin Elizabeth II is dinsdagavond geland op de koninklijke luchtbasis in het westen van Londen. Premier Liz Truss, minister van Defensie Ben Wallace en een groep militairen wachtten haar daar op. De koningin wordt vervolgens naar Buckingham Palace gebracht, waar ook andere leden van de koninklijke familie zullen zijn.  De vlucht vanuit Schotland, die ruim een uur duurde, legde een uitgebreide route af over bezienswaardige plekken in het Verenigd Koninkrijk. Het vliegtuig reisde eerst in westelijke richting naar Glasgow, vloog daarna over Lake Windermere en vervolgens langs Manchester, Stoke-on-Trent, Birmingham en Royal Leamington Spa.  Prinses Anne, de enige dochter van koningin Elizabeth II, reisde met haar moeder mee van Schotland naar Londen. „ Het was een eer en een voorrecht om haar op haar laatste reis te begeleiden”, zegt Anne in een verklaring. „Aan mijn moeder, de koningin, dank u.”||https://www.nrc.nl//nieuws/2022/09/13/kist-met-koningin-elizabeth-ii-aangekomen-in-londen-a4141757
2022-09-14||Inspecties: onze mogelijkheden zijn uitgeput, crisisaanpak nodig in jeugdzorg||De overheid faalt in haar taak om kwetsbare kinderen te beschermen. Dat stellen de Inspectie Gezondheidszorg en Jeugd (IGJ) en de Inspectie Justitie en Veiligheid (IJV) in een brief aan minister Franc Weerwind (Rechtsbescherming, D66) en staatssecretaris Maarten van Ooijen (Volksgezondheid, ChristenUnie).  De inspecties schrijven dat alle mogelijkheden om te handhaven op de jeugdzorg zijn uitgeput. Zo zijn gemeenten en jeugdbeschermingsregio’s aangesproken op hun verantwoordelijkheid en is er verscherpt toezicht ingesteld in regio’s met te lange wachttijden. Daarmee zijn „de grenzen van het toezicht opgezocht”, aldus de verklaring. De inspectie kan de problemen in de jeugdzorg namelijk „wel agenderen, maar niet verhelpen”. In de brief, die afgelopen vrijdag al door IGJ-hoofdinspecteur Angela van der Putten mede namens haar collega Hans Faber (IJV) naar de bewindslieden is gestuurd, wijzen de inspecties erop dat het de verantwoordelijkheid is van de overheid om kwetsbare kinderen te beschermen, in het geval dat zij bijvoorbeeld worden mishandeld, misbruikt of verwaarloosd. Op korte termijn komt er waarschijnlijk geen breed gedragen aanpak om de jeugdbescherming te verbeteren, concluderen de toezichthouders na gesprekken met gemeenten, betrokken ministeries, en organisaties als de Raad voor de Kinderbescherming en Veilig Thuis, het meldpunt voor huiselijk geweld. Vanwege onder meer personeelstekorten worden rechterlijke beslissingen niet uitgevoerd en lopen kinderen noodzakelijke en wettelijk verplichte hulp mis. De overheid moet volgens de inspectie zo snel mogelijk zorgen voor „duidelijkheid, oplossingen en geld” om de problemen op te lossen. Al 2019 luidden de inspecties de noodklok. Ze concludeerden dat de overheid onvoldoende verantwoordelijkheid neemt „voor kinderen die ernstig in hun ontwikkeling werden bedreigd”. En in mei van dit jaar trokken de inspecties opnieuw harde conclusies over „hardnekkige problemen”: in de jeugdbescherming wordt niet voldaan aan de minimale kwaliteitseisen. Vijf maanden later is de situatie „onverminderd slecht”, stellen de hoofdinspecteurs. Komende donderdag vindt er in de Tweede Kamer een spoeddebat plaats over de jeugdbescherming, naar aanleiding van een ander zorgwekkend onderzoek. Wetenschappers van de Universiteit van Leiden concludeerden in opdracht van het ministerie van Justitie en Veiligheid dat de doelen van de Wet herziening kinderbeschermingsmaatregelen niet worden gerealiseerd, onder meer als gevolg van de decentralisatie in de jeugdzorg in 2015, waarbij gemeenten veel taken van het Rijk toegeschoven kregen. ||https://www.nrc.nl//nieuws/2022/09/13/inspecties-onze-mogelijkheden-zijn-uitgeput-crisisaanpak-nodig-in-jeugdzorg-a4141726
2022-09-14||De verbouwing van cryptoplatform Ethereum moet het geweten van de cryptobelegger ontlasten|| Een van de belangrijkste bezwaren tegen cryptomunten is tot nu toe het enorme energieverbruik. Voor het creëren van nieuwe digitale munten, het ‘mijnen’, racen groepen samenwerkende computers tegen elkaar in het uitvoeren en controleren van berekeningen. Op allerlei plekken op de wereld gebeurt dit door hele parken vol energievretende servers.  Wie de meeste  rekenkracht inzet en een beetje geluk heeft wint en krijgt als beloning een munt. De winst gaat dus vaak naar de grootste vervuiler.  Dat proberen de makers van cryptoplatform Ethereum, met daaraan gekoppeld de op een na belangrijkste cryptomunt ether, te veranderen. Na de software-update van deze week, die ook wel ‘The Merge’ wordt genoemd, zou het energieverbruik meer dan 99 procent lager moeten zijn. Het slagen ervan is van groot belang voor de toekomst van de crypto-industrie.  Programmeurs en beleggers kijken gespannen naar de verbouwing van Ethereum. Op papier zijn de daaraan gekoppelde ether nu zo’n 200 miljard dollar waard. Geld dat kan verdampen als het misgaat.  Vitalik Buterin, een van de bedenkers van Ethereum, vergelijkt de aanpassing met het verwisselen van een vliegtuigmotor tijdens de vlucht. Als het slaagt, valt een hoeveelheid energieverbruik weg vergelijkbaar met die van Finland.  Na de software-update,  ‘The Merge’, moet het energieverbruik  ruim 99 procent lager   zijn „Een groot moment”,  zegt Alex de Vries, de maker van Digiconomist, een website waarop het energieverbruik van cryptomunten wordt bijgehouden. Als de operatie slaagt, zou dat een grote opsteker zijn voor ontwikkelaars en beleggers die cryptomunten hebben, maar ook last van hun geweten, door het enorme energieverbruik. Alleen al de computers die met hun berekeningen op nieuwe bitcoin, de grootste en bekendste cryptomunt, ‘jagen’,  verbruiken jaarlijks meer dan heel Nederland. Ethereum ongeveer de helft daarvan.  1. Hoe komt het dat crypto’s zoveel energie verbruiken?  Ether en bitcoin zijn gebaseerd op een techniek om computers die niets met elkaar te maken hebben en die niet centraal worden aangestuurd het tóch ergens over eens te laten worden, en dat vervolgens onveranderbaar vast te leggen. Daarmee wilden de bedenkers van crypto  een vorm van vertrouwen in transacties creëren in de  anonieme en vluchtige online wereld.  De betrokken computers racen voortdurend  tegen elkaar om als eerste een som op te lossen en de uitkomst daarvan te controleren en op te slaan in de gezamenlijke database  (de blockchain). De aan de bezitters van die computers (de miners) uitgekeerde munten zou je kunnen zien als een beloning voor dat werk.   Deze verificatie wordt proof of work genoemd. Doordat zoveel computers onafhankelijk van elkaar meerekenen en de database beheren is deze  heel betrouwbaar, maar wordt er ook enorm veel dubbel werk gedaan en veel energie gebruikt. Op allerlei plekken op de wereld staan servers allemaal hetzelfde te doen. Mogelijke uitkomsten van de sommen worden  met  triljoenen pogingen per minuut uitgeprobeerd. De meeste doen dat voor niets, omdat alleen de snelste de beloning wacht.  2. Wat verandert er nu? Ethereum gaat nu over op een ander systeem. Van proof of work naar proof of stake. Daarbij staan de bezitters van ether garant voor het kloppend houden van de database of blockchain. Ze geven daartoe hun eigen ether als onderpand en worden voor hun werk betaald in (nieuwe) ether. Via een soort loting wordt bepaald wie het recht krijgt een nieuwe ether te delven.  Een einde aan het racen om de snelste te zijn dus en aan het vele dubbele werk.  Wie meer ether krijgt wordt zo niet meer bepaald door de hoeveelheid computers die je bezit, maar door de hoeveelheid ether die je  al bezit en hoe je die inzet voor het verifiëren van transacties. Je moet minimaal 32 ether ‘staken’, als onderpand geven, om mee te doen. Tegen de huidige koers is dat ruim 50.000 euro.     3. Is dit een einde van het decentrale model?  Tot op zekere hoogte. Er is nog steeds geen baas of hoofdkantoor, maar het nieuwe systeem geeft degenen die al veel ether bezitten wel een grotere kans om ook meer ether te mogen  delven en daarmee meer kans op meer bezit en verantwoordelijkheid.  Dat is een gevoelig punt, want voor het geloof in cryptomunten is het decentrale beheer erg belangrijk.      4. Zijn er ook verliezers? De inkomsten van de ether-miners drogen grotendeels op door deze verbouwing. Zij hebben enorme bedragen gestoken in servers met speciale grafische kaarten om de berekeningen te kunnen uitvoeren. Die staan wereldwijd op plekken waar energie goedkoop is of waar het koud is, zodat servers goedkoop gekoeld kunnen worden. Die servers worden in een klap vrijwel waardeloos, want ze zijn niet zomaar voor andere doeleinden of munten te gebruiken.   De sterke koersval van cryptovaluta sinds dit voorjaar (van 60.000 euro per bitcoin toen naar circa 20.000 euro nu) en gestegen energieprijzen hebben er sowieso voor gezorgd dat het delven van cryptovaluta een stuk minder rendabel is geworden.   5. Kan de update misgaan? Dat kan, zoals bij iedere grote software-update. En er is een extra complicatie. Omdat het een decentraal systeem is, zonder hoofdkantoor, eigenaar of centrale leiding, kan ook niets worden opgelegd. Beslissingen moeten bij consensus genomen worden, wat in de praktijk gebeurt in overleg tussen programmeurs die de  software onderhouden.  Dan zijn er altijd wel een paar dissidenten, die er bijvoorbeeld voor kiezen door te gaan met de oude technologie en zich afsplitsen. Dat speelt ook nu. Na twee jaar testen en discussiëren is er echter een hoge mate van consensus onder de makers en houders van Ethereum dat dit een verstandige en noodzakelijke stap is.  Het is niet meer van deze tijd om met het raden van getalletjes  zoveel  energie te verspillen 6. Als het Ethereum lukt, volgt bitcoin dan?  Niet per direct. De voorbereidingen bij Ethereum namen jaren in beslag. Bovendien is de gemeenschap achter bitcoin een stuk minder geneigd tot verandering. Toch is het ook voor bitcoin een belangrijk moment, zegt Alex de Vries. „We zitten in een klimaat- en een energiecrisis. Om dan met raden van getalletjes energie te verspillen, is niet meer van deze tijd.”  De crypto-industrie ligt om die reden sowieso onder vuur. Veel overheden overwegen regulering. „Het ligt in de lijn der verwachting dat als dit bij Ethereum succesvol is, autoriteiten weinig reden zien om bitcoin te blijven ontzien.”||https://www.nrc.nl//nieuws/2022/09/13/de-verbouwing-van-cryptoplatform-ethereum-moet-het-geweten-van-de-cryptobelegger-ontlasten-a4141756
2022-09-14||Beëdiging nieuwe Keniaanse president: van feest tot onlusten||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/13/beediging-nieuwe-keniaanse-president-van-feest-tot-onlusten-a4141698
2022-09-14||Oud-Kamerlid Leegte (VVD) geeft opheldering over geruchtmakend telefoontje in trein||Het was niet zijn partijgenoot minister Henk Kamp met wie René Leegte (VVD) op dinsdag 6 januari 2015 in de trein tussen Groningen en Amersfoort een geruchtmakend telefoontje pleegde. En ook niet fractievoorzitter Halbe Zijlstra. Een emotionele René Leegte, Tweede Kamerlid voor de VVD in 2010-2015, onthulde dinsdagmiddag het ware verhaal achter het telefoontje in de trein waardoor hij destijds de portefeuille gaswinning moest neerleggen. Tijdens zijn verhoor door de parlementaire enquêtecommissie in Den Haag vertelde hij, na hier zeven jaar over gezwegen te hebben, dat het simpelweg zijn woordvoerder was met wie hij had gebeld na een werkbezoek aan Groningen. Tegen de woordvoerder, die hem vroeg of hij nog iets in de media wilde vertellen over het werkbezoek, had hij gezegd dat hij de media in Groningen zoveel mogelijk had ontlopen. Het was immers een besloten werkbezoek. De vaste Kamercommissie voor Economische Zaken had onder meer gesproken met een gedupeerde familie. „Ik vond dat ik niet zoveel nieuws te melden had, anders dan dat het verschrikkelijk was voor de Groningers”, legde Leegte uit aan de enquêtecommissie.   Pappen en nathouden
De voorlichter vertelde aan Leegte, die onderweg was naar huis, dat PvdA-Kamerlid Jan Vos scenario’s wilde laten onderzoeken voor het afbouwen van de gaswinning. Leegte vond dat onverstandig, omdat volgens hem allang als een paal boven water stond dat de gaswinning naar beneden moest. Ook de VVD was volgens hem daar inmiddels van overtuigd. Nog een extra onderzoek was alleen maar „pappen en nathouden van de Groningers”, zei hij tegen de woordvoerder. Het zou het proces alleen maar vertragen. Wat Leegte noodlottig werd als woordvoerder gaswinning, was dat in hetzelfde treingedeelte ook een actievoerder van Fossielvrij NL zat. Die ving alleen het „pappen en nathouden van de Groningers” op, het „vertragen van het proces” en het feit dat Leegte de media zoveel mogelijk had gemeden. De actievoerder meende dat Leegte de VVD-tactiek inzake de gaswinning met een meerdere besprak, en maakte flarden van het gesprek openbaar via Twitter. Ontplofte telefoon
Journalisten belden vervolgens naar de VVD-fractie om hier vragen over te stellen. Daar zei een voorlichter, die in de stress schoot, dat Leegte spijt had van zijn belletje in de trein. „Alsof het klopte wat ik zei”, zei Leegte bitter. Zelf kwam hij er pas dagen later achter wat er was gebeurd. Dat was in het weekeinde daarna, toen journalisten erover hadden gepubliceerd en zijn telefoon „was ontploft”. Heel Groningen was woedend op Leegte, ook lokale VVD-bestuurders vonden dat het telefoontje „stevige consequenties” moest hebben voor het Kamerlid. Leegte zegt dat hij er bewust voor koos om het vertekende beeld in de media niet te corrigeren. In plaats daarvan legde hij zijn woordvoerderschap neer, wat bij velen het beeld versterkte dat hij iets fout had gedaan. De enquêtecommissie vroeg hem waarom hij de waarheid niet meteen had verteld. Leegte zei dat het „om de inhoud” moest gaan, en niet over hem als persoon. Met tranen in de ogen en haperende stem zei hij in de enquêtezaal: „Mij als persoon belangrijker maken dan de inhoud deed geen recht aan de onrust in Groningen. Ik heb met de fractievoorzitter afgesproken dat het verstandig is als ik het dossier niet meer zou doen. Dat zou afleiden van de inhoud.” Volgens hem speelden ook de Provinciale Statenverkiezingen mee. Waren die er niet geweest, dan had hij het misschien kunnen uitleggen, dacht hij.||https://www.nrc.nl//nieuws/2022/09/13/oud-kamerlid-leegte-vvd-geeft-opheldering-over-geruchtmakend-telefoontje-in-trein-a4141725
2022-09-14||Oud-Kamerlid Vos (PvdA): we wilden in 2014 geen kabinetscrisis over de gaswinning riskeren||De PvdA koos er begin 2014 bewust voor om geen kabinetscrisis te veroorzaken over de hoogte van de gaswinning. De Kamer had toen net gehoord dat er in 2013 een historische hoeveelheid gas was verkocht, bijna 54 miljard kuub. Dat was schrijnend omdat er in 2012 een beving in Huizinge was geweest met een kracht van 3,6, de zwaarste beving tot nu toe in Groningen.   Oud-Kamerlid Jan Vos (PvdA) zegt dat het debat hierover, op 5 februari 2014, „heel spannend” was. Vos was net als Kamerleden van de oppositie „razend” over de hoge gaswinning. „Maar wat ik wel constateer is dat het nu veel zwaarder gewogen wordt dan toen.” Vos had voor zijn verhoor door de parlementaire enquêtecommissie in Den Haag teruggezocht wat hij destijds tijdens het debat had gezegd: hij vond het „schandalig” en was „met stomheid geslagen”. „Het enige stapje dat je nog extra kunt zetten is de minister naar huis sturen en daar waren we niet toe bereid”, zei hij dinsdag tijdens zijn verhoor door de enquêtecommissie. Vos, die tegenwoordiger ondernemer is, vertelde dinsdagmiddag aan de parlementaire enquêtecommissie in Den Haag dat alle Kamerleden van zijn partij bij het debat aanwezig waren om zonodig te kunnen stemmen als er een motie van wantrouwen of een motie van afkeuring zou worden ingediend tegen toenmalig minister van Economische Zaken Henk Kamp (VVD). Maar zo’n motie werd uiteindelijk niet ingediend, terwijl dit volgens Vos „in de huidige politieke cultuur toch wel heel gebruikelijk is”. ‘Balanceren op het randje’
Vos wilde begin 2014 net als de oppositiepartijen dat de gaswinning omlaag ging, maar „het gevoel van urgentie was niet zo groot dat de PvdA het noodzakelijk vond om daarover een politieke crisis te creëren”. De PvdA vormde destijds met de VVD een coalitie, het kabinet Rutte II. Uiteindelijk besloot het kabinet de gaswinning in 2014 te maximeren op 42,5 miljard kuub. Pikant is dat juist Vos’ partijgenoot Jeroen Dijsselbloem, toenmalig minister van Financiën, ervoor zorgde dat de gaswinning niet verder omlaag ging. Dat kon niet vanwege de economische recessie, vertelde Dijsselbloem vorige week tijdens zijn verhoor. Vos zei dat hij niet van de ingreep van Dijsselbloem op de hoogte was geweest.  Volgens Vos moest hij in het gasdossier steeds „balanceren op het randje” vanwege het coalitiebelang. In de loop van de jaren ging hij steeds meer samenwerken met oppositiepartijen als GroenLinks, die gaswinning versneld wilde afbouwen. Soms zetten zij samen de VVD voor het blok. „Dat werd mij niet altijd in dank afgenomen.” Veel kritiek
Dat de PvdA geen breuk wilde forceren met de VVD, had volgens Vos te maken met het feit dat er daarvoor drie kabinetten Balkenende waren geweest die voortijdig waren gevallen. Nederland had daardoor het imago gekregen van’Italië aan de Maas’. „Iedereen had echt het idee: we gaan dit samen uitzitten.” Daarnaast had zijn partij een „stevige energieagenda” die zij wilde uitvoeren. Hij prees Kamp ervoor dat die geholpen had die plannen uit te voeren. De „ijzerenheinigheid” van Kamp kwam daar goed van pas. Vos kreeg in Groningen veel kritiek, ook vanuit zijn eigen partij, omdat hij begin 2013 Kamp had gesteund toen die na de zware aardbeving in Huizinge besloot niet in te grijpen in de gaswinning. Vos vond het „niet onredelijk” dat Kamp eerst wilde onderzoeken wat er zou gebeuren als hij de gaswinning omlaag zou brengen. „Omdat er ook werd gezegd, ook door het Staatstoezicht op de Mijnen: als je de gaswinning terugbrengt en je laat ‘m daarna weer oplopen, dan zou je wel eens meer bevingen kunnen induceren.” Kamp hield altijd vol dat de gaskraan niet zomaar verder dicht kon vanwege de leveringszekerheid aan Nederlandse huishoudens en aan andere landen. Uit de verhoren is inmiddels naar voren gekomen dat er al begin 2013 bij het ministerie een onderzoek bekend was van GasTerra waaruit bleek dat de gaswinning wel degelijk snel omlaag had gekund, en fors ook. Vos is er boos over dat de Kamer hier destijds niet van op de hoogte werd gesteld. „Voor mij is dat wel een eyeopener geweest . Dat betekent dat wij jarenlang hebben staan discussiëren over leveringszekerheid terwijl dat eigenlijk een beetje flauwekul was in retrospectief.”||https://www.nrc.nl//nieuws/2022/09/13/oud-kamerlid-vos-pvda-we-wilden-in-2014-geen-kabinetscrisis-over-de-gaswinning-riskeren-a4141723
2022-09-14||Tweede Kamer: Raad van State hoeft beperking gezinshereniging niet te toetsen||De Raad van State gaat de kabinetsplannen om gezinshereniging van vluchtelingen tijdelijk te beperken niet toetsen op juridische houdbaarheid. Een Kamermeerderheid heeft een motie die daartoe opriep dinsdag verworpen. Voorstanders van de motie, die was ingediend door Tweede Kamerleden Kati Piri (PvdA) en Suzanne Kröger (GroenLinks) kregen geen steun van regeringspartijen VVD en CDA. Ook PVV, JA21 en Forum voor Democratie stemden tegen de motie. De Kamerfracties van regeringspartijen ChristenUnie en D66 steunden de motie wel. Staatssecretaris Eric van der Burg (Asiel en Migratie, VVD) kwam eind augustus met plannen om het aantal mensen dat voor gezinshereniging naar Nederland komt te beperken. In de plannen mogen gezinsleden van mensen die in Nederland asiel hebben gekregen pas na vijftien maanden hun gezinslid achterna reizen. Alleen als een vluchteling een woning toegewezen heeft gekregen, mag het gezin ook overkomen uit het buitenland. Dit terwijl mensen juist vaak te lang wachten op de toewijzing van een woning. Nu de Tweede Kamer de motie verworpen heeft, kan het kabinet de omstreden plannen doorvoeren.  Afgelopen week erkende Van der Burg in de Tweede Kamer dat zijn ambtenaren, net als migratierechtexperts, vraagtekens hadden geplaatst bij de juridische houdbaarheid van de maatregel. Die is volgens de experts in strijd met internationale verdragen. Maar de ambtenaren zeggen ook niet „dat het niet kan”, voegde Van der Burg daaraan toe. Hij wilde geen advies bij de Raad van State inwinnen, omdat er geen nieuwe wet is gemaakt voor het beleid. Indiener van de motie Kati Piri vroeg zich tijdens het debat af hoe het te rechtvaardigen valt „om kinderen nog langer van hun vader en moeder gescheiden te houden”.||https://www.nrc.nl//nieuws/2022/09/13/tweede-kamer-raad-van-state-hoeft-beperking-gezinshereniging-niet-te-toetsen-a4141719
2022-09-14||Vloeipapier en bubbeltjesplastic: de ingepakte schatten van de Hermitage||De terugkeer van de meesterwerken van de Morozov collectie die tot april 2022 hingen in de Fondation Louis Vuitton in Parijs, zou het begin kunnen vormen van een film over de relatie tussen kunst en oorlog. Het transport van de werken, terug naar de Hermitage in Sint-Petersburg en de Tretjakovgalerij in Moskou was een probleem, alleen al omdat het vliegverkeer tussen Europa en Rusland platlag. En zo reden vijf konvooien van elk zes vrachtwagens vol vroeg-moderne meesters door België en Duitsland naar de veerdienst tussen Travemünde en Helsinki, en van daar naar Rusland. Een juridische voetangel was dat de inhoud van de vrachtwagens op de formulieren niet moest worden afgevinkt als ‘luxegoederen’, omdat daaruit onmiddellijke inbeslagname kon volgen. Kunstwerken zijn niet immuun voor oorlog. De Hermitage aan de Amstel verbrak begin maart alle banden met de partner in Petersburg. De tentoonstelling Russische avant-garde: revolutie in de kunst werd afgelast, bruiklenen werden geschrapt. De directeur van de Hermitage in Sint-Petersburg Michail Piotrovski hield zich eerst nog op de vlakte, maar bestond het in juni om de internationale presentatie van Russisch erfgoed te karakteriseren als de culturele poot van de ‘speciale operatie’ waar de grote leider Poetin zijn land in had gevoerd. Zo werden ook de Cézannes, Monets, Bonnards, Picasso’s en Bracques tot speelbal van krachten in een wereld die voorheen juist graag vrome woorden besteedde aan de verbindende kracht van kunst. Bij ons kwamen Russische kunst en Russisch erfgoed onderaan de prioriteitenlijst te staan. En zo werd ook het zicht belemmerd op het boek dat de in New York gevestigde Nederlandse fotograaf Wijnanda Deroo maakte over een van de grootste kunstmusea ter wereld, dat zich opeens in vijandelijk gebied bevond. Behind the walls vormt de neerslag van vier reizen die zij maakte in 2018 en 2019 naar Sint-Petersburg om te fotograferen wat zich afspeelt in de opslagruimten van de Hermitage. ‘Ik wil de mensen die dit boek bekijken, laten deelnemen in mijn verbazing over wat er allemaal te zien is achter de muren van dit museum’, schrijft ze in haar inleiding.   En dat doet ze. Dit boek, dat zelf al bijna werd begraven voor het goed en wel verscheen, vormt een schatkamer over schatkamers. Ruimte na ruimte vol beelden, klederdrachten, bewerkte wapens en kostbaarheden, bewaard onder vloeipapier en bubbeltjesplastic in ruimtes verlicht door tl-bakken uit de jaren zeventig. Ook van de officiële kant van het museum krijgen we af en toe een glimp, met keukenstukken en jachttaferelen, lijst aan lijst boven strak in het gelid staande stoelen van rood damast. De ramen zijn daar behangen met van onder tot boven geplooide vitrages. Oude paleizen, zolders, kleedkamers, wachtkamers, verlaten hotels vormen al zo’n veertig jaar het onderwerp van Deroo. Mensen komen in haar foto’s heel sporadisch langs, als toevallige schimmen tussen het meubilair dat lijkt te zijn achtergelaten in een verdwenen wereld. Soms heeft de tijd die suggestie waargemaakt. Zo fotografeerde zij in de jaren tachtig de inmiddels hippe New Yorkse wijk Brooklyn zoals die nu al lang niet meer bestaat, een spookstad van verlaten fabrieken, onkruid en viaducten. Places of Memory heette de serie die zij in 2015 maakte. Onze hersens zijn erop ingericht altijd betekenis te zoeken, ook waar die niet is. Achter de muren van de Hermitage leeft, door de camera van Deroo, ook zo’n wereld die eigenlijk al geschiedenis is. Vloeipapier, barsten en vochtplekken in de plafonds, marmeren kariatiden die de wacht houden over het door niemand bekeken prentenkabinet. Het paleis van Doornroosje, weggezonken in een duizendjarige slaap.  In werkelijkheid is dat natuurlijk niet zo. Russen bezoeken de Hermitage nog steeds en de kunstwerken worden netjes bewaard en gerestaureerd. Maar voor ons is die wereld voorlopig gesloten. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/vloeipapier-en-bubbeltjesplastic-de-ingepakte-schatten-van-de-hermitage-a4141721
2022-09-14||Ingenieur mocht geen rekening incasseren van Groningse gedupeerde aardbeving|| Ingenieur Willem Meiborg, die Groningers zegt te helpen met hun strijd tegen aardbevingsschade, is twee weken geleden op de vingers getikt door de rechter. Zonder vooraf betalingsafspraken te hebben gemaakt, probeerde hij bij een gedupeerde een rekening te incasseren van 12.087 euro.  Maar de 66-jarige vrouw, Ria Mulder, kreeg van de rechter gelijk. Volgens de rechtbank ging het om „een vriendendienst”. Toen Mulder de factuur weigerde te betalen, sleepte Meiborg haar voor de rechter, maar kreeg ongelijk.  De uitspraak werd eind vorige maand bekrachtigd door het gerechtshof in Leeuwarden.  „Het hof is van oordeel dat geen overeenkomst van zakelijke dienstverlening tot stand is gekomen”, staat in het arrest. De gepensioneerde Willem Meiborg wordt deze woensdag door de parlementaire enquêtecommissie Groningse gaswinning gehoord. Hij is de directeur van het in Woerden gevestigde ingenieursbureau Energeo. Zijn grootvader was klokkenluider Willem ‘Beton’ Meiborg. Senior, ingenieur te Groningen, waarschuwde november 1963 in een ingezonden brief in Nieuwsblad van het Noorden voor calamiteiten en forse bodemdaling als gevolg van gaswinning. Hij voorspelde een bodemdaling van een meter, maar werd (naar later bleek onterecht) verketterd door de NAM. April 2017, vijf jaar na de aardbeving bij Huizinge, presenteerde zijn kleinzoon en naamgenoot Willem Meiborg zichzelf voor het eerst tijdens een bijeenkomst voor bevingsgedupeerden in Delfzijl. Hij vertelde met aardbevingsgedupeerde Annemarie Heite uit Bedum, die zich destijds ontpopte tot een belangrijk voorvechtster van de Groninger zaak, contact te hebben opgenomen omdat hij „in de voetsporen van zijn grootvader de Groningers wil helpen”.  Sindsdien heeft hij zich als ingenieur gespecialiseerd in de juridische afhandeling van mijnbouwschades in Groningen.  Behalve Ria Mulder plaatsen ook andere gedupeerden in het aardbevingsgebied vraagtekens bij de werkwijze van de Woerdense ingenieur, blijkt uit een rondgang van NRC en Dagblad van het Noorden. Meiborg wordt omschreven als een ingewijde die zich onvermoeibaar inzet voor het Groninger belang maar zich soms ook opdringt bij gedupeerden.  Zo kreeg een familie uit Termunten de indruk dat Meiborg hen  belangeloos wilde helpen. Met geen woord werd gerept over financiële genoegdoening. Totdat er een factuur van enkele duizenden euro’s op de mat lag. Die hebben we niet betaald, zegt de zoon van de 94-jarige vader.  Een gedupeerde uit Delfzijl zag zich wel genoodzaakt de rekening te voldoen.  „Hij biedt zijn diensten aan zonder vooraf helder te communiceren en afspraken te maken over betaling”, zegt advocaat Martin Blokzijl die  in de rechtszaal tegenover Meiborg stond. Door het financiële conflict met de ingenieur werd juridische strijd van zijn cliënte met drie jaar verlengd. „Wat ik heel kwalijk vind is dat hij zich steeds verschuilt achter zijn opa, de klokkenluider. Met dat mooie verhaal komt hij binnen”, reageert Ria Mulder zelf.  De aardbevingsgedupeerde benadrukt dat Meiborg zeker goede dingen heeft gedaan voor Groningen. Maar dat hij haar voor de rechter sleepte vanwege het niet betalen van de factuur, voelt oneerlijk, zegt Mulder. Ze is „teleurgesteld” in Meiborg. Herman de Muinck uit Zuidlaren, die ook zijn verhaal deed bij de parlementaire enquêtecommissie, sluit zich daarbij aan. „Meiborg is een keer bij mij thuis geweest en ik heb hem toen gevraagd of hij kosten in rekening brengt. Nee, antwoordde hij. Want hij was zo begaan met het lot van de gedupeerden.”   Willem Meiborg zegt in een reactie zich niet te herkennen in het geschetste beeld. Hij betwist het arrest van het gerechtshof. „Maar ik leg mij neer bij die uitspraak.” Meiborg vindt wel degelijk dat hij „ethisch bezig is en mensen helpt”. Actief benaderen doet hij niet, zegt de 71-jarige ingenieur die claimt te werken   „op basis van no cure, no pay”. Annemarie Heite laat weten onverkort achter Meiborg te staan. Meiborg zegt dat hij mensen bijstaat die „diep in de shit zitten en die ga ik niet direct lastig vallen met teksten als: het gaat je zoveel kosten”. Dat hij vooraf geen offertes stuurt, vindt hij niet vreemd. Onkosten legt Meiborg, zo schrijft hij Sijbrand Nijhoff uit Zijldijk bijvoorbeeld, via lopende rechtszaken bij de NAM neer. En niet bij gedupeerden.  Meiborg had contact met Nijhoff, de man die de geheime overeenkomst van samenwerking tussen de Nederlandse staat en oliebedrijven Shell en ExxonMobil openbaarde. Meiborg wilde Nijhoff helpen, zei hij meerdere malen.  Willem Meiborg beloofde dat hij Nijhoff kon helpen nadat hij hem op televisie had gezien, zeg Sijbrand Nijhoff. „Ik kan het verschil in jouw zaak maken, zei hij”, herinnert  de gepensioneerde paarden- en schapenboer zich. „Hij drong zich op en vroeg herhaaldelijk via de mail en in apps om stukken.” Nijhoff is uiteindelijk niet met de ingenieur in zee gegaan. Gelukkig maar, zegt hij nu. Meiborg junior, zegt Sijbrand Nijhoff, „komt niet alleen om de Groningers te helpen maar denkt ook goed om zichzelf”.||https://www.nrc.nl//nieuws/2022/09/13/ingenieur-mocht-geen-rekening-incasseren-van-groningse-gedupeerde-aardbeving-a4141720
2022-09-14||Het kabinet werkt aan een noodfonds voor de korte termijn||Een week voor Prinsjesdag – de Miljoenennota ligt al lang en breed bij de drukker – is het kabinet nog lang niet klaar met het leggen van de ingewikkelde puzzel die koopkrachtreparatie heet. Er wordt zelfs gewerkt aan het oprichten van een ‘noodfonds’, gevuld met enkele honderden miljoenen, om huishoudens nog dit jaar te hulp te schieten. Dat is nieuw. Uit de eerder uitgelekte informatie uit de Prinsjesdagstukken bleek dat Rutte IV weliswaar met een omvangrijk pakket van wel 15 miljard euro aan lastenverlaging gaat komen, maar dat er voor dit kalenderjaar geen ruimte is om de zware effecten van de hoge inflatie te dempen. Dat zou logistiek gezien op zo’n korte termijn niet meer mogelijk zijn; de ‘uitvoering’ kan het niet aan. Daarbij, zo roepen premier Mark Rutte (VVD) en minister Sigrid Kaag (Financiën, D66) bij herhaling, kan en wil de overheid niet iedereen in financiële nood blijven compenseren. „We moeten beseffen dat we collectief een stukje armer zullen worden”, zei Kaag in de zomer. Nu blijkt uit meerdere, deels bevestigde geruchten dat het kabinet toch werkt aan specifieke maatregelen om kwetsbare huishoudens in de laatste maanden van het jaar alsnog tegemoet te komen bij het betalen van hun hoog oplopende energierekening.  Met een reële angst als motief: dat duizenden huishoudens wegens wanbetaling in de winter worden afgesloten van gas en elektra. „Dat is echt het allerlaatste wat je wil”, zei energieminster Rob Jetten (D66) afgelopen vrijdag. Al dagen voeren ambtenaren van zijn ministerie en van Sociale Zaken intensief overleg met vertegenwoordigers van de energiesector, van gemeenten en de schuldhulpverlening. Afgelopen vrijdag schoven Jetten en minister Carola Schouten (Armoedebeleid, ChristenUnie) daar via een zoomverbinding bij aan. Dat de plannen nu op het hoogste bestuurlijke niveau zijn beland, betekent niet dat de partijen aan tafel er al uit zijn. Betrokken bronnen zeggen dat er nog wel een paar dagen overleg nodig is. Het kabinet streeft ernaar om komende vrijdag de knoop door te hakken en de nieuwe, acute steunmaatregelen te presenteren. Uit de uitgelekte plannen van maandag blijkt dat er verschillende opties op tafel liggen: het genoemde noodfonds zou in de minst vergaande variant voor uitstel van betaling moeten zorgen voor de meest armlastige huishoudens. Of, om schuldproblemen in de toekomst te voorkomen, de energierekening in z’n geheel kunnen overnemen. Daarnaast wordt gedacht aan aanvullingen op al bestaande regelingen die de energierekening  voor kwetsbare groepen betaalbaar moeten houden, bijvoorbeeld via de bijzondere bijstand. Eerder dit jaar kwam het kabinet al met een speciale energietoeslag voor mensen met een laag inkomen en kwam er een korting op de energiebelasting.  Volgens een studie van het Centraal Planbureau begin juni zouden tot 1,2 miljoen huishoudens door de hoog oplopende inflatie – van vooral energieprijzen – in acute financiële problemen komen als er geen nieuwe koopkrachtmaatregelen komen. Voor een doorsnee huishouden zal, zonder nieuw beleid, de koopkracht nog dit jaar met 7 procent dalen. Onderzoeksbureau CE Delft schatte recenter in dat 800.000 huishoudens door de hoge energielasten in betalingsproblemen kunnen komen. Dat er voor deze kwetsbare groepen een acuut probleem dreigt, of al bestaat, daar zijn alle betrokken partijen wel van doordrongen. Alleen over de precieze invulling van de maatregelen liggen volgens betrokkenen de ideeën nog ver uiteen. Volstaat een noodfonds? Moeten schulden worden kwijtgescholden of juist niet? Hoe voorkom je misbruik – welk armlastig gezin zal netjes de gasrekening betalen als de overheid dat óók aanbiedt te doen? En vooral ook de vraag: wie gaat het fonds vullen? Bij monde van minister Schouten zou het kabinet zich al hebben willen committeren aan 50 miljoen tot 100 miljoen euro, zegt een bron. Wel op voorwaarde dat de energiesector een even groot bedrag ophoest. Binnen die sector lopen belangen uiteen, tussen de producenten van gas en elektriciteit en de leveranciers die huishoudens voorzien van energie.  De leveranciers vinden dat vooral de producenten moeten bijdragen, want zij profiteren juist van de hoge gasprijzen. Het kabinet zal voor hen sowieso al de mijnbouwheffing willen verhogen om het koopkrachtpakket voor komend jaar mee te kunnen financieren.  Bij het overleg met het kabinet komen ook andere suggesties voorbij waar de energieproducenten niet erg enthousiast van worden, zoals de door de linkse oppositiepartijen PvdA en GroenLinks voorgestelde maximering van energietarieven. Voor de uitvoering van het noodfonds zouden juist de energieleveranciers een grote rol kunnen en ook willen spelen. Zij hebben de beste kennis van de betalingscapaciteit van hun klanten en zijn nu al verplicht om betalingsproblemen te melden bij de gemeente.  Vier grote leveranciers op de Nederlandse markt – Eneco, Essent, Vattenfall en Greenchoice – hebben begin dit jaar al de koppen bij elkaar gestoken om dreigende energiearmoede onder hun klanten tegen te gaan. Daarbij kwam, in overleg met schuldhulporganisaties, ook het idee van een noodfonds op. Deloitte heeft in hun opdracht onderzoek gedaan naar de haalbaarheid en inrichting van zo’n fonds. De uitkomst daarvan  wordt later deze week verwacht. Deze grote bedrijven zijn in elk geval bereid en in staat om de uitvoering van soepelere betalingsregelingen of zelfs schuldsanering op zich te nemen, maar ambtenaren vragen zich af of ook kleinere leveranciers daar de mankracht voor hebben. Nog voor de precieze details van de nieuwe compensatiemaatregelen officieel gepresenteerd zijn, barst er al kritiek los vanuit de oppositie – die overigens al heel lang aandringt op extra koopkrachtmaatregelen. Zelfstandig Kamerlid Pieter Omtzigt zegt een herhaling te vrezen van een andere acute en nogal bewerkelijke  compensatiemaatregel voor burgers in de knel: de Catshuisregeling van 30.000 euro voor slachtoffers van de Toeslagenaffaire, eind 2020. Omzigt, op Twitter: „Het lijkt erop dat het kabinet heel lang geen plan gemaakt heeft en nu halsoverkop een ondoordacht plan doorvoert, dat zeer fraudegevoelig zal zijn.” ||https://www.nrc.nl//nieuws/2022/09/13/het-kabinet-werkt-aan-een-noodfonds-voor-de-korte-termijn-a4141718
2022-09-14||Wat bezielt Azerbeidzjan om nu Armenië aan te vallen?||Wat bewoog Azerbeidzjan in de nacht van maandag op dinsdag tot zijn grootschalige militaire aanval op Armeens grondgebied? Terwijl Rusland alle aandacht nodig heeft voor de oorlog in Oekraïne viel het Azerbeidzjaanse leger in een tien uur durend verrassingsoffensief met zwaar geschut verschillende doelen aan in het zuiden van Armenië. Het is de hevigste geweldsescalatie sinds de zesweekse oorlog, eind 2020 waarbij meer dan zesduizend mensen omkwamen, rond het betwiste Nagorno-Karabach, toen Azerbeidzjan een flink gebied buitmaakte op Armenië. Volgens Azerbeidzjan volgde de aanval van afgelopen nacht op „Armeense provocaties”, waaronder de opbouw van wapens aan de grens. Het Azerbeidzjaanse leger nam vanaf maandagavond onder andere de Armeense stadjes Goris, Sotk, Vardenis en Jermuk onder vuur met mortiergranaten en drones. Daarbij vielen aan Armeense zijde zeker 49 doden. Azerbeidzjan deed geen uitspraken over het aantal slachtoffers. Na afzonderlijke telefoongesprekken tussen de Armeense president Nikol Pasjinian en de Russische president Poetin kwam het op maandagochtend tot een fragiel staakt-het-vuren. Pasjinian sprak eveneens met de Franse president Macron en de Amerikaanse minister van Buitenlandse Zaken Antony Blinken.  Hoewel het al decennia durende grensconflict rond Nagorno-Karabach met grote regelmaat oplaait, verraste de hevigheid en de locatie van de aanval ook de Armeens-Amerikaanse Richard Giragosian, directeur van het in de Armeense hoofdstad Jerevan gevestigde Regional Studies Center. „Zo’n langdurig offensief vergt veel voorbereiding. Daarnaast was de aanval gevaarlijk roekeloos. Er is door Azerbeidzjan in het wilde weg geschoten op zowel militaire als civiele doelen in Armenië”, vertelt Giragosian telefonisch vanuit  Jerevan. Volgens hem wijst de aanval erop dat Azerbeidzjan van zins is het slagveld uit te breiden naar het zuiden van Armenië. „Dit heeft met Nagorno-Karabach niets van doen.”  In de zesweekse oorlog in Karabach, eind 2020, bewees de Azerbeidzjaanse president Ilham Aliyev dat zijn leger, mede door militaire steun van bondgenoot Turkije, in staat is  grote gebieden buit te maken die Azerbeidzjan historisch als het zijne beschouwt. Het arme en politiek zwakke Armenië, dat afhankelijk is van de gunsten van Rusland, bleek slecht voorbereid en verloor. Rusland stationeerde een tweeduizend man tellende vredesmacht in de regio Karabach, ver van de plaats waar Azerbeidzjan nu toesloeg. Desondanks vinden regelmatig – al dan niet uitgelokte – geweldsescalaties plaats. Begin vorige maand nog vielen drie doden.  Dat Azerbeidzjans president toeslaat op het moment dat Rusland in Oekraïne flinke nederlagen lijdt, is volgens Giragosian zeker geen toeval. „Rusland is afgeleid en overdonderd door zijn slechte prestaties in Oekraïne en er is op dit moment geen afschrikkingsmacht die een Azerbeidzjaanse opmars kan stoppen.” Turkije, als machtige bondgenoot van Bakoe, liet al weten die rol niet op zich te willen nemen. De Turkse minister van Buitenlandse Zaken Ahmet Cavusoglu viel Azerbeidzjan maandag bij en riep Jerevan op tot onderhandelingen. Vredesgesprekken vonden juist twee weken geleden nog plaats in Brussel onder leiding van de voorzitter van de Europese Raad Charles Michel. Daarbij werd gesproken over gebiedsafbakening, over het herstel van beschadigde infrastructuur en een duurzame vrede. Bij de blitzkrieg eind 2020 stond Europa buitenspel en moest het de vredesonderhandelingen aan ‘regionaal scheidsrechter’ Rusland overlaten. Nu Rusland verzwakt is, probeert Brussel de onderhandelingen naar zich toe te trekken. Juist omdat Bakoe zich in die gesprekken constructief leek op te stellen, betekent het plotselinge offensief volgens Giragosian weinig goeds voor het diplomatieke vertrouwen. „Deze actie tart iedere logica. Net als Poetin handelt Aliyev niet volgens onze ‘westerse’ verwachtingen.” Europa zit vanwege zijn zoektocht naar alternatieven voor Russisch gas vooral in een vragende positie. Maandenlange energiegesprekken tussen Brussel en Bakoe resulteerden half juli in Bakoe in de ondertekening  door Aliyev en EU-Commissievoorzitter Ursula von der Leyen van een memorandum over versterkte energiesamenwerking.  De Azerbeidzjaanse minister van Energie, Parviz Sjahbazov, liet maandag via Twitter weten dat Bakoe al ruim 7 miljard van de dit jaar geplande 12 miljard kubieke meter aardgas heeft geleverd. Tot 2027 moet die hoeveelheid toenemen tot 20 miljard kubieke meter. „In de perceptie van Azerbeidzjan geeft de gasdeal met Europa ze meer invloed  in Europa”, zegt Giragosian. „Bakoe weet dat ze nu geen sancties of andere straffen hoeven te verwachten.” Dat was precies de vrees van critici toen Von der Leyen de gasdeal sloot en zich volgens velen te weinig kritisch opstelde waar het ging om Aliyevs autoritaire koers. Eind juli waarschuwden vijftig Franse politici in Le Monde dat de Azerbeidzjaanse gasdeal Europa opnieuw afhankelijk maakt van een „dictator” met „oorlogszuchtige bedoelingen.” Frankrijk huisvest een grote Armeense diaspora en stelt zich doorgaans zeer pro-Armeens op.  Volgens Giragosian is Aliyevs positie echter zwakker dan zijn militaire en politieke bravoure doet vermoeden. De oorlog van 2020 resulteerde, ondanks de professionaliteit van het Azerbeidzjaanse leger, niet in een definitieve overwinning. Daarbij bevindt Aliyev zich in een afhankelijke positie tussen Moskou en vooral Ankara. Kremlin-woordvoerder Dmitri Peskov benadrukte dinsdag dat de rol van Rusland en die van Poetin bij de bemiddeling in het conflict „onmogelijk te overschatten” is. Maar ook binnenlands stapelen voor Azerbeidzjan de problemen zich op, ondanks de economische bloei en de grondstoffenrijkdom. Naast sociale onvrede over corruptie en machtsmisbruik is er woede over de behandeling van Karabach-veteranen, die geen recht hebben op een veteranenstatus en de bijbehorende financiële vergoedingen. In juli stak een 35-jarige veteraan, vader van twee, zichzelf in brand voor een overheidsgebouw en overleed aan zijn verwondingen. Volgens zijn familie handelde hij uit frustratie over de hardvochtige opstelling van het leger.  Volgens Giragosian zit Aliyev in een vergelijkbare positie als Poetin en Erdogan: „middelbare mannen” met een „honger naar macht” die hun positie steeds verder zien verzwakken. De aanval, hoe krachtig ook, heeft Azerbeidzjan geen terreinwinst opgeleverd, maar wel veel gekost. Niet alleen in eigen land dreigt hij zijn volk opnieuw teleur te stellen, met zijn roekeloosheid heeft hij zich ook de woede van Europa en vooral Moskou op de hals gehaald. Poetin mag respect hebben voor collega’s die zich krachtig opstellen, in dit geval heeft Aliyev mogelijk zijn hand overspeeld. Giragosian: „Poetin zal zich wreken om deze schaamteloze uitdaging. The empire will strike back.”||https://www.nrc.nl//nieuws/2022/09/13/wat-bezielt-azerbeidzjan-om-nu-armenie-aan-te-vallen-a4141717
2022-09-14||Zijn instrumenten zien eruit als appartementen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/13/zijn-instrumenten-zien-eruit-als-appartementen-a4141685
2022-09-14||Het Orlando Festival in Zuid-Limburg houdt op te bestaan||Het Orlando Festival in Zuid-Limburg houdt op te bestaan. Dat heeft de organiserende Stichting Kamermuziek Limburg (SKL) maandag bekendgemaakt. Daarmee komt er een einde aan een van de oudste kamermuziekfestivals van Nederland. In augustus beleefde Orlando zijn veertigste editie. De reden om te stoppen is gelegen in ‘een samenspel van factoren’, aldus de SKL. Met ingang van 2023 verdwijnt de provinciale subsidie, en ondanks ‘de genereuze steun van de gemeente Kerkrade’ raakt een sluitende begroting daarmee uit het zicht van de stichting. Incidentele bijdragen van fondsen zou te onzeker zijn om dit verlies op te vangen. Ook wordt de stijgende kosten van concertfaciliteiten, en een terughoudendheid van het publiek om na de coronaperiode terug te komen  als redenen genoemd.  Twee jaar geleden hing het voortbestaan van Orlando al aan een zijden draadje. De Cultuurtank Limburg gaf toen een negatief subsidieadvies aan de provincie, ondanks een positieve artistieke beoordeling, wegens ongezonde bedrijfsvoering. De Provinciale staten sprong toen alsnog bij met een projectsubsidie van 108.000 euro.   Nu stopt de structurele provinciale subsidie dus alsnog. Het Orlando Festival genoot een internationale reputatie en bracht jaarlijks zo’n vijftig concerten in een regio waar het klassiekemuziekaanbod minimaal is. Eerder dit jaar verplaatste Orlando het festivalhart nog van de middeleeuwse abdij Rolduc naar de centraler geslagen HuB Kerkrade, maar die verhuizing blijkt het tij niet hebben kunnen keren. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/het-orlando-festival-in-zuid-limburg-houdt-op-te-bestaan-a4141716
2022-09-14||Forumschool in scouting-gebouw? ‘Niet handig’||Scouting Nederland is in verlegenheid gebracht door het bekend worden van het adres van het eerste Renaissance-schooltje, gesticht door politici van Forum voor Democratie. Zowel het landelijk bestuur van de scouting als leden reageren kritisch op het besluit van de Almeerse scouting om een ruimte in Almere Haven te verhuren aan de Renaissance-stichting die aan FVD is gelieerd. De landelijke organisatie noemt de verhuur „niet handig”, omdat zo de indruk kan worden  gewekt dat  een apolitieke organisatie als Scouting Nederland het eens is met het gedachtengoed van Forum.  De Renaissance-stichting opende twee weken geleden een particulier basisschooltje met vier leerlingen van uiteenlopende leeftijden. Forum had het adres van het schooltje geheim willen houden, om ouders en kinderen rust te gunnen en  geen negatieve aandacht van politieke tegenstanders te trekken. Dat lukte precies twee weken. Maandag werd publiek bekend waar de school lag. Politieke tegenstanders van Forum plakten een vel papier met daarop ‘Fascisten opgerot’ op een nabijgelegen containerconstructie. De ruimte wordt verhuurd  om de eigen begroting rond te krijgen, aldus   Rob Vlaar van Scouting Almere. „Met de hoge kosten die we op ons af zien komen kunnen we huuropbrengsten goed gebruiken”, zei Vlaar maandag tegen Omroep Flevoland.  De ruimte in het clubhuis is voor één jaar verhuurd. Voor hoeveel wilde hij niet zeggen.    Het landelijk bestuur van Scouting Nederland toont zich overvallen door het besluit van de Almeerse vereniging die formeel zelfstandig beslissingen kan nemen over de verhuur. „We hoorden er pas afgelopen vrijdag over”, vertelt een woordvoerder. „We vonden het niet handig en zouden die beslissing zelf nooit genomen hebben. We houden ons niet bezig met partijpolitiek. Als een scoutinggroep onderdak biedt aan een school die is geïnitieerd door een politieke partij, zou dat toch kunnen suggereren dat wij sympathie hebben  of het eens zijn met de standpunten van de betreffende partij. Dat is nadrukkelijk niet zo.” Rob Vlaar uit Almere zegt tegen NRC: „Ik wil in elk geval wel kwijt dat ik helemaal niets heb met het gedachtengoed van Forum voor Democratie.”   Overigens zegt het landelijk bestuur erbij de beslissing „uit een economisch oogpunt ook wel weer te begrijpen”.  Scouting kampt door de hoge inflatie met een sterke kostenstijging, aldus het landelijk bestuur. Door ruimtes aan zeer uiteenlopende instellingen te verhuren proberen lokale scoutings gaten in de begroting te dichten.  Ouders van de vier kinderen zeiden maandag tegen de regionale omroep negatieve reacties te hebben gekregen op hun keuze voor het Renaissance-schooltje. Samen met het opgehangen briefje was dat de aanleiding voor de omroep, die naar eigen zeggen al een paar weken op de hoogte was van de locatie, meer te publiceren over de locatie van het schooltje. Het gaat om een particuliere instelling waarvoor de ouders ongeveer 300 euro per maand eigen bijdrage betalen. Veel leden van Scouting Nederland reageerden kritisch omdat hun apolitieke vereniging op deze manier in verband werd gebracht met een politieke partij. „We worden nu geassocieerd met iets waar scouting niet voor staat”, citeert Almere Deze Week een kritisch lid.     De landelijke organisatie gaat nu in gesprek met de scouting in Almere, onder meer om te bekijken hoe de ontstane onrust bij de achterban kan worden verkleind, aldus de landelijk woordvoerder. Of het een optie is het contract met de Renaissance-stichting van FVD  op te zeggen, wilden de landelijke en Almeerse organisatie niet zeggen.   De woordvoerder van Forum laat  weten „met ontzetting kennis te hebben genomen van de weerzinwekkende intimidatiepogingen richting leerlingen van onze Renaissance-school in Almere. Afgelopen weekend werd de voordeur van onze partijleider ook al beklad. Het past in een klimaat van verdergaande demonisering.”  Van meet af aan was er veel ophef over het plan. Politieke tegenstanders vreesden dat Forum de particuliere scholen zou gaan gebruiken voor politieke indoctrinatie en de verspreiding van extremistisch gedachtengoed. Tot nu toe viel de belangstelling van ouders tegen. Waar de initiatiefnemer, FVD-politicus Ralf Dekker, was uitgegaan van drie à vijf scholen verspreid over het land, kwam Forum niet verder dan, in Dekkers eigen woorden, „een piepklein schooltje”, met dagelijks les voor vier kinderen van diverse leeftijden. Tegenover NRC ontkende Dekker daarbij dat het ging om kinderen van FVD-politici. Dit artikel is aangevuld met de reactie van Forum voor Democratie. Correctie (13 september 2022): In een eerdere versie stond dat de scouting financiële problemen heeft door het verlies van leden, maar de organisatie heeft vooral last van de inflatie, aldus Scouting Nederland. Dat is aangepast. ||https://www.nrc.nl//nieuws/2022/09/13/forumschool-in-scouting-niet-handig-a4141715
2022-09-14||‘Ik weigerde elke make-up,  behalve om er vermoeider uit te zien’||Ze doet onwillekeurig aan Kim Kardashian denken, de schatrijke reality-ster die elke dag traint met gewichten, trots haar lage vetpercentage deelt, haar buik laat laseren om hem nog strakker te krijgen en „alles” voor mode zegt over te hebben,  ze zou desnoods een luier dragen als een outfit te strak zit voor een wc-bezoek.  Elisabeth Amalie Eugenie in Beieren (1837-1898), keizerin van Oostenrijk en koningin van Hongarije, voerde eenzelfde soort dwangbewind over haar lichaam. ‘Sisi’s’ levenslange diëten en fanatieke sport- en gymnastiek-sessies leverden een legendarisch smal middel op, ingesnoerd en in bedwang gehouden met lederen korsetten. Haar loodzware, extreem lange haar vergde elke dag urenlange verzorging. Het resultaat was een plaatje dat haar onderdanen betoverde, maar waar ze zelf al na haar 32ste niet meer aan kon voldoen. Portretten waren vanaf dat moment ten strengste verboden.  Zo opgesomd klinkt het ziekelijk – en mijlenver verwijderd van Sissi, de sprookjesprinses met het lieve gezicht van Romy Schneider die al generaties lang met Kerst op tv te zien is (regisseur Ernst Marischka maakte er ‘Sissi’ met dubbel-s van). „Slagroom”, noemt de Luxemburgse actrice Vicky Krieps die klassieke films; net als miljoenen meisjes vóór en na haar ging ook zij als kind voor de bijl. We spreken elkaar via Zoom op de dag van de Luxemburgse première van Corsage, Krieps’ dwarse, eigentijdse interpretatie van de aanbeden keizerin in een script van regisseur Marie Kreutzer. Krieps is een van Europa’s meest gevraagde actrices en woont met haar gezin in Berlijn, maar Luxemburg is nog altijd ‘thuis’. Die avond zal ze zich in een koetsje door het centrum laten rijden, als half-spottend eerbetoon aan haar rol.  „Bij ons thuis werd geen Sissi gekeken”, vertelt ze. „Mijn ouders waren een soort hippies. Maar bij mijn buurmeisje keken ze wel. Ik mocht meekijken en heb daar heel gelukkige, oppervlakkige herinneringen aan. Die mooie prinses met haar mooie jurken, mooie korsetten… „Bij de buren stond ook een Sisi-biografie in de kast. Ik las dat boek toen ik een jaar of veertien was, en raakte gefascineerd: ik bespeurde iets raadselachtigs in haar, een onuitgesproken verdriet over het feit dat je een meisje bent. Dat verdriet kende ik, ondanks mijn vrije opvoeding. Een meisje moet zich aan de regels houden. Ze moet knap zijn, niet te veel praten, grappig zijn maar niet te grappig, slim maar niet te slim… al die bullshit. „Jaren later maakte ik een film met Marie Kreutzer in Wenen (Was hat uns bloß so ruiniert, 2016, red.) en zaten we te fantaseren over een volgend project. ‘Waarom geen Sissi?’, zei ik. Marie vond het een stom idee – Sissi is kitsch. Toen vertelde ik haar over die verborgen, donkere kant die ik als tiener in de biografie had menen te lezen. Drie jaar later ontving ik een afgerond script, met een kaartje van Marie erbij: „Ik ben het archief ingegaan, en je had gelijk.”  „Ik was net terug uit Los Angeles, waar ik wekenlang promotie had gedaan voor Phantom Thread (Krieps’ doorbraakrol tegenover Daniel Day-Lewis, red.). Ik heb me nog nooit zo eenzaam en leeg gevoeld als daar, het epicentrum van ‘the fake game’. Als vrouw word je er constant bekeken, gekeurd, besproken. Doe deze jurk aan, stap nu in die auto, klim het podium op, smile… Ik dacht dat ik gek werd. Sisi is het ultieme symbool voor dat verschrikkelijke gevoel. Dat was de connectie die ik met haar voelde. De cirkel was rond.” Voor Sissi-fans zal Corsage misschien een onaangename verrassing zijn – de film toont een depressieve, manipulatieve vrouw, die haar scherp begrensde publieke rol aan alle kanten saboteert. Krieps is niet bang voor de reacties: „Niemand weet echt wie Sisi was, ze wist het zelf niet eens. Als we met onze film al een beeld van haar verwoesten, dan is dat een beeld dat ook Romy Schneider heeft verwoest, een van onze grootste actrices die om onbegrijpelijke redenen in dikke lagen make-up gehuld werd, alsof haar magie moest worden verhuld. Op de set van Corsage heb ik elke make-up geweigerd, behalve als het nodig was om me er vermoeider uit te laten zien. De rest is bullshit. „Ik probeer op geen enkele manier in Romy’s voetsporen te treden – dat zou niet eens kunnen, wie ben ik nou. Ik wil iets aan de kaak stellen. We zijn in een tijd beland waarin we allemáál constant bekeken worden, maar nu door onszelf. We stalken onszelf met onze mobieltjes, en onze blik is nog minstens even kritisch. We zijn nu allemaal Sisi. Wat gaat dat met ons doen? „Op de set was als ik een kind. In gedachten nam ik ze allebei bij de hand, Sisi en Romy, en zei: dit is onze speelplaats. Hier mogen we doen wat je misschien altijd al wilde, maar wat nooit mocht. En als de mensen het dan stom vinden of erom lachen, dan lachen ze mij maar uit.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/ik-weigerde-elke-make-up-behalve-om-er-vermoeider-uit-te-zien-a4141714
2022-09-14||Jean-Luc Godard was het geheugen en het geweten van de cinema||Ergens ligt nu een nieuwe film op ons te wachten. Die is af. Of bijna af. Volgens Jean-Lucs Godards vaste medewerker Fabrice Aragno wordt het een terugkeer naar de bron, gedraaid op het medium waar het allemaal mee begon: analoge film. Maar de maker is dood. De Frans-Zwitserse filmmaker Jean-Luc Godard is dinsdag op 91-jarige leeftijd overleden in zijn woonplaats Rolle in Zwitserland.  Jean-Luc Godard werd in 1930 in Parijs geboren als zoon van een Zwitserse arts en de erfgename van een Franse bankiersfamilie. Na zijn schooltijd in het Zwitserse Nyon keerde hij terug naar Parijs, waar hij zich al snel ontpopte als de provocateur par excellence van de Franse filmwereld. De Franse President Emmanuel Macron noemde hem in een persoonlijk bericht de „grootste beeldenstormer van de Franse Nouvelle Vague”. Geen ander cineast was zo belangrijk voor de manier waarop de filmkunst zich sinds de Tweede Wereldoorlog heeft ontwikkeld. Daarbij vernieuwde Godard ook zichzelf voortdurend. Hij had zo’n haat-liefdeverhouding met de kunstvorm, dat hij die steeds naar nieuwe hoogtes wist te tillen. Een cinema zonder Godard is daardoor moeilijk voorstelbaar: hij was zowel de luis in de pels van de filmkunst, de boze oom van Hollywood, als de grootste cinefiel die ooit heeft bestaan. Brigitte Bardot en Jean-Luc Godard op de set van ‘Le Mepris’. Foto ANP / Gamma-Rapho Agence
 Samen met François Truffaut en andere latere regisseurs groeide Godard op in de Cinématheque Française, een Parijse filmtempel waar in de naoorlogse jaren een enorme inhaalslag plaatsvond op het gebied van Amerikaanse en wereldcinema. Geïnspireerd door iconen als John Ford, Howard Hawks en Alfred Hitchcock, die in het Amerikaanse studiosysteem hun eigen handschrift konden ontwikkelen, formuleerden ze de zogeheten ‘auteurstheorie’, die filmmakers net als schrijvers als auteur van een oeuvre ziet. En ze brachten het in praktijk. De Nouvelle Vague was geboren.  De nieuwe filmgolf moest afrekenen met de keurige films van hun Franse voorgangers, en energiek en vol experimenteerlust de camera richten op de eigen generatie. Op de wereld buiten studio’s en decors. Heilige huisjes werden omver geschopt. Stilistische vernieuwingen ingevoerd. Kenmerkend is Godards uitspraak: „Een film heeft een begin, een midden en een einde, maar niet noodzakelijkerwijs in die volgorde.”  Trailer A bout de souffle  In zijn debuutfilm À bout de souffle (1960) introduceerde Godard bijvoorbeeld de jump-cut, een springerige montagestijl die shots in stukjes knipte, waardoor je het gevoel krijgt door de tijd te hinkelen. Het paste goed bij het existentialistische misdaadverhaal met rollen voor Jean-Paul Belmondo en Jean Seberg als het gedoemde liefdeskoppel. De jump-cut, de tegenspraak en de collage werden voor Godard ook een manier om grip te krijgen op het Europa van na de Tweede Wereldoorlog en de Holocaust, waarin de tijd uiteengeslagen was en Godard zich verantwoordelijk voelde voor hoe film gefaald had zijn „ethische rol te vervullen bij het getuigen over de ondenkbare barbaarse daden van de nazi’s”.  Op À bout de souffle volgde Le petit soldat (geproduceerd in 1960 maar pas uitgebracht 1963), een van de eerste Franse films die zich verhield tot de Algerijnse Onafhankelijkheidsoorlog. Het was ook de eerste keer dat hij optrok met zijn latere echtgenote en muze Anna Karina. Ze zouden weer samenwerken aan Vivre sa vie (1962), waarschijnlijk een van zijn meest geliefde films. Karina speelt de aankomende actrice Nana die door omstandigheden gedwongen in de prostitutie belandt. Het deels geïmproviseerde en in lange takes gefilmde vrouwenportret bevat een van de meest aangrijpende scènes van de afgelopen eeuw. Het moment waarop Nana in een zo goed als lege bioscoop een scène uit Carl Th. Dreyers stille film La Passion de Jeanne d’Arc (1928) bekijkt en de tranen van actrice Maria Falconetti over lijken te vloeien in de tranen op het gezicht van Anna Karina zelf is van een grote puurheid. Er is op dat moment geen verschil meer tussen film, personage en toeschouwer.  Je kunt die scène niet bekijken zonder ook zelf diep geroerd te raken. Dat is essentieel voor cinema als empathiemachine. Godards films mogen dan vaak zelfreflexief zijn, Brechtiaans vervreemdend en de vervoering willen doorbreken, politiek geladen, ergerlijk intellectualistisch, vol met literaire, kunsthistorische referenties, maar ze zouden niet zo de tand des tijds hebben doorstaan, en blijvend van invloed zijn op steeds weer nieuwe generaties wereldwijd, als ze niet ook van dat soort zuivere momenten van verstilling en empathie zouden kennen. Bij Godard gaan voelen en denken hand in hand.  In een van zijn beroemdste films, Le mépris uit 1963 krijgt een jonge schrijver (Michel Piccoli) de kans om een filmscript naar aanleiding van de ‘Odyssee’ te schrijven voor filmdinosauriër Fritz Lang (nog een van Godards favorieten). Ondertussen wordt zijn werk verstoord door jaloezie over de verhouding die zijn door Brigitte Bardot gespeelde echtgenote al dan niet met de producent van de film zou hebben. De verwarrende, verwonderende en verwoestende relaties tussen mannen en vrouwen vormen in veel van Godards films een verhaalmotor. Trailer Le mépris   Elk decennium leek Godard zich opnieuw uit te vinden. Na Week-end (1967) werden zijn films politiek uitgesprokener. Hij sprak zich uit tegen de oorlog in Vietnam (onder andere in Pierrot le fou uit 1965 en het collectief geproduceerde anti-oorlogspamflet Loin du Vietnam  uit 1967). Hij was in films als Ici et ailleurs (1976 een pleitbezorger van de Palestijnse zaak (wat hem op verwijten van antisemitisme kwam te staan). Ook affilieerde hij zich met marxistische politiek, bijvoorbeeld in La Chinoise (1967), waarin hij zijn tweede echtgenote Anne Wiazemsky castte. Vanaf de jaren zeventig werd filmmaker en zijn laatste levenspartner Anne-Marie Miéville van invloed op de meer politieke, experimentele, soms bijna gedeconstrueerde films die hij in dat decennium maakte.  Hij begon te experimenteren met video, culminerend in het grootste ambitieuze episodische tv-werk Histoire(s) du Cinéma (1988-1999). Deze alternatieve filmgeschiedenis onderzoekt niet alleen het ontstaan van de cinema, maar ook hoe dit samenhangt met de grote gebeurtenissen van de twintigste eeuw. Het is een van de intrigerendste filmwerken die er is. Een doolhof van verwijzingen, woordspelingen en associaties. Een totaalkunstwerk dat de basis zou leggen voor Godards latere films Éloge de l’amour (2001, een mix van film en video), Notre musique (2004, over de belegering van Sarajevo tijdens de oorlog in ex-Joegoslavië), het associatieve, in Navajo-Engels ondertitelde Film Socialisme (2010), het in 3D gedraaide Adieu au langage (2014) en het later ook tot tentoonstelling uitgewerkte Le livre d’image (2018).   Jean-Paul Belmondo en Jean Seberg als gedoemd liefdeskoppel in À bout de souffle. Er is een cinema vóór en een cinema ná Godard. Er zijn filmhistorici die zeggen dat de filmkunst in de jaren tot de Tweede Wereldoorlog al zijn belangrijkste ontdekkingen al had gedaan. Daarna lag het speelveld open voor Godard om de cinema binnenstebuiten te keren, soms bruut, soms liefkozend. Academici wereldwijd discussiëren tot op de dag van vandaag over zijn esthetiek, zijn politiek, zijn kijk op vrouwen.  Als in een periode van rouw wordt het nu tijd zijn werk te herinneren, te herzien, te herwaarderen. En om ons te realiseren dat met hem niet het geheugen en het geweten van de cinema van de twintigste en de eenentwintigste eeuw mag sterven.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/jean-luc-godard-was-het-geheugen-en-het-geweten-van-de-cinema-a4141713
2022-09-14||De donkere kanten van Habsburg-popster Sisi||‘Veertig is voor een vrouw uit het volk de gemiddelde leeftijd”, zegt de hofarts terwijl hij haar het ‘onschuldige nieuwe middel’ heroïne voorschrijft tegen de malaise van haar leven. Maar zij is niet uit het volk. Zij is keizerin en zal in werkelijkheid op 60-jarige leeftijd worden vermoord, al heeft regisseur Marie Kreutzer voor haar een ander einde in petto.  Terwijl haar dochtertje in de kamer ernaast ‘Für Elise’ op de piano pingelt, zet een hofdame bij haar een eerste shot. Het is heel goed mogelijk dat Beethovens compositie aan het hof van de Oostenrijkse keizerin Elisabeth in Beieren (1837-1898) bekend was, maar heroïne werd pas in het jaar van haar dood als merknaam geregistreerd. Het is slechts een van de vele voorbeelden van de historische vrijheden die Kreutzer zich permitteerde in haar biopic van de vrouw die dankzij de suikerzoete filmtrilogie Sissi (1955-1957)  met Romy Scheider in de hoofdrol een van de beroemdste filmprinsessen uit de geschiedenis werd.   Deze nieuwe film focust op de donkererder kanten van het leven van de vrouw die wel een Habsburg-popster is genoemd, een weggestopt feministisch icoon, en de eerste beroemdheid die door de media van haar tijd werd gebodyshamed. Corsage is een verontrustende psychologische studie die oog heeft voor Elisabeths isolement in een kwalijk patriarchaat, haar eetstoornis, haar mentale gezondheidsklachten en haar zelfmoordgedachten. De vergelijking met de anachronismen in Sofia Coppola’s Marie Antoinette of Pablo Larraíns gothic Prinses Diana-film Spencer  met Kristen Stewart ligt daarom meer voor de hand dan met de vele klassiekers die van haar een sprookjesfiguur wilden maken. Corsage  is een verpletterende film. Elk shot, elke keuze is raak. Dit is denken met beelden. Bovendien is Vicky Krieps in de hoofdrol, een mix tussen de Tilda Swinton uit Orlando en Isabelle Huppert in La pianiste, lumineus: doorschijnend en ongrijpbaar. We volgen Elisabeth tijdens een cruciaal maar weinig bekend jaar uit haar leven. Het huwelijk met Frans Joseph is bekoeld, de politieke situatie in de dubbelmonarchie is instabiel, in juni 1878 bezette Oostenrijk-Hongarije Bosnië-Herzegovina. De keizerin heeft zich zo goed als uit het openbare leven teruggetrokken. Dat gaf Kreutzer alle vrijheid voor het eigenlijke doel van haar film: een feministische schets van het spanningsveld tussen beeldvorming en zelfbeeld, repressie en rebellie.  Haar Elisabeth is veel op reis, heeft verhoudingen, en doet allerhande pogingen om uit haar keurslijf te ontsnappen. De titel ‘Corsage’ is wat dat betreft dubbelzinnig. Deze verwijst niet alleen naar het feit dat zij als intelligente vrouw toch niet meer dan een verwelkend versiersel op de borst van de werkelijke macht is, maar ook naar het korset (een andere betekenis van het woord) waarin zij zich dagelijks laat insnoeren om maar de mooiste van het land te blijven.  Cruciaal is de ontmoeting die Elisabeth in de film heeft met de Franse filmpionier Louis Le Prince die haar vraagt of hij haar mag filmen. Le Prince werd bekend doordat hij in 1888  (tien jaar na de gebeurtenissen in de film) de eerste bewegende beelden op een papieren filmstrip vastlegde. Het apocriefe filmpje dat Corsage presenteert is het enige waarin Elisabeth vrij is, lacht, danst. Een andere vrouw dan de cinema tot nu toe van haar heeft gemaakt. Een knipoog van Kreutzer die zegt: ik weet ook wel dat dit maar een film is, en hoe gevaarlijk beeldvorming kan zijn.  Corsage is overigens nog maar het begin van een kleine ‘Sisi’-revival. Vorig jaar verscheen al de Duitse miniserie ‘Sisi’. Eind van de maand wordt ook de Duitse Netflix-serie ‘Die Kaiserin’ verwacht die focust op de eerste jaren van het huwelijk van Elisabeth en Franz Joseph. In de maak is ook nog de speelfilm Sisi & Ich die verteld moet worden vanuit het perspectief van hofdame Irma. Ook bij Kreutzer krijgen de hofdames een hoofdrol. Ze zijn als Lady Gaga’s Little Monsters, fans die haar zo bewonderen dat ze wel in haar huid willen kruipen. Als Elisabeth ontsnapt zullen zij haar last verder moeten dragen.  Biopic Corsage  Regie: Marie Kreutzer. Met: Vicky Krieps, Florian Teichmeister. Lengte: 115 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/de-donkere-kanten-van-habsburg-popster-sisi-a4141712
2022-09-14||&#8216;Mijn vrienden stuurden me berichtjes: dude, nu kun je vredig sterven&#8217;||Tarmo Peltokoski wordt  vaste gastdirigent van het Rotterdams Philharmonisch Orkest. De 22-jarige Fin maakte in mei een sensationeel debuut in Rotterdam, toen hij inviel voor de gevallen ster Valery Gergiev. Gergiev, voormalig Rotterdams chef-dirigent en naamgever van het Gergiev Festival (ook geschrapt), viel na de Russische inval in Oekraïne mondiaal uit de gratie, omdat hij weigert zich te distantiëren van Poetins politiek.  Het jaar was nog niet eens halverwege, maar NRC noemde Peltokoski’s concert een van de mooiste van 2022. Vooral het slotdeel van Sibelius’ Tweede symfonie wekte bewondering.  Een vaste gastdirigent van een orkest is een dirigent die regelmatiger terugkomt dan een ‘gewone’ dirigent. Niet zo vaak als de chef-dirigent, maar toch genoeg om een band op te bouwen met de musici. Als een dirigent de titel  ‘vaste gast’ accepteert, is dat voor   een orkest meestal een verzekering dat  die dirigent  voor een langere tijd regelmatig terugkomt; belangrijk omdat dirigenten vaak hun schema’s jaren vooruit volplannen. Zo is Iván Fischer bijvoorbeeld een ‘ honorair’  gastdirigent van het Concertgebouworkest.  Het Residentie Orkest heeft twee vaste gastdirigenten: Richard Egarr en Jun Märkl. De vorige vaste gastdirigent van het Rotterdams, Jirí Belohlávek, overleed in 2017. Jonge dirigenten zijn hot, dat is inmiddels geen nieuws meer. Het Rotterdams Philharmonisch benoemde zijn huidige chef Lahav Shani (33) toen hij 27 was, afgelopen maanden deed de benoeming van de Fin  Klaus Mäkelä (26) tot toekomstig chef van het Concertgebouworkest stof opwaaien. Nu toept Rotterdam dus weer over. Peltokoski gaat het orkest in  twaalf projecten leiden, verdeeld over vier seizoenen. Peltokoski zit middenin een vermoeiende week  dirigeren in Toulouse, waar hij even tijd vindt voor een videogesprek. Hij lijkt niet erg onder de indruk van de lof die hem alom wordt toegewuifd. „Recensenten horen dingen,” stelt hij droogjes vast. Daar is geen speld tussen te krijgen. Recensenten en andere muziekliefhebbers kunnen hem zaterdag in Rotterdam opnieuw een symfonie van landgenoot Sibelius zien dirigeren, ditmaal de Zevende. „Iedereen wil Sibelius van mij, omdat ik een Fin ben, en dat is helemaal prima. Zijn muziek ligt me na aan het hart. Maar de componist van wie Peltokoski’s hart écht sneller gaat kloppen is Wagner. „Wagner is de reden dat ik ben begonnen met dirigeren. Ik was elf en ik hoorde op YouTube de laatste twee minuten van Siegfried, gedirigeerd door Daniel Barenboim, en ik wist dat mijn leven veranderd was. Dat klinkt mystiek, maar Wagner kun je niet uitleggen. Zijn muziek is sindsdien the meaning of my life.” Wat maakt Wagners muziek dan zo bijzonder, waarom raakt ze hem zo? Peltokoski, stoïcijns: „Gewoon, je kent Wagner.” Vorige maand voltooide hij tijdens het Finse Eurajoki Bel Canto Festival zijn eerste Ring-cyclus, met orgel- in plaats van orkestbegeleiding. Peltokoski is niet iemand die daar in lyrische bewoordingen op terugblikt: „Het is vijftien uur muziek en die ken ik nu. Ik zal de cyclus nog vaak doen in mijn leven en hij zal steeds beter worden.” Dat is klare taal en waarschijnlijk ook een vrij realistische voorspelling. Overal waar hij komt, wordt Peltokoski bejubeld en teruggevraagd: onlangs benoemde het Letse Nationaal Symfonieorkest hem tot chef en een jaar geleden bombardeerde de Deutsche Kammerphilharmonie Bremen hem subiet tot vaste gastdirigent. Een jaar geleden: dat is een halve eeuwigheid voor een 22-jarige die sinds z’n veertiende serieus dirigeert. Peltokoski over het orkest uit Bremen: „Ik hou meer van hen dan van wie ook. Zij zijn mijn familie. Menselijke relaties maken musiceren anders, dieper.” Zo’n relatie hoopt hij ook in Rotterdam op te bouwen. In mei was er weinig repetitietijd, het orkest speelde vier concerten in een paar dagen. Peltokoski: „Het orkest was heel goed en heel aardig. Dat laatste is belangrijk voor mij. Tijdens de pauze van het tweede concert vroegen ze me voor deze positie. Om The Godfather te citeren: het was an offer I couldn’t refuse.” Een onderwerp dat onvermijdelijk aan bod komt in een gesprek met Peltokoski, maar dat hem duidelijk weinig inspireert is zijn leeftijd. Twee weken geleden ontstond een kleine rel toen de Frankfurter Allgemeine Zeitung Mäkelä, met het Concertgebouworkest op tournee in Duitsland, afbrandde: 26-jarige dirigenten moesten eerst maar eens oefenen bij provincieorkesten, sputterde de korzelige criticus. Peltokoski haalt er zijn schouders over op: „Bij veel dingen is het goed om jong te beginnen. Een instrument bespelen, maar ook dirigeren.” Een écht orkest dirigeren, welteverstaan, en niet een piano, zoals bij directie-opleidingen vaak het geval is. Jorma Panula, de legendarische pedagoog die verantwoordelijk is voor de hausse aan Finse topdirigenten en die ook Peltokoski onderwees, zet jongelingen juist meteen op de bok: „Hij geeft niet eens echt les, hij laat je je eigen stijl ontdekken.” Behalve dirigent is Peltokoski ook pianist. Sterker nog, dat beschouwt hij als zijn ‘primaire identiteit’: „Je moet eerst instrumentalist zijn voor je kunt dirigeren. Je moet een musicus zijn onder musici. Dirigenten die iets anders beweren, zijn bedriegers.” Zo laveert Peltokoski tussen een gulle glimlach en ietwat bokkige afstandelijkheid. Vraag hem niet naar de bekende weg („Je kent Panula.”) of naar de contouren van zijn eigen hype (jong, extreem begaafd – het zal wel). Anderzijds is hij zeer uitgesproken: „Mäkelä is veel langer dan ik. Hij is ook veel beter,” zegt hij bijvoorbeeld. Of: „Misschien ben ik het over twee jaar wel zat en ga ik iets anders doen.” Zijn liefde voor muziek is onvoorwaardelijk, maar hij kan zich voorstellen dat hij genoeg krijgt van het reizen. „Ik leef in eenzame hotelkamers en bel met vrienden die ik nooit zie.” Humor heeft hij ook. Kijk op YouTube naar de toegift die hij bij zijn Rotterdamse invalbeurt gaf, quatre-mains, met sterpianiste Yuja Wang – de manier waarop hij na afloop haar karakteristieke vliegensvlugge knipmesbuiging imiteert, zegt genoeg. Peltokoski begint te lachen na de vraag hoe het was om met haar te spelen: „Dat is letterlijk de droom van elke pianist ter wereld. Het is de grootste eer die ik ooit heb gehad. Mijn vrienden stuurden me berichtjes: dude, nu kun je vredig sterven.” Het klinkt haast als een grap, maar je ziet dat hij het meent.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/weer-een-jong-fins-wonder-bij-een-nederlands-orkest-rotterdam-strikt-de-22-jarige-peltokoski-als-vaste-gast-dirigent-a4141711
2022-09-14||Laatbloeier Rina Sawayama staat ineens naast sterren als Lady Gaga en Elton John||Ze is een beetje een laatbloeier. Met  32 jaar is Rina Sawayama weliswaar nog jong,  maar als het om doorbreken in de popmuziek gaat is ze niet de jongste. Actief is ze enorm: een wereldtour, festivalshows van Coachella tot Primavera tot Roskilde, een duet met Elton John, uitblinker op de veelgeprezen coversplaat van Metallica, samenwerkingen met Lady Gaga en Charli XCX, en volgend jaar is ze te zien in haar eerste acteerklus, en dan maar meteen een rol naast Keanu Reeves in John Wick 4.  Veel tijd is er niet om daar allemaal  bij stil te staan. Sawayama tourt in Japan en mailt vanuit daar korte antwoorden op vragen.  Ze speelde in haar geboorteland voor het eerst concerten en kwam meteen in het nieuws  toen ze (zelf verklaard panseksueel) vanaf het podium van het Sonic Festival in Osaka een lans brak voor het legaliseren van het homohuwelijk, een kwestie die ze erg belangrijk vindt. „Ik ben hier voor het eerst weer sinds 2019, eindelijk zie ik mijn familie weer. En ik kom er meteen achter hoe bekend ik hier ben geworden sinds mijn debuut. Het is echt surrealistisch in Japan te worden herkend en om handtekeningen te worden gevraagd.” ‘This Hell’:  Sawayama begon op haar 27ste fulltime met muziek, na een jarenlange zoektocht naar háár geluid. Uiteindelijk bleek op haar debuut Sawayama dat dat geluid van alles tegelijk kan zijn. Bubblegumpop, bombastische diva-uithalen, elastieken electronica, heavy nu-metal gitaren, zoete r&b: een wilde, constant vermakelijke mix van vooral stijlen die niet zo heel erg hip meer zijn. Dat album was slecht getimed – april 2020 – maar viel genoeg op om op vele eindejaarslijsten te eindigen. Op haar nieuwe album Hold the Girl maakt ze gebruik van genres die ze op haar vorige album nog niet had gebruikt. „Ik luisterde tijdens het maken veel naar Shania Twain, Dolly Parton en Kacey Musgraves,” zegt ze. „Maar er zit ook indie pop in, en je kunt ook elementen van UK dance terughoren. Het is echt een allegaartje!” In het wat donkere ‘Imagining’ hoor je inderdaad synths over dikke beats zoemen. Maar in ‘Send My Love To John’ (over een vriend van haar wiens relatie met zijn moeder stukliep én herstelde nadat hij uit de kast kwam) hoor je de veelzijdige zangstem van Sawayama, met niet veel meer dan een akoestische gitaar. ‘Hurricanes’ schurkt aan tegen poppunk, maar in de meeste andere nummers overheerst de vette, volle glitterpop waar ze zo goed raad mee weet. Sawayama, geboren in de Japanse stad Niigata, verhuisde op haar vijfde naar Londen voor het werk van haar vader, die werkte bij Japan Airlines. Tijdelijk, was het idee, maar haar ouders gingen uit elkaar en zij bleef met haar moeder in Engeland. Een land waar ze de taal niet spraken, geen vast inkomen hadden en weinig hadden om op terug te vallen. Ze moest een slaapkamer met haar moeder delen tot ze vijftien was, ver in haar puberteit. Het verzuurde de relatie met haar moeder en die bleef lang slecht.  Als tiener worstelde ze met haar Aziatische identiteit. Ze wilde graag Brits zijn, en haar moeder stond voor het Japan dat ze achter zich wilde laten. Sawayama schaamde zich voor haar, als ze iets verkeerd uitsprak bijvoorbeeld. Om hieraan te ontsnappen  gaf ze zich  over aan de popmuziek, waarin ze gelijkgestemden vond met wie ze uitging, terwijl haar moeder alles wat ze deed nauwlettend in de gaten hield – tot het stiekem rondneuzen in haar sociale media aan toe.  Ook op de universiteit van Cambridge, waar ze politicologie, psychologie én sociologie studeerde en met een diploma voor dat eerste vertrok, vond ze in eerste instantie haar plek niet. „Ik wist helemaal niet wat voor cultuur daar heerste voor ik er heenging. Ik leerde erg snel hoe de geprivilegieerde, hogere klasse werkt in elk geval. Maar ik paste daar totaal niet tussen.” Voordat ze in het laatste studiejaar een groep „amazing queer people” vond bij wie ze zich prettig en veilig voelde, raakte ze depressief. De relatie met haar moeder verslechterde zo erg dat die haar het huis uitgooide.  Die relatie is inmiddels verbeterd. Haar moeder woont sinds enkele jaren weer in Japan,  de afstand doet hen goed. Dat hoor je op haar nieuwe album in het nummer ‘Catch Me In The Air’, vol liefdevolle boodschappen aan haar moeder: ‘I was afraid, but you put the wings on me’, ‘look at us now, high above the clouds, I hope that you’re proud’, ‘mama, look at me now, I’m flying’. „We botsten zo vaak. Ik realiseer me nu dat ze echt enorm haar best voor ons deed, dat kon ik toen niet zien. Maar ik ben er erg trots op dat onze band nu veel beter is, daar gaat dat nummer over.” Dit album is dichter bij huis gemaakt dan haar debuut, vertelt ze, en staat ook dichter bij haar persoonlijkheid. „Dit is gemaakt tijdens de coronacrisis, van 2020 tot eind 2021.  Gewoon in de studio in Wandsworth [Londen, red.].” Het resultaat is dat haar songs veel introspectiever zijn geworden, meer zelftherapie dan een wild feest – of op z’n minst een combinatie daarvan. „Het was zwaar, er kwamen moeilijke emoties naar boven bij het maken van dit album. In z’n geheel gaat het over het hervinden van het kind in je, en dat ook vasthouden: Hold the Girl. Dat heb ik tijdens therapie geleerd. Ik probeer zo in het reine te komen met mijn verleden.” Dat ze wat ouder is dan de gemiddelde startende popster is een voordeel, vindt ze. „Ik heb  meer meegemaakt dan anderen, en ik heb het gevoel dat ik heel goed weet wat mijn eigen grenzen zijn en wat ik precies wil bereiken. Ik heb niet het gevoel dat ik mezelf ergens tegen mijn zin toe moet brengen.”  Een groot verschil tussen deze en haar vorige album is het gebrek aan metalgitaren – ook al zit er in ‘This Hell’ een scherpe gitaarsolo en is de tekst ‘God hates us? Alright then, buckle up, at dawn we’re riding’ behoorlijk metal. „Het was geen bewuste keuze, ik heb gewoon weer een andere route gekozen als het om sound gaat. Er zit trouwens in ‘Your Age’ wel een heel erg boos moment, dat is misschien wel het meest heavy dat ik ooit gemaakt heb!” Is dit dan de definitieve Rina Sawayama-sound? „Nee, die blijft in beweging, ik heb geen idee hoe het volgende album gaat klinken, dat maakt het  zo leuk.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/bubblegumpop-en-zelftherapie-de-vele-registers-van-zangeres-rina-sawayama-a4141710
2022-09-14||Hoorn des overvloeds voor Bowie-fans||David Bowie (1947-2016) was een ster in het creëren van zijn eigen mythe. De personages Ziggy Stardust, The Thin White Duke, de sobere Bowie uit zijn Berlijnse periode en de zongebruinde wereldburger van ‘Let’s Dance’ waren de kameleontische transformaties van een artiest die nooit lang bij hetzelfde imago bleef hangen.  Regisseur Brett Morgen liet eerder met de Kurt Cobain-biopic Montage of Heck (2015) zien dat hij, aan de hand van dagboekfragmenten en animaties, in de huid van zijn onderwerp kon kruipen. Moonage Daydream volgt een andere route: Morgen laat Bowie zelf zijn levensverhaal vertellen in een collage van interviewfragmenten en ander bewaard gebleven gesproken woord. De erven Bowie gunden Morgen het privilege om te putten uit het door producer Tony Visconti beheerde muziekarchief, met veel onuitgebracht materiaal zoals de tamelijk spectaculaire live-medley van ‘The Jean Genie’ en The Beatles’ ‘Love Me Do’ uit de Ziggy Stardust-periode. Een rockdocumentaire in strikte zin is Moonage Daydream niet. Brett Morgen pakt Bowies artiestenleven thematisch aan en laat de artiest postuum filosoferen over het kunstenaarschap, de vergankelijkheid en de noodzaak van verandering.  De film begint nogal pretentieus met Bowies verwijzing naar de „God Is Dood”-quote van Friedrich Nietzsche en maakt op sommige momenten kunstzinnig (of is het onzinnig?) gebruik van herhaling: Bowie op de roltrap ergens in Azië, de jonge Bowie in zwart-wit als pantomime-artiest. Met muziek die 140 minuten onstuitbaar door raast is het een hoorn des overvloeds voor de fans. Opvallend is dat Bowies meest ingetogen muziek uit de Berlijnse periode ook in de film een baken van rust brengt. Dat middengedeelte van Moonage Daydream is het meest coherent: daarna springt het weer van de hak op de tak met ‘Let’s Dance’ via ‘Blackstar’ naar het hippiesentiment van ‘Memory of a Free Festival’. De niet-chronologische aanpak maakt er een kleurrijk rommeltje van. De echte David Bowie laat zich ook hier weer niet vangen. Documentaire Moonage Daydream. Regie: Brett Morgen. Lengte: 140 min.  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/hoorn-des-overvloeds-voor-bowie-fans-a4141709
2022-09-14||Onvermoeibaar streed Cecile Janssens tegen jubelwetenschap||De laatste keer dat Cecile Janssens een wetenschappelijke studie fileerde, betrof het uitgerekend een vaccin tegen kanker. Het Amsterdamse onderzoek was lovend besproken aan talkshowtafels. In haar column voor NRC zette Janssens uiteen waarom de hype te mooi was om waar te zijn. Het betrof een onderzoek zonder controlegroep. Onder een negental honden. Waarbij nooit naar overleving was gekeken. Eindoordeel: een rammelonderzoekje. Een paar weken later bleek dat Janssens zelf acute leukemie had. Ze overleed op 8 september. Als epidemioloog streed Cecile Janssens onvermoeibaar tegen slappe en gehypete studies. Steeds wist ze zwakke plekken bloot te leggen in methode of statistiek. Maar Janssens was meer dan een plaaggeest van jubelwetenschap. In haar lezingen, op Twitter en in haar column gaf ze kritisch denken gestalte. Ze nam haar publiek mee in haar redenering en liet zo zien dat je geen hoogleraar epidemiologie hoeft te zijn om onafhankelijk na te denken. Met haar vuurrode haar, lange zwarte jas en slangenleren cowboylaarzen was Janssens een opvallende verschijning. Ze was een snelle denker en sprak die gedachten ook snel en ongefilterd uit. Voor de buitenwereld kon dat intimiderend zijn, maar mensen om haar heen wisten op haar eerlijkheid te vertrouwen. „Cecile was zowel scherp als bot”, zegt Marta Gwinn, collega-epidemioloog bij de CDC (Amerikaanse RIVM) in Atlanta. „Veel mensen bij de CDC, ik ook, vonden haar verfrissend. Haar bruuske voorkomen werd gecompenseerd door een enorm goed humeur en goede wil.” Janssens (1968) groeide op in Oisterwijk in Midden-Brabant, als oudste zus in een veilig en stabiel gezin. Dat veranderde toen Ceciles moeder overleed in 1979. „Ik denk dat Cecile daardoor vond dat ze alles uit het leven moest halen”, zegt haar broer Hans Janssens. „Als ik zie hoe hard zij gewerkt heeft, welke reizen ze maakte, de marathons die ze heeft gerend, dan leek het wel alsof ze het gemiste leven van mama wilde compenseren.” Competitief en allergisch voor oneerlijkheid was Janssens ook toen al. Hans: „We speelden zomers lang tafeltennis in wat wij het ‘achterboven’ noemden, in een oud fabriekspand van mijn opa. Aan het eind van de zomer stond er dan een absurde stand op het bord: 346-312.” Janssens zigzagde de epidemiologie binnen. Via de heao en een studie psychologie in Utrecht kwam ze uiteindelijk in Rotterdam terecht, aan het Erasmus MC. Aanvankelijk onderzocht ze het welzijn van mensen met multiple sclerose. Maar ze raakte gefascineerd door de opkomst van de genetische test. Genetici en bedrijven beloofden patiënt en klant nauwkeurige voorspellingen van toekomstige ziektes op basis van dna. Janssens doorzag dat de grote beloftes niet altijd konden worden waargemaakt. „Het was een thema waarvan ze zag dat ze het verschil kon maken”, zegt Eline Bunnik, die bij Janssens promoveerde en inmiddels universitair hoofddocent medische ethiek is. Maar subsidie voor onderzoek aan dna-testen kreeg ze aanvankelijk niet, schreef ze in haar column. Het ontbrak aan relevant vooronderzoek. Begrijpelijk, maar dan doe ik dat onderzoek wel elders, concludeerde Janssens. Ze kwam in 2006 terecht bij CDC Atlanta en schreef een serie veelgeciteerde artikelen over de voorspellende waarde van tests. Het bleek het goede opstapje: ze maakte carrière in Rotterdam en werd in 2012 aangesteld als hoogleraar translationele epidemiologie aan Emory University in Atlanta. Tijdens haar tijd bij de CDC worstelde Janssens met de vraag of ze uit de kast kon komen. „Ik was me niet bewust van haar worsteling”, zegt Marta Gwinn, CDC-collega. „Voor mij leek ze altijd uit de kast en de CDC is een redelijk LGTBQ-vriendelijke omgeving.” De Cecile die dit jaar terugkwam, was milder en ook veel wijzer Aan Emory maakte Janssens uiteindelijk de beslissing om te stoppen met het doen van onderzoek.  Ze zocht tijd en vrijheid om na te denken. Ze zette een cursus ‘Wetenschap in de media’ op voor studenten. Ze begon met het schrijven van columns en een boek. Broer Hans Janssens zag dat zijn zus een zekere rust gevonden had. „Er vertrok een heel ambitieus iemand. De Cecile die dit jaar terugkwam, was milder en ook veel wijzer.” In Atlanta ontwierp ze een nieuw zoeksysteem voor wetenschappelijke literatuur: CoCites, dat relevante wetenschappelijke artikelen opsnort door te kijken welke artikelen vaak samen worden geciteerd. Tot haar eigen verbazing werkte het systeem beter dan simpelweg zoeken met sleutelwoorden. Exemplarisch voor de originele denker die Janssens was, zegt Eline Bunnik. „Dan werken we in de wetenschap allemaal in een systeem waarin we naar meestgeciteerde artikelen zoeken, en dan heeft zij een idee hoe we dat veel beter kunnen doen.” Janssens bleef haar hele leven bourgondiër. Wandeltochten combineerde ze met speciaalbier en bitterballen. Voor haar tripjes pakte ze koffers vol met gesealde stukken kaas. Om uit te delen, maar ook voor eigen gebruik. Als columnist leverde ze laat. Dat wist ze bijzonder charmant aan te kondigen. „Column komt eraan”, mailde Janssens dan na de deadline. „Als het me lukt schrijf ik over Famke-Louise, Dolly Parton en evidence-based coronabeleid.” Of: „Ik heb weer eens een column geschreven die mijn expertise net iets te buiten gaat. [...] Uit een rondvraag  bij filosofen in NL bleek ook dat de meningen over dit onderwerp verschillen. Hoe leuk is dat!” Janssens stond op het punt aan een hernieuwd leven in Brabant te beginnen. Haar boek over wetenschap in de media was bijna af. Ze zou toetreden tot de Wetenschappelijke Raad voor het Regeringsbeleid, die de overheid van advies voorziet. En ze zou met een nieuwe liefde gaan wonen in Oisterwijk, met uitzicht over bos en weiland. Maar in het voorjaar kreeg Janssens last van een vermoeidheid die maar niet ging liggen. Leukemie, bleek later. Zelfs op haar ziekbed wist ze de waarde van wetenschap te relativeren. Als cijferkenner wist ze als geen ander: overlevingskansen zijn voor groepen, de wetenschap kan niet voorspellen wat er met het individu gebeurt. „Aan de cijfers die ik als epidemioloog bereken, heb ik als patiënt nu even niks.”||https://www.nrc.nl//nieuws/2022/09/13/onvermoeibaar-streed-cecile-janssens-tegen-jubelwetenschap-a4141708
2022-09-14||‘David Bowie heeft mijn leven gered’||Voor regisseur Brett Morgen was zijn nieuwe muziekdocumentaire Moonage Daydream niet zomaar een filmproject, maar een soort openbaring. De film is een wervelend eerbetoon aan David Bowie, waarvoor Morgen als eerste filmmaker toegang kreeg tot Bowie’s kolossale archief.  Tijdens het werken aan Moonage Daydream  werd hij getroffen door een hartaanval. Door verder te werken aan de film hervond hij zijn balans en levenslust. „Sommige mensen geloven in God”, verklaarde hij daags na de première van zijn film in Cannes. „Ik geloof in David Bowie.” „Mijn hart heeft drie minuten stilgestaan. Daarna ben ik een week in coma geweest.  Mijn hartaanval was  puur het gevolg van het feit dat ik veel te veel werkte. Ik was een workaholic. Ik had helemaal  geen balans in mijn leven. Ik legde alles van mezelf in mijn werk en was totaal niet in staat om kritiek te verdragen. Van kritiek kon ik letterlijk ziek worden.  „Als je zoiets dramatisch meemaakt als een hartaanval, ga je jezelf de grote vragen stellen. Welke boodschap geef ik mee aan mijn kinderen met mijn manier van leven? Dat je altijd maar heel hard moet werken en dat je dan plotseling dood neervalt? Ik moest helemaal opnieuw ontdekken hoe ik wilde leven. Werken aan de film heeft me daarbij enorm geholpen.  „Het is niet overdreven om te zeggen dat David mijn leven heeft gered. Ik luisterde elke dag naar Bowie’s muziek, toen ik na mijn herstel verder ging met de film. Dat was zoiets als een kerkdienst voor mij. Van huis uit ben ik joods. Maar ik heb me nooit zo verbonden gevoeld met het geloof, zoals ik me nu verbonden voel met het boek van Bowie. Voor ik aan de film begon te werken, waardeerde ik Bowie vooral als een groot artiest. Dat is totaal omgeslagen. Ik waardeer hem nu vooral om zijn menselijkheid, zijn filosofie en zijn wijsheid.”  Bowie kon pretentieus uit de hoek komen in zijn talloze interviews – strooiend met citaten van Nietzsche en veelomvattende duidingen van de postmoderne tijd. Wie allergisch is voor de pretentieuze kant van Bowie – het commentaar in Moonage Daydream bestaat volledig uit fragmenten van interviews met Bowie zelf – kan de film  beter laten schieten. Morgen zelf ziet het probleem niet. „Natuurlijk was Bowie pretentieus. Bij Bowie draait alles om doen alsof.  Ik hoop ook dat ik een enorm pretentieuze film heb gemaakt. Als de film niet pretentieus zou zijn, zou ik Bowie geen recht hebben gedaan. Dat zie ik helemaal niet als een verwijt. Waarom zou pretentie slecht zijn?” Voor Morgen heeft Bowie dé muziek gemaakt die de hedendaagse wereld weerspiegelt – een wereld zonder duidelijke oriëntatiepunten of vaste kaders en overtuigingen. „Nietzsche verklaarde dat God dood was. Dat heeft bij veel mensen tot gevoelens van isolement en vervreemding geleid. David heeft daar in interviews door de jaren heen veel over gesproken.  „We leven daarnaast in een wereld  waarin we voortdurend blootstaan aan prikkels en een overdaad aan informatie, die we nauwelijks kunnen verwerken. Bowie heeft muziek gemaakt van die chaos, maar hij verzette zich daar niet tegen. Hij  probeerde juist voortdurend mee te bewegen, zoals riet in de wind. Hij kon daarbij steeds andere gedaanten aannemen. Alles staat in zijn muziek altijd tussen aanhalingstekens. Iedereen creëert zo zijn eigen Bowie, iedereen projecteert zichzelf op hem. Dat is zijn geheim. Hij valt niet te definiëren of te verklaren, Bowie valt alleen te beleven.  „Naast Bowie ben ik niet meer dan een intellectuele dwerg. De onderwerpen waar ik nu over praat, gaan eigenlijk ver boven mijn eigen filosofische begrip. Misschien zou ik beter gewoon mijn mond kunnen houden. Maar als je eenmaal een tijd met Bowie bezig bent geweest denk je op een zeker moment: waarom eigenlijk niet? Waarom zou ik hier niet over praten? Als ik mezelf voor schut zet, dan zet ik mezelf maar voor schut. Dat besef werkt heel bevrijdend.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/david-bowie-heeft-mijn-leven-gered-a4141707
2022-09-14||Opinie | Belastingdienst, wees transparant over fiscale regels||Moet een student die door middel van mining cryptomunten verwerft hierover belasting betalen? Kan de bakker om de hoek zijn broodjeszaak – fiscaal vriendelijk – overdragen aan zijn zoon? En kan een huizenbezitter de btw op de aankoop en installatie van zonnepanelen terugvragen? Het antwoord op deze en duizenden andere vragen is door de Belastingdienst neergelegd in intern beleid. Maar dat beleid is vaak volstrekt onzichtbaar voor burgers en bedrijven. Dat ondermijnt een eerlijk en rechtvaardig belastingstelsel, en is slecht voor de belastingmoraal.  Martijn Nouwen is universitair docent belastingrecht aan de Universiteit Leiden. Belastingwetten zijn de afgelopen jaren steeds complexer geworden. De loonbelasting, inkomstenbelasting, en dividendbelasting (ja, hij bestaat nog steeds) staan vol met lange zinnen, open normen en ingewikkelde begrippen. Komt een individuele belastinginspecteur er niet uit, dan is er geen nood aan de man. Deze kan – en veelal zelfs moet – een vraag over een fiscaal probleem dat speelt bij een burger of bedrijf voorleggen aan een van de bijna veertig kennisgroepen van de Belastingdienst. Dit zijn serieuze vaktechnische denktanks met kundige medewerkers die veelal zelf ook belastinginspecteur zijn. Zo zijn er de kennisgroepen ‘auto’, ‘milieuheffingen’, ‘pensioenen’, ‘ondernemersfaciliteiten’, ‘internationaal belastingrecht’ en ‘dividendbelasting’.  Met het bestaan van deze kennisgroepen is niets mis. Integendeel. Door het op peil houden, bundelen, en coördineren van specialistische kennis, bewaken zij de eenheid van beleid binnen de Belastingdienst. Het antwoord van een kennisgroep is een ‘bindend advies’ dat door een inspecteur gevolgd moet worden. Zo zijn er adviezen over de fiscale behandeling van cryptomunten, schenking van een woning, importeren van schadeauto’s, aftrekbaarheid van ondernemerskosten, en bedrijfsopvolgingen. Deze standpuntbepalingen worden breed gedeeld binnen de Belastingdienst, zodat  inspecteurs in Groningen en Maastricht de fiscale spelregels op eenzelfde wijze toepassen. Dit is goed, want dit verzekert gelijke behandeling van belastingbetalers.  De staatssecretaris Fiscaliteit en Belastingdienst, Marnix van Rij (CDA),  dient kennisgroepstandpunten binnen zes weken op te nemen in gepubliceerd beleid, dat voor iedere burger en bedrijf toegankelijk is. Maar juist op dit punt is de zaak volledig ontspoord. Kennisgroepstandpunten vinden eerder niet dan wel hun weg naar de openbaarheid. Tekenend zijn in dit verband de afgelopen jaren door burgers en bedrijven sporadisch – met een beroep op de Wet open overheid en diens voorloper – ‘gewobte’ standpunten van kennisgroepen. Ten tijde van de afdoening van deze openbaarheidsverzoeken waren de – veelal jaren geleden – afgegeven fiscale standpunten nog steeds niet gepubliceerd in beleid.  Onlangs nog veegde de Rechtbank Rotterdam de vloer aan met staatssecretaris Van Rij die stelde dat standpunten van de ‘kennisgroep omzetbelasting’ geheim moesten blijven omdat zij „zijn aan te merken als persoonlijke beleidsopvattingen” van een belastingambtenaar. Nee, oordeelde de bestuursrechter: kennisgroepstandpunten „hebben materieel dezelfde waarde als formeel vastgesteld beleid”.  Vanuit het oogpunt van rechtsgelijkheid en rechtszekerheid zou de student, bakker, en huizenbezitter zich op dit interne beleid moeten kunnen beroepen. Zij bevatten namelijk belangrijke informatie over de uitleg van complexe fiscale regels. Het wobben van intern beleid is een zeer tijdrovende en administratief bewerkelijke aangelegenheid. De student, bakker, en huizenbezitter zouden hier niet afhankelijk van mogen zijn. Op dit moment hebben alleen belastingbetalers die zich laten bijstaan door een belastingadviseur van één van de grotere belastingadvieskantoren toegang tot de interne standpunten van de Belastingdienst. Deze belastingadviesreuzen – denk aan PWC, EY, of Loyens & Loeff – begeleiden cliënten bij complexe belastingvraagstukken, die ook aan kennisgroepen worden voorgelegd. Over de jaren heen zijn zij erin geslaagd om omvangrijke privébibliotheken aan te leggen met een schat aan informatie over – onder meer – niet-gepubliceerd beleid van de Belastingdienst. Dit helpt hen, dag in dag uit, met het realiseren van fiscale tegemoetkomingen voor hun cliënten, die de gewone belastingbetaler mogelijk niet ontvangt. Dat is onrechtvaardig en ondermijnt het – toch al broze – vertrouwen van de gewone belastingbetaler in de Belastingdienst. Ik doe daarom een beroep op staatssecretaris Van Rij. Zet de luiken van de Belastingdienst open en publiceer kennisgroepstandpunten op de website van Belastingdienst. Bij voorkeur met een voor het bredere publiek leesbare samenvatting. Een dergelijke actieve openheid is geen noviteit. Sinds 2019 heeft de Belastingdienst al meer dan duizend samenvattingen van belastingafspraken gepubliceerd die zij met het internationale bedrijfsleven heeft gemaakt. Het publiceren van standpunten van kennisgroepen is een logische vervolgstap. Een groot aantal landen – waaronder Italië, Polen en Australië – zijn ons al voorgegaan. Dat is niet vreemd. Publicatie van interne fiscale standpunten wordt al jarenlang voorgeschreven in internationaal en Europees belastingbeleid. Ook Nederland heeft hiervoor getekend.  Vergeleken met de introductie van een nieuwe vermogensaanwasbelasting in 2026 is publicatie van kennisgroepstandpunten kinderspel. Een kleine stap voorwaarts, maar een grote stap naar een eerlijker en rechtvaardiger belastingstelsel voor iedereen. Niet alleen multinationals, maar ook de student, de bakker om de hoek en de huizenbezitter hebben hier recht op. ||https://www.nrc.nl//nieuws/2022/09/13/belastingdienst-wees-transparant-over-fiscale-regels-a4141706
2022-09-14||De opmerkelijke wedergeboorte van de ‘whodunnit’||‘Iedereen heeft het al een keertje gedaan”, zegt regisseur Tom George tijdens ons video-interview. Zijn speelfilmdebuut See How They Run gaat over de verfilming van Agatha Christie’s ‘The Mousetrap’, het toneelstuk dat al sinds 1952 onafgebroken op het Londense West End loopt, alleen even onderbroken door de pandemie. Het is daarmee het langstlopende toneelstuk ter wereld en werd  door meer dan tien miljoen mensen bekeken.  ‘Iedereen’ heeft ‘The Mousetrap’ dus wel eens bezocht, of gelezen, of erover gehoord. Was dat niet die voorstelling waarbij aan het einde aan het publiek werd gevraagd om niet te verklappen wat de plot was?   Maar dat is niet wat  Tom George bedoelt met ‘iedereen’. ‘The Mousetrap’ is een van de beroemdste ‘whodunnits’ van het detectivegenre.     „In het genre van de whodunnit en in het bijzonder in de boeken van Agatha Christie, is iedere mogelijke verdachte al een keer als dader ontmaskerd: de butler, de echtgenoot, de schrijver, de verteller, iedereen, niemand…” Mensen die onlangs haar Moord in de Oriënt-Express of Moord op de Nijl in regie van Kenneth Branagh hebben gezien, begrijpen hem meteen.  George en Branagh zijn niet de enigen die het genre oppoetsen. Deze week ging   Glass Onion, de nieuwe Knives Out, in première, met  Daniel Craig  opnieuw in de rol van sullige detective. Later dit jaar wordt  Amsterdam verwacht van David O’Russell, nog zo’n groots opgezet ensembledrama rondom een moordmysterie. De toon werd  eerder gezet door Wes Anderson, wiens recente films The Grand Budapest Hotel en The French Dispatch ook draaien om misdaden en rookgordijnen.  Die hernieuwde populariteit van het genre is verklaarbaar. Het bioscooppubliek is murwgebeukt door superhelden en zoekt iets anders met vaart en spektakel, maar dan beschaafder. En dan kom je al snel bij een nostalgisch genre met een knipoog uit. In dit geval is dus de filmconsument met z’n honger naar films die zowel bekend als een beetje anders zijn de schuldige.  Tom George, die voordat hij zijn eerste speelfilm maakte het vak leerde als tv-regisseur, is beslist een erfgenaam van Anderson. Niet alleen is het script van See How They Run opgezet als een heen en weer springend verhaal met verschillende dwaalsporen en perspectieven. Ook maakt hij veelvuldig gebruik van split-screens om te beklemtonen dat elk verhaal niet één of zelfs twee, maar evengoed vier verschillende invalshoeken kan hebben. „See How They Run is zowel een karakterkomedie, een whodunnit, als een film óver whodunnits. Dat laatste komt omdat ‘The Mousetrap’ niet alleen beroemd is om z’n plottwist, maar ook omdat Agatha Christie contractueel liet vastleggen dat het script pas verfilmd mocht worden als de laatste theatervoorstelling gespeeld zou zijn.”  See How They Run speelt zich af als de Amerikaanse filmproducent Leo Köpernick (Adrien Brody) begin jaren vijftig naar Londen komt om, inderdaad, de rechten van ‘The Mousetrap’ voor een film te verwerven. Niet alleen liggen dan voor je het weet de lijken op het toneel, ook heeft Köpernick nogal uitgesproken ideeën over hoe je zo’n moordmysterie zou moeten verfilmen.  De hogere ironie wil dat met de productie van See How They Run werd begonnen toen het toneelstuk stillag vanwege de pandemie. Niet per se zo gepland, wel een uitstekende kans. Nu werd voldaan aan Agatha Christies eis dat er geen toneelversie van haar stuk meer te zien zou zijn.   Samenvatten waar de film over gaat is niet alleen verboden als je je aan de regels van Agatha Christie houdt, het is ook  lange tijd onmogelijk. Dat is best prettig. Twee detectives met de namen Stalker (Saoirse Ronan) en Stoppard (Sam Rockwell) zijn de ogen en de oren van de toeschouwer. Een komisch duo à la Jansen en Janssen, waarvan we even moeten opletten (en dat is geen spoiler, maar een van de wetten van het genre) of ze wel echt zijn wie we denken.  Met z’n strakke lengte (krap 100 minuten) vliegt de film daar toch uit de bocht. Ondanks achtervolgingen in de sneeuw en een cameo van ‘de fictieve’ koningin van de thriller,  verliest de film het allerbelangrijkste voor een suspenseverhaal: tempo en interesse in de hoofdfiguren. Je kunt als maker, maar ook als toeschouwer alleen maar zo lang tussen de regels door lezen voordat je toch iets van substantie verlangt. Heeft George de teugels iets te veel laten vieren? Hij houdt van improviseren op de set. Of is hij meer  zoals zijn personage Köpernick’, de producent die greep wil houden op het productieproces? George: „Ik vind het idee van een Köpernick-schaal geweldig.  Waar ik sta? Waarschijnlijk ergens in het midden, tussen de Europese manier van denken waarin je dienstbaar bent aan het verhaal, en het hele team creatieve input heeft, en de Amerikaanse, waarin veel minder aan het toeval wordt overgelaten. Maar is dat niet precies waar de film ook over gaat?” Mystery See How They Run Regie: Tom George. Met: Sam Rockwell, Saoirse Ronan, Adrien Brody, Shirley Henderson, David Oyelowo.  Lengte: 98 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/de-opmerkelijke-wedergeboorte-van-de-whodunnit-a4141705
2022-09-14||Pinocchio leert positief denken||Het klassieke Italiaanse kinderboek Pinocchio (1883) is al meermaals verfilmd, in 2019 nog door Matteo Garrone. Dit jaar komen daar twee versies bij. In december komt Guillermo Del Toro met zijn naar eigen zeggen duistere stop-motion interpretatie. Op Disney+ is sinds vorige week de versie te zien met Tom Hanks als Gepetto; alle mensen worden gespeeld door acteurs, de rest is geanimeerd.  De door Robert Zemeckis geregisseerde film is een remake van de klassieke Disney-animatiefilm uit 1940. Het bekende liedje ‘When You Wish Upon a Star’ keert terug in de update, waarvoor ook enkele nieuwe, weinig memorabele liedjes zijn gecomponeerd. Om zijn dode zoontje te vervangen, schept Gepetto houten marionet Pinocchio, die al snel in allerlei avonturen terechtkomt waarbij hij stelselmatig uitgebuit wordt door onbetrouwbare volwassenen. Intussen leert Pinocchio allerlei moralistische lesjes over eerlijkheid,  onbaatzuchtigheid en de kracht van positief denken. Het boek zelf is minder eenduidig in zijn boodschap. De door Zemeckis en Chris Weitz geschreven zielloze remake valt erg tegen. Grotendeels komt dat door de niet helemaal overtuigende animatie. Op sommige momenten is deze zelfs erg lelijk, zoals de sequentie op het anarchistische Pleasure Island waar kinderen vrij zijn om te doen wat zij willen.  Animatie Pinocchio Regie: Robert Zemeckis. Met: Tom Hanks, Cynthia Erivo, Luke Evans. Lengte: 111 min. Te zien op Disney+ 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/pinocchio-leert-positief-denken-a4141704
2022-09-14||In Van Kempens film zijn wolven  heiligen||Wolven symboliseren wereldwijd het verlangen naar échte wildernis, naar wilde natuur met roofdieren. Ook in Nederland is het verlangen naar de wolf onder beheerders en natuurliefhebbers groot. In 1845 is de laatste wolf in ons land gedood.  En anno 2019 zijn op de Veluwe de eerste welpen geboren, waardoor sinds anderhalve eeuw weer een wilde roedel ontstond. De laatste decennia nam het aantal meldingen enorm toe. Met als uitkomst dat de wolf zich in ons land definitief heeft gevestigd. De film Wolf van regisseur Cees van Kempen kon dan ook niet uitblijven. Hij en zijn team filmden vier jaar lang in de bossen van Duitsland en Nederland om de terugkeer van deze toppredator „zo natuurgetrouw mogelijk te verbeelden”, zoals de aftiteling stelt.   Bij wijze van proloog introduceert Van Kempen een opa en zijn kleinzoon die luisteren naar Peter en de wolf (1936),  een muzikaal sprookje van de Russische componist Prokofjev. „Een jongen als jij hoeft niet bang te zijn voor wolven”, zegt de voice over van Matthijs van Nieuwkerk sussend.  Gebaseerd op wetenschappelijke kennis vertelt de film het verhaal van de welp Scout, geboren in Oost-Europa. Als jong dier is Scout nieuwsgierig en ondernemingslustig. Hij gaat op weg naar Nederland. Met opnamen van een spelende Scout met dartele broertjes en zusjes krijgen we een vertederend beeld van een wolvenroedel, waarin aan de pups allerlei menselijke eigenschappen worden toegekend. Inderdaad, daar hoeft niemand bang voor te zijn. Vervolgens vertelt de film het „meest opzienbarende natuurverhaal van Nederland”. Opzienbarend is het zeker, en beslist spectaculair gefilmd met jagende en ’s nachts huilende wolven, plus de indrukwekkende reis van Scout naar Nederland. Maar klemmende vragen zijn gerechtvaardigd.   Is ons land groot genoeg en is er voldoende prooi? De film laat  onvermeld dat schapen werden aangevallen, dus rijst bij de toeschouwer de vraag: „Hoe gevaarlijk is de wolf, eventueel ook voor de mens?” Een wolvenfamilie heeft een territorium nodig van tweehonderd vierkante kilometer, een „gebied zo groot als Amsterdam”, legt Van Nieuwkerk uit. Wel een vreemde vergelijking. Of omarmt Amsterdam ook binnenkort de wolf?  Scout en zijn soortgenoten zijn  sprookjeshelden met wie we vredig kunnen samenleven, als we hen met respect behandelen en ruimte geven bezingt de film. ‘Held’ is te zacht uitgedrukt, Van Kempens wolven zijn eerder heiligen.  Wat de film ontbeert is de schaduwzijde van rewilding met de wolf, en daardoor drama. De mens in het overbevolkte Nederland is in Wolf afwezig, afgezien van angstaanjagende beelden van een snelweg die Scout op zijn weg tegenkomt. In Duitsland zijn al 600 wolven doodgereden. De presentatie van de wolf als huisvriend doet het dier tekort. Shots van een wolvenwerend hekwerk ogen geruststellend, maar moeten we dan de Veluwe gaan omheinen?  Het is een trend in veel Nederlandse natuurfilms, zoals eerder  De Nieuwe Wildernis (2013), Holland: Natuur in de Delta (2015) en De Wilde Stad (2018), de groei en bloei van alles wat leeft weer te geven.  Terwijl iedereen weet dat er meer speelt in de natuur, dat het ook slecht gaat. Feel good wint het van de vaak bittere realiteit.  Door het hallelujagevoel dat Wolf oproept wordt het verhaal uiteindelijk monotoon,  iets wat bijvoorbeeld bij De Nieuwe Wildernis beslist niet het geval was. Die film heeft een grote intrinsieke spanning omdat de vraag werd opgeroepen:  ‘Kan dat, wildernis in het dichtbevolkte Nederland? Iedereen weet inmiddels dat de winters in de Oostvaardersplassen hard toeslaan, met alle gevolgen vandien.  Volgens de makers van Wolf verhoogt de wolf de biodiversiteit omdat prooidieren een ander gedrag gaan vertonen en hun aantallen worden gereduceerd. Ook de prooiresten geven biodiversiteit een impuls. Dat is waar en het is goed dat deze samenhang wordt getoond.  Recente boeken zoals De kinderen van de nacht (2016) van Dik van der Meulen of Ooit waren er wolven (Once There Were Wolves, 2021) van de Australische schrijfster Charlotte McConaghy, delen de fascinatie voor de wolf met Van Kempens film, maar laten ook de  wisselwerking tussen mens en dier zien. McConaghy beschrijft bijvoorbeeld de ‘herwildering’ met wolven in de Schotse Hooglanden en hoe  schapenboeren  fel tegen zijn.  Door deze pro’s en contra’s krijgt de entree van wolven in de natuur overtuigingskracht. Het vreemde aan Wolf is dat het verhaal van Scout gaandeweg de film juist steeds minder overtuigend wordt. Natuurfilm Wolf. Het meest opzienbarende natuurverhaal van Nederland. Regie: Cees van Kempen. Met: Matthijs van Nieuwkerk (Stem). Lengte: 90 min. ||https://www.nrc.nl//nieuws/2022/09/13/in-van-kempens-film-zijn-wolven-heiligen-a4141703
2022-09-14||Menselijke resten gevonden in zoektocht naar vermiste studente Sumanta Bansi||Op een bedrijventerrein in het Noord-Hollandse Hoorn zijn dinsdag menselijke resten gevonden in het onderzoek naar de vermissing van de studente Sumanta Bansi, zo meldt het Openbaar Ministerie (OM). Het OM laat weten dat  op de plek gezocht is naar aanleiding van informatie verstrekt door de 42-jarige veroordeelde Manodj B.. Hij kreeg in juli vijftien jaar cel voor het doden van Bansi en het wegmaken van haar lichaam. De rechtbank achtte hem schuldig, ondanks dat er nooit een lichaam werd gevonden. Er loopt een hoger beroep in de zaak. De politie heeft de afgelopen jaren verschillende malen gezocht naar stoffelijke resten van Bansi, maar keer op keer werd er niets gevonden. Nu moet nader onderzoek uitwijzen of de mensenlijke resten van Bansi zijn, aldus het OM. In het belang van het onderzoek doet justitie geen verdere uitspraken. In 2016 kwam Bansi vanuit Suriname naar Nederland om biomedische wetenschappen aan de Universiteit van Amsterdam te studeren. Ze woonde in het gezin van de veroordeelde B. in Hoorn, samen met diens echtgenote, hun kind en B.’s vader. Uit het politiedossier van de zaak bleek dat er sprake was van een turbulente leefomgeving met gespannen onderlinge relaties.  Bansi, die een geïsoleerd leven leidde en veel thuis was, had een seksuele relatie met B.. In 2017 raakte ze zwanger van hem, waarna ze de zwangerschap beëindigde onder druk van de familie. In februari 2018 bleek ze opnieuw zwanger. Kort daarop verdween ze. B. en zijn 65-jarige vader stapten zelf naar de politie om te melden dat Sumanta niet is teruggekeerd van een week vakantie. Pas nadat Bansi’s moeder in november 2018 aan de bel trok, ging justitie de zaak als een zorgwekkende vermissing beschouwen en startte de politie een uitgebreid onderzoek, wat tot de arrestatie en veroordeling van B. leidde.||https://www.nrc.nl//nieuws/2022/09/13/menselijke-resten-gevonden-in-zoektocht-naar-vermiste-studente-sumanta-bansi-a4141693
2022-09-14||Oud-Kamerlid Van Tongeren: de hele Kamer en ik hebben gefaald||Oud Tweede-Kamerlid Liesbeth van Tongeren (GroenLinks) kijkt „met verdriet” terug op de jaren dat zij het Groningse gasdossier onder haar hoede had. Zij zei tijdens haar verhoor door de parlementaire enquêtecommissie in Den Haag dat zij net als de rest van de Kamer „gefaald” heeft om iets te doen aan de problemen in Groningen. Zij deed wel veel pogingen. Zo diende zij rond de negentig moties en amendementen in over de gaswinning, maar ze kreeg daarvoor vaak geen steun van de rest van de Kamer. Van Tongeren, die nu wethouder is in Den Haag, zat van 2010 tot 2018 in de Tweede Kamer. Zij diende in 2013, na de zware aardbeving in Huizinge, samen met haar partijgenoot Jesse Klaver een motie in die toenmalig minister van Economische Zaken Henk Kamp (VVD) opriep om de gaskraan zo snel mogelijk en zo veel mogelijk dicht te draaien, precies zoals het Staatstoezicht op de Mijnen had aanbevolen. Kamp had toen inmiddels bekendgemaakt dat hij niet in de gaswinning zou ingrijpen, maar eerst de uitkomsten wilde afwachten van veertien onderzoeken. De enige partij die de motie van GroenLinks steunde was de Partij voor de Dieren, vertelde Van Tongeren. Door alle anderen werd ze „in de hoek gezet” als „bloemenmeisje” dat een „absurde eis” stelde. „Ik werd nog net niet keihard uitgelachen, maar het zat wel in de buurt.” „Als je terugkijkt, wil je natuurlijk altijd dat je meer gedaan hebt”, zei Van Tongeren, die ondervraagd werd door enquêtecommissieleden Barbara Kathmann (PvdA), Judith Tielen (VVD) en Hülya Kat (D66). „Ik heb als Kamerlid, maar ook samen met de hele Kamer in dit dossier gefaald. Wij hebben niet op tijd voldoende verandering teweeg kunnen brengen als hoogste orgaan in onze democratische rechtsstaat.” ‘Onwaarschijnlijk ingewikkeld’
Een van de problemen waar Van Tongeren op stuitte is het gebrek aan ondersteuning in de Kamer. In 2010 bestond de GroenLinks-fractie nog uit tien Kamerleden en had zij de beschikking over „anderhalve ondersteuner”. In 2012 was de fractie gekrompen naar vier mensen, en moest zij het doen met „een halve tot driekwart ondersteuner” terwijl zij intussen wel „een kwart van de portefeuilles deed waar de Kamer zich mee bezighoudt”. Dit zorgde er ook voor dat zij er in 2013 niet vroegtijdig achter kwam dat er een historische hoeveelheid gas werd gewonnen. Dat stond in een „voetnoot op bladzijde 29” van een jaarverslag. „Als ik een staf had gehad van tien medewerkers had ik dat geweten.” Volgens Van Tongeren was het „onwaarschijnlijk ingewikkeld voor de Kamerleden om greep te krijgen op de geleverde informatie” omdat de manier waarop er werd gerapporteerd telkens veranderde. Toen de Kamerleden net hadden begrepen hoe de schaal van Richter werkte, ging het in rapporten ineens over iets heel anders: de mate van grondversnelling. „Je had eigenlijk een amateurstudie geologie nodig om het allemaal een beetje te kunnen volgen.” Het oud-Kamerlid droeg tijdens haar verhoor een ketting met daaraan een hangertje in de vorm van de provincie Groningen. Op de vraag hoe zij terugkijkt op het gasdossier, zei zij: „Met verdriet. Ik word er ook wel emotioneel bij.” ||https://www.nrc.nl//nieuws/2022/09/13/oud-kamerlid-van-tongeren-de-hele-kamer-en-ik-hebben-gefaald-a4141696
2022-09-14||In musicals zijn de vrouwen  meestal hetero||Noem eens een musical waarin een lesbisch personage zit. Volgens de Britse academicus James Lovelock, oprichter van QueerMusicals.com en auteur van het boek LGBTQ* characters and queer representation in musical theatre, zou je er zo vijf moeten kunnen opsommen. Dat is een optimistische schatting, want veel musicals met vrouwen die (ook) op vrouwen vallen, zijn er niet. Vanaf 26 september kunnen we er wel weer eentje bijschrijven. Dan is de Nederlandse première van The Prom, een musical over een middelbare scholiere die naar het schoolgala wil met haar vriendin. Het schoolbestuur keurt dit af en annuleert het feest, waarna het meisje veel te verduren krijgt van haar klasgenoten. Het verhaal is gebaseerd op een waargebeurde controverse.  Op dit moment moet het bekendste lesbische musicalpersonage in Nederland nog de hoofdpersoon uit Fun Home zijn. Deze musical was in 2019 te zien en kreeg veel aandacht – al was de speelperiode kort en werd het stuk alleen in Amsterdam opgevoerd. In de voorstelling duikt een lesbische striptekenaar, Alison Bechdel, in haar familiegeschiedenis en legt verbanden tussen haar vaders homoseksualiteit en haar eigen coming-out. Fun Home werd naar Nederland gehaald door OpusOne, een producent die vaker homoseksuele personages op de planken brengt. Dit zijn meestal mannen, bijvoorbeeld in Kiss of the Spider Woman (2015), Buyer & Cellar (2020) en Spring Awakening (2021), maar soms ook vrouwen. Afgelopen zomer waren bijvoorbeeld Charlotte en Cordelia te zien in Falsettos, de lesbische buren van de protagonist. Ook produceerde OpusOne in 2018 The Color Purple, waarin hoofdpersoon Celie een relatie krijgt met zangeres Shug Avery. Dit kwam nauwelijks naar voren in de filmbewerking van Steven Spielberg, maar viel wel te lezen in het oorspronkelijke boek. Een ander voorbeeld is de musical Rent, die voor het laatst door Nederland toerde in 2016. Hierin maken een lesbische advocaat en haar biseksuele vriendin deel uit van een vriendengroep in New York. Waar Celie en Shug in The Color Purple een ingetogen liefdesduet zingen, hebben zij een spetterend nummer over de jaloezie in hun relatie. Lesbische vrouwen moeten aangemoedigd worden om musicals te schrijven James Lovelock, onderzoeker Wie verder teruggaat in de tijd, stuit op Madam (1981). Hierin presenteert auteur Annie M.G. Schmidt een groep feministes als mannenhatende lesbiennes. Actiegroep Warm Lesbies Front protesteerde destijds en noemde de personages „naïeve, a-sexuele, kreterige, kijvende wijven die andere vrouwen proberen te lijmen met stroopwafeltjes”. Kortom: een representatie waar je als lesbische vrouw niet echt op zit te wachten. Musicals met lesbische personages zijn op één hand te tellen, maar waarom is het zo slecht gesteld met de representatie?  Doordat vrouwen lang weinig  kans kregen om musicals te maken, zijn er weinig vrouwelijke – en dus ook lesbische – stemmen in dit veld, vertelt de Britse theaterwetenschapper Lovelock in een beeldbelgesprek. Auteurs schrijven vaak vanuit hun eigen ervaring en denken minder snel vanuit andere perspectieven. Dat zie je ook aan de eerdergenoemde voorbeelden: Fun Home is gebaseerd op de autobiografische graphic novel van Alison Bechdel; de roman The Color Purple werd geschreven door de biseksuele Alice Walker.  De oplossing is dan ook simpel, volgens Lovelock: lesbische en biseksuele vrouwen moeten aangemoedigd worden om musicals te schrijven. Dan zullen hun ervaringen een plaats krijgen op het toneel en zal het aantal vrouwelijke gay-personages toenemen. Dit is niet de enige oplossing voor het gebrek aan representatie. De keuzes van regisseurs spelen ook een rol. Zij kunnen ervoor kiezen om een lesbische relatie nauwelijks in beeld te brengen, zoals Spielberg deed in The Color Purple, of de diversiteit juist vergroten. Dit laatste gebeurde afgelopen zomer inHello Again van De Kernploeg. In deze musical, gebaseerd op het toneelstuk Reigen, ziet het publiek een reeks ontmoetingen tussen koppels met verschillende seksuele oriëntaties. Schrijver Michael John LaChiusa verving in zijn musicalbewerking al enkele heteroseksuele personages voor homoseksuele mannen, maar pas in een filmversie uit 2017 was ook een lesbische scène te zien. Het wervelende ‘Mistress of the senator’ werd opeens tegen een vrouw gezongen, terwijl de senator voorheen altijd een man was. Bij De Kernploeg besloot regisseur Benno Hoogveld hier ook voor te kiezen, en voegde zo lesbische/biseksuele personages toe aan het Nederlandse musicallandschap. In vergelijking met Amerika of het Verenigd Koninkrijk loopt Nederland achter. De lijst van producties met lesbische personages op QueerMusicals.com telt tot dusver zo’n dertig titels, maar de overgrote meerderheid heeft de Nederlandse podia (nog) niet bereikt.   Wat producent De Graaf & Cornelissen vast heeft geholpen bij het besluit om een Nederlandse versie van The Prom te maken, is dat de musical recent een groot publiek bereikte als Netflix-film met sterren als Meryl Streep, James Corden en Nicole Kidman. Zij spelen uitgerangeerde beroemdheden, die hun imago willen opvijzelen door de benadeelde middelbare scholiere te helpen. Uiteindelijk zijn zíj de hoofdrolspelers en is de relatie van de meiden, waar het allemaal mee begon, ondergeschikt. Toch heeft The Prom qua representatie wel degelijk betekenis. Met een lied als ‘Unruly Heart’ bijvoorbeeld, waarin scholiere Emma omschrijft hoe ze haar lesbische gevoelens lang probeerde te onderdrukken. Het nummer start intiem met enkel Emma’s stem en rustige gitaarklanken, maar komt uiteindelijk tot een klaterende climax, als een koor van LGBTQI-scholieren haar bijvalt: ‘I won’t stay hidden anymore’. Laten we hopen dat dit credo voor meer lesbische personages gaat gelden, en dat het musicalpubliek er over een paar jaar moeiteloos tien kan opsommen. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/in-musicals-zijn-de-vrouwen-meestal-hetero-a4141702
2022-09-14||Claustrofobisch Unclenching the Fists geeft geen seconde ademruimte||Drama Unclenching the Fists (Razzhimaya kulaki). Regie: Kira Kovalenko. Met: Milana Aguzarova, Arsen Khetagourvo, Milana Paguieva. Lengte: 97 min.  

●●●●●
  De jonge Russische filmmaakster Kira Kovalenko  behoorde tot de eersten die in februari de straat opgingen om tegen de Russische inval in Oekraïne te protesteren en is ondertussen haar geboorteland ontvlucht. Geen onbelangrijke context nu er wereldwijd wordt nagedacht welke met Russisch geld geproduceerde films op dit moment een podium verdienen.  Haar  Unclenching the Fists  ging al in 2021 in première in Cannes, waar het de prijs van het tweede hoofdprogramma Un Certain Regard won. Vervolgens werd de film door Rusland ingezonden voor de Oscar voor Beste Niet-Engelstalige film. Wat voor Unclenching the Fists spreekt is de nietsontziende manier waarop de film laat zien hoe de jongvolwassen Ada in het mijnwerkersstadje Mizur probeert te ontsnappen aan het trauma van de Tsjetsjeense schoolgijzeling in Beslan in 2004. Het is een film die de moed heeft om zichzelf niet uit te willen leggen. We volgen Ada en haar vader Zaur en broers Akim en Dakko in de claustrofobie van hun verziekte familiebanden, binnen de muren van hun al even claustrofobische appartement en onder de asgekleurde winterlucht die geen seconde ademruimte geeft. De film hint op van alles: incest, ziekte, misbruik, patriarchale structuren waarin vrouwen sowieso geen stem hebben. Als om dat nog verder te beklemtonen bestaat het favoriete tijdverdrijf van de plaatselijke jongeren eruit om uitzichtloze rondjes te scheuren met auto’s en motoren op een braakliggend veldje tussen de deplorabele post-Sovjet woontorens waardoor er de hele dag stof in de lucht hangt. De camera is vaak zo dicht op hun gezichten gericht dat het lijkt alsof ze niet alleen niet aan hun trauma kunnen ontsnappen, maar ook niet aan onze blik.   Ada’s blik houdt ook óns gevangen, gehypnotiseerd: als wij niet nadenken wat wij vanuit onze geprivilegieerde posities kunnen doen, dan is er voor haar zeker geen ontsnapping mogelijk. Dit is een film die evenzeer naar ons kijkt, als wij naar de lotgevallen van de hoofdpersonen.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/claustrofobisch-unclenching-the-fists-geeft-geen-seconde-ademruimte-a4141701
2022-09-14||Hollywoodhoofdrol dankzij de masseur||Sandra Bullock en Brad Pitt zijn dit jaar in elkaars films The Lost City en Bullet Train te zien. Een uitwisseling die niet werd bedacht door een clevere filmproducent, maar door hun gedeelde haarstyliste Janine Rath-Thompson. In de kappersstoel, make-uptrailer en op de massagetafel worden in Hollywood unieke connecties gelegd. Connecties die leiden tot  soms carrièredefiniërende filmrollen. Zo zette Andrew Garfield  een tweede Oscarnominatie op zijn naam door zijn hoofdrol in de energieke musical    tick tick… Boom! (2021). Een rol die hij dankte aan zijn massagetherapeut, Greg Miele, die  ook regisseur  Lin-Manuel Miranda masseert en   hem  overtuigde om   Garfield  te casten.  Ted Gibson (56) is één van Hollywoods beroemdste haarstylisten.  Hij is verantwoordelijk voor de coupes   van onder anderen Angelina Jolie, Lupita Nyong’o, Jessica Chastain en Anne Hathaway. In zijn salon, Starring by Ted Gibson, vertelt hij dat van de vele professionele contacten die Hollywoodsterren dagelijks  hebben, die met hun kapper verreweg het meest diepgaand en intiem is. Doordat Gibson tijdens zijn werkzaamheden klanten  aanraakt, ontstaat er volgens hem snel  een soort vertrouwdheid.     Toen hij dertig jaar geleden voor zijn vak werd opgeleid lag de nadruk  op hoe je haar knipt en kleurt. „In de praktijk leerde ik dat het eigenlijk gaat over goed kunnen luisteren en  het lezen van mensen.”    Gibson  wist   in 2005 als één van de eersten dat Angelina Jolie zwanger was van haar eerste kind met Brad Pitt.  „Maar dat soort kennis deel ik zelfs niet met  mijn man”, vervolgt hij. „Het is zó intiem en niet aan mij om dit  met de buitenwereld te delen.”  Het  is een belangrijke ongeschreven regel in Hollywood, legt de stylist uit,  waar geen geheimhoudingscontracten voor moeten worden getekend. Net als in een relatie tussen therapeut en cliënt, hebben de sterren  te allen tijde de regie over wat er naar buiten komt.  Details over welke  acteurs hij succesvol suggereerde voor rollen  of welke producenten, agenten en  managers  hij koppelde aan sterren, wil Gibson dus niet geven.  Dat het gebeurt „in de stoel, wanneer iemand over filmprojecten praat die in ontwikkeling zijn”, kan hij wel vertellen. „Als ik door mijn werk  iemand blijk te kennen die   bij zo’n project aansluit, wisselen we contactgegevens uit.” Begin dit jaar vertelde massagetherapeut Greg Miele in een tv-interview  wél dat regisseur Lin-Manuel Miranda tijdens een massagesessie  interesse toonde in een samenwerking met acteur Andrew Garfield voor de Netflix-musical waar hij aan werkte. Miele fluisterde Miranda in dat hij Garfield goed kende en kreeg de vraag of hij wist of de acteur ook kon zingen. „Natuurlijk”, had Miele geantwoord. „Ook al had ik hem nooit horen zingen.” Zodra Miranda vertrokken was, belde hij Garfield op, die de rol in tick tick… Boom! inderdaad binnensleepte en zich op zang- en pianolessen stortte. Volgens de drievoudig Oscargenomineerde Special effects make-upartiest Matthew Mungle (65)  gaat ook tijdens zijn werk vaak de  vergelijking met therapie op. Hoewel je met je therapeut slechts 50 minuten per sessie spendeert en Mungle dagelijks   uren  zit te kletsen. Met zijn  meest hechte Hollywoodrelatie,  Glenn Close, werkte hij aan vier films. Haar transformatie in Albert Nobbs (2011), duurde dagelijks meer dan twee uur.  Mungle: „Als een haarstylist of make-upartiest zo’n connectie weet te maken, is het meestal een teken dat ze heel goed zijn in hun werk.  Als je je rol  kunt overstijgen en invloed kan hebben op zoiets als een casting, wil dat zeggen dat mensen je respecteren.”   Daarvoor heeft Mungle  nog een  andere sleutel naast discretie:  „Ik praat ook nooit over mijn eigen politieke voorkeur, religie of mijn relatie.” Je zegt volgens hem beter niet zomaar alles wat in je opkomt tijdens het contact met een ster.   „Als iemand bijvoorbeeld een slechte huid heeft, benoem je dat niet expliciet, maar vraag je  ‘vind je het goed dat ik je gezicht even goed verzorg’. Dat kan je onderdanig noemen, maar ik zie het als dienstbaar. Zij geven zich tenslotte bloot op het scherm. Wij niet.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/hollywoodhoofdrol-dankzij-de-masseur-a4141700
2022-09-14||Opinie | Waarom de social design van Studio Drift hypocriet is||Hé, een mailtje van uitgeverij Phaidon. Ze hadden goed nieuws: ik kon nu al intekenen op het binnenkort te verschijnen nieuwe, ambitieuze, eerste boek van het designduo Studio Drift, Choreographing the Future. Phaidon, een van de grootste kunstboekenuitgevers ter wereld, is er trots op: „Over the course of more than a decade, DRIFT’s immersive, encompassing, and often site-specific projects have been exhibited all over the world, offering a meditative and poetic experience and addressing themes such as the relationship between the individual and the collective and the impact of technology on our society.” Ineens was ik er klaar mee. Toegegeven, ik heb al lang moeite met het werk van Studio Drift. Het is namelijk kitsch: Drift, bestaand uit Lonneke Gordijn en Ralph Nauta, grossiert in lege, betekenisloze gestes, die de suggestie geven van diepte, maar draaien om simpele sensaties. Neem hun zwevende ‘betonblok’ (dat geen betonblok is, huhuh), hun drone-formaties die specifieke patronen vormen in de duisternis (een hart!) of hun lampen, omringd met paardenbloempluisjes: Drifts werk bestaat uit grapjes, effectjes, trucjes. Goochelkunst. Dat ís al erg, maar het wordt nog erger doordat het Drift-duo hun werk steevast rechtvaardigt met ronkende, semi-geëngageerde teksten en filmpjes waarin voortdurend woorden vallen als urgent, actueel, ecologie en maatschappij. Alleen zie je dat engagement niet: elke serieuze maatschappelijke betrokkenheid staat mijlenver af van Drifts plooiende, zalvende beelden die louter lijken te worden gemaakt om een zo groot mogelijke consumerende massa te plezieren. Hipsterkitsch, dat is Drift – ‘choreographing the future’: choreographing je ego en je bankrekening,  that is. In de rubriek ‘Wereldkunst’ schrijft kunstcriticus Hans den Hartog Jager maandelijks een beschouwing of polemiek over kunst die hem opvalt.  31.  Waarom de social design van Studio Drift hypocriet is  30.  Expositie Documenta is warme bubbel collectiviteit  29.  Weg met het geld! Weg met de kunstenaar als individueel genie  28.  In Venetië predikt Marlene Dumas een zachte revolutie  27.  Kunst moet op zoek naar waarheid  26. De kunst van Hito Steyerl lijkt ingehaald door de tijd  25. In het werk van Kehinde Wiley is ongemak de kern   24. NFT’s zijn de hype van 2021 en zijn miljoenen waard. De vraag is nu: leveren ze al goede kunst op?   23. Oude en nieuwe principes botsen in expo Kirchner & Nolde   22. Vechten tegen het systeem: de compromisloze kunst van Cady Noland  21. Kunst is nu machtelozer dan ze zelf denkt  20. Leve de miljardairs die spannende kunst kopen 19. Luc Tuymans: Ik schilder de barsten in de façade 18. We zoeken krachtige portretten die niemand vastpinnen 17. Zombiekunst verovert de muren van de miljonairs 16. Jeff Koons geeft een masterclass vertrouwen 15. Leve de nieuwe super avant-garde! 14. Tenant of Culture bespeelt de macht van mode 13. Kunstenaar helpt arbeiders in Congo: wie heeft daar baat bij? 12.  Kunstenaar Tavares Strachan herschrijft de geschiedenis 11.  Laat de zwarte Le Corbusier opstaan 10.  Aby Warburg en de kunst van het associëren 9.  Beelden vangen op Google Street View 8. Het paradijs is een tuintje in het Erasmuspark 7. Kunst heeft geen baat bij goede bedoelingen 6. Kunstenaar Gregor Schneider heeft een huis, en mondkapjes 5. Melanie Bonajo namens Nederland op de Biënale van Venetië: eindelijk uit de comfortzone 4. Moeders zijn de eerste spiegels 3. Weg met die zachte zeurende zelfhaat in Nederlandse musea 2. Odawara Art Foundation: het paradijs nestelt zich in je hoofd 1. Kara Walkers pronkfontein is fantastische verbeelding van kantelende geschiedenis Toevallig was er enkele weken eerder ook al een persbericht over Drift binnengekomen. Dit keer van het Stedelijk Museum in Amsterdam, dat blij meldde dat het museum drie werken had verworven uit Drifts Materialism-serie, waaronder ‘Volkswagen Beetle 1980’. Materialism („een doorlopend onderzoeksproject”) heeft een helder concept: Drift neemt een object, een Spa-fles, een Rolex-horloge, een Volkswagen Kever, en haalt dat uit elkaar om te analyseren uit welke materialen het bestaat, en in welke hoeveelheden. Die materialen legt Drift vervolgens bij elkaar in strak geperste blokken, waarbij het formaat van elk blok de hoeveelheid gebruikt materiaal aangeeft om, in zalvende Drift-taal, „op poëtische wijze aandacht te vragen voor de impact van de mens op onze omgeving”.   Toen ik dit las, herkende ik het idee meteen: Drifts deconstructieconcept lijkt namelijk héél veel op een serie  werken die de Spaanse, in Nederland wonende kunstenaar Lara Almarcegui vanaf 2013 maakte, onder andere in het Spaanse Paviljoen op de Biënnale van Venetië. Almarcegui berekende daarvoor nauwkeurig uit welke materialen het paviljoen was opgetrokken, en hoeveel van elk. Vervolgens liet ze die materialen, in ruwe vorm, in grote bergen in datzelfde paviljoen storten. Dat was geweldig: als toeschouwer stond je in een gebouw, met datzelfde gebouw in ruw materiaal aan je voeten. Daardoor begon je meteen te fantaseren over de manier waarop ruw materiaal tot bouwmateriaal werd getransformeerd, hoe een gebouw eigenlijk „werkt” en welke processen er plaatsvinden tussen grondstoffen en afgerond gebouw.  Tegelijk is Almarcegui’s werk als kunstwerk behoorlijk weerbarstig – haar idee is voorbehouden aan grote, lege ruimtes als musea, en omdat het telkens maar op één gebouw van toepassing is, moeten alle berekeningen elke keer opnieuw worden uitgevoerd, waardoor het moeilijk te herhalen is, en lastig te verkopen. En laat nu exact dát het belangrijkste verschil zijn met Drifts Materialism: door hetzelfde proces toe te passen op consumptiegoederen, en de materialen in blokken te persen, maakt Drift de deconstructie hanteerbaar en verkoopbaar.  En Drift waakt ervoor het allemaal niet ingewikkeld te maken. Anders dan Almarcegui noemen ze bijvoorbeeld niet de exacte hoeveelheden materiaal en leggen ze ook geen verantwoording af over het werkproces. Uit welke hoeveelheden materiaal bestaat de Kever precies? Vormt die (opvallend kleine) stapel kubussen exact de Kever? Hoe zit het met zaken als materiaaldichtheid? Door die vaagheid blijft er van het „aandacht vragen voor de menselijke impact” weinig over, en doordat Drift het in hun glimgeilheid niet kan laten de blokken helemaal suf te polijsten denk je geen seconde aan extractieprocessen, milieuschade of bouw, maar ben je louter aan het puzzelen welk aaibaar of glanzend blok welk materiaal representeert. Wél heeft Drift de tijd om in de begeleidende tekst op hun website een kokette link te leggen naar het werk van abstracte kunstenaars als Hilma af Klint en Piet Mondriaan en te suggereren dat Materialism zich op hetzelfde platoonse niveau afspeelt als het werk van deze twee grootheden. Inderdaad, dat maakt me pissig. Want het gaat hier niet alleen om Studio Drift. In het proces rond Materialism zien we namelijk een perfecte echo van het werkproces van die andere Nederlandse kunstenaar/designer die zo virtuoos balanceert op de grens van kunst en design en op die van originaliteit en ontlening: Daan Roosegaarde. Net als Drift heeft hij  een hele carrière gebouwd op een combinatie van glimkitsch en lampjeskunst (heeft iemand er wel eens over nagedacht hoe volstrekt ridicuul een ‘Van Gogh-fietspad’ is?) en een ‘inspiratie-praktijk’ die je nu ook bij Drifts Materialism ziet.   Collectie Studio Drift, Amsterdam Roosegaardes Liquid Landscape: Zoro Feigl. Zijn horizonnen bij het DWDD-pop up museum: Ger van Elk. Smoke Tower: wetenschapper Bob Ursem. En jawel, op 25 september aanstaande vindt in Leiden Roosegaardes nieuwe project Seeing Stars plaats waarbij hij (in samenwerking met Unesco!) zoveel mogelijk mensen en bedrijven in de stad wil aansporen ’s nachts hun lichten te doven – een concept dat onder andere onder de naam ‘Nacht van de nacht’ al jaren bestaat. Roosegaarde ontkent zulke ‘inspiratie’ steevast, wijt het elke keer weer aan toeval of synchroniciteit, monkelt wat over hoge bomen en maaivelden. Maar het blijft ook opvallend dat zowel Drift als Roosegaarde steevast roepen dat ze enorm veel research doen, maar er daarbij telkens nét in slagen dat ene werk dat heel veel op het hunne lijkt over het hoofd te zien. Toch is er iets anders waarover kunstliefhebbers zich meer zorgen zouden moeten maken – of beter: wat pissiger over zouden mogen worden. De Drifts en de Roosegaardes van deze wereld hollen namelijk de beeldende kunst uit. Cruciaal voor hun praktijk is dat ze handig gebruik maken van het conceptuele gedachtegoed, in die zin dat „het verhaal achter het werk” een belangrijke aanvulling én uitbreiding is op het fysieke werk.  Collectie Studio Drift, Amsterdam Daar is niks mis mee, de beste kunstenaars doen hetzelfde, maar daarbij is het altijd belangrijk dat er een duidelijk verband bestaat tussen  de vorm van het werk en de pretenties die in het achterliggende concept worden gesuggereerd. Hoe verhouden concept en beeld zich tot elkaar? Hoe wordt een eventuele kloof tussen beide verklaard? Dat gaat ook in de beeldende kunst regelmatig mis, maar daar komt meestal doordat het concept (tot ergernis van velen) zo belangrijk wordt gevonden (ellenlange tekstbordjes) dat het fysieke werk er nogal bekaaid vanaf komt (en het werk tegelijk commercieel nauwelijks aantrekkelijk is).  Drift en Roosegaarde werken omgekeerd: zij gebruiken dampende concepten om hun lege, gelikte Efteling-trucjes tot ‘kunst’ op te tillen. Dat kunnen ze doen omdat ze feilloos doorglippen tussen de mazen van kunst en design, én omdat zowel de design- als de kunstwereld hen niet serieus durven aanpakken: beide werelden lijken te denken dat het volgens de ander wel goed zit. Dat dit gebeurt mag, onder andere, het Stedelijk zich aantrekken. Musea zijn bij uitstek de instituten die beide werelden zouden moeten overzien én scherp moeten houden. Dat lukt niet helemaal: terwijl, bijvoorbeeld, de autonome afdeling van het Stedelijk de laatste jaren nadrukkelijk een consumptie-kritische, geëngageerde houding ten opzichte van kunst promoot, haalt de design-afdeling van hetzelfde museum vrolijk Drift en Roosegaarde naar binnen die met hun fake-engagement glimmende consumenten-kitsch naar binnen  schuiven – en die, erger, hun erkenning door het Stedelijk, baken van inhoud en betrokkenheid, gebruiken om hele reeksen prestigieuze opdrachtgevers van hun betekenis te overtuigen. Waardoor het Stedelijk wezenlijk bijdraagt aan de verspreiding en popularisering van dit soort werk. Dat voelt ook als zwichten voor gemakzucht: juist musea zouden de plaats moeten zijn waar ‘moeilijke’ kunst als die van bijvoorbeeld Almarcegui een plek krijgt, en niet de platte, hapklare brokken van Drift.  Toch is de hypocrisie van Drift het ergste. Terwijl de wereld in rampen en ontij is gehuld – klimaatverandering, bosbranden – gebruikt Studio Drift de ondergang van de wereld om zwevende lichtjes en gladgepolijste blokkendozen mee aan de man te brengen. Serieuze kunstinstellingen en grote opdrachtgevers die daarin meegaan, geven eigenlijk aan dat zulke humbug oké is, dat je daar in de kunstwereld prima mee weg komt, dat uiterlijk en verkooppraatjes belangrijker zijn dan inhoud. Die kant moeten we niet op willen. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/waarom-de-social-design-van-studio-drift-hypocriet-is-2-a4141699
2022-09-14||Kijk mee in de cello  die door een trein werd overreden||In welk instrument fotograaf Charles Brooks zelf het liefst zou wonen? „Dat wordt dan toch de cello. Daar speel ik al twintig jaar op, dat instrument voelt al als thuis voor mij, dus die zou ik best kunnen bewonen.” De foto’s van instrumenten van Brooks nodigen uit tot dat soort fantasieën. Hij legt ze vast met een speciale sondecamera, zodat we een kant zien die we nog niet kenden: de binnenkant. Cello’s, violen, piano’s en fluiten zien er op zijn beelden uit als kamers, zalen of hallen. „Een beetje zoals appartementen die ik niet kan betalen”, grapt Brooks via Zoom vanuit zijn huis in Auckland, Nieuw-Zeeland. Zijn serie heet niet voor niets Architecture in Music. Dat zijn foto’s er zo uitzien, komt doordat Brooks heel veel foto’s maakt in één instrument – in sommige gevallen wel achthonderd. Elke keer verschuift hij het brandpunt een heel klein beetje, waarna hij van elke foto het scherpe deel samenvoegt tot één beeld. Dan is elk hoekje scherp en lijkt zo’n klankkast van een cello of piano heel groot. Een conga van Meinl. Foto Charles Brooks
 De fotograaf ging twintig jaar lang de wereld over als concertcellist, waarvan de laatste jaren met het Symfonieorkest van São Paolo, voordat hij zich toelegde op het professioneel fotograferen van musici. „Maar toen de coronacrisis uitbrak, viel dat werk stil en probeerde ik op een andere manier bezig te blijven.” Brooks zag hoe sondecamera’s werden gebruikt om bijvoorbeeld insecten te kunnen fotograferen, maar hij wilde er iets spannenders mee doen en stak ze in de instrumenten om hem heen. Het resultaat is groots: meer dan zeven miljoen keer stonden zijn beelden alleen al het afgelopen jaar in magazine en kranten. „They strike a chord with people”, zegt hij lachend. „Ik moet stoppen met die woordgrappen. Maar het geeft een kick om berichten te krijgen van Zuid-Afrika tot Dubai tot Brazilië, overal. En nu Nederland, wat ik tof vind omdat jullie een paar van de beste orkesten ter wereld hebben, en dan ook nog het Concertgebouw. Het was altijd mijn droom om daar eens te spelen, dat is nooit gelukt. Maar wie weet, misschien gebruiken ze wel een van mijn foto’s, dat zou een troostprijs zijn!” Niet alle instrumenten zijn even spannend. Er zijn nogal veel instrumenten die niet veel meer zijn dan een lange buis, soms niet eens met gaten, vertelt Brooks. Maar andere verrassen juist enorm, zoals de didgeridoo. „Ik was bij een klant om een saxofoon te fotograferen, en toen pakte hij er een didgeridoo bij. Ik dacht, ik heb in Australië gestudeerd, ik ken die dingen wel. Ik verwachte sporen te zien van ruw gebeiteld handwerk. Maar toen ik de lens erin stak, zag ik een geweldig soort grot, met allerlei fantastische kleuren. Het bleek dat didgeridoos niet met de hand worden gemaakt, maar dat de holte wordt gemaakt door termieten. Ik zou er graag meer fotograferen, want ze zien er allemaal totaal anders uit.”  Steinway Model D Grand Piano 2.  Charles Brooks Het gaat Brooks voor een groot deel om het verhaal. Zo wil hij graag nog eens de cello fotograferen die is beschadigd door Napoleon Bonaparte. „Dat is het instrument dat ik het liefst nog eens zou fotograferen. Het is een Stradivarius-cello. Napoleon zag hem tijdens een concert en ging daarna backstage om de cellist, Jean-Louis Duport te bedanken. Hij pakte de cello en zei, ‘nou laat maar eens zien hoe je op zo’n ding speelt’, is het verhaal. En daarop stak hij de sporen van zijn laarzen diep in de zijkanten van de cello, waarop die beschadigde. Dat is allemaal netjes gerepareerd, maar ik weet zeker dat je daar aan de binnenkant nog overblijfselen van moet zien. Dat zou ik heel graag fotograferen.” Waar die cello is gebleven nadat de laatste eigenaar, de legendarische cellist Mstislav Rostropovitsj overleed, dat weet Brooks niet. „Er is niets meer van gehoord na 2008.” De Stradivarius-cello is een van de beste instrumenten ooit gemaakt en er zijn er nog maar een stuk of vijftig van. „We kijken naar Stradivari-instrumenten en luisteren ernaar en we weten welke geweldige musici erop hebben gespeeld, maar er zijn nog meer verhalen. Zo is er een cello die in 1929 werd aangereden door een trein. Die lag bovenop een auto, die vast kwam te zitten in het treinspoor. Die trein is recht door de auto heen geploegd. Geen gewonden, maar de cello bovenop was zwaar beschadigd. Het was crisistijd en dus werd de cello niet afgeschreven maar gerepareerd. Misschien omdat het een ongebruikelijke reparatie was, heeft iedereen die eraan heeft gewerkt z’n handtekening achtergelaten. Die cello staat helemaal vol handtekeningen helemaal tot in 1988, allemaal Nieuw-Zeelandse luthiers die voor een deel een beetje vergeten waren.” Als hij de cello van Duport eenmaal in handen zou krijgen, moet Brooks voorzichtig te werk gaan. „De belichting is een groot deel van het werk, want sonde-lenzen vangen niet zoveel licht. Je moet bijzonder sterke lampen boven het instrument hangen, en dat is niet zonder gevaar want die lampen worden heel erg heet. Bij het nemen van die honderden foto’s, kan ik er soms maar twee of drie achter elkaar nemen voordat de lampen weer even moeten afkoelen. En een Stradivarius van 10 miljoen, die wil je niet koken.” Je zou het haast niet durven. „Nee, maar zou je niet al die gereedschapssporen van de Stradivarius-familie willen zien? Al die kleine details, de ongelukjes die de instrumenten hebben gehad, het stof van talloze beroemde concertzalen dat zich erin heeft verzameld. Te kunnen zien wat er in de loop van de eeuwen met ze is gebeurd vind ik fascinerend, en ook nog van historisch belang.”||https://www.nrc.nl//nieuws/2022/09/13/kijk-mee-in-de-cello-die-door-een-trein-werd-overreden-2-a4141697
2022-09-14||Het toe-eigenen van kunstwerken||‘Vrijdag de dertiende / hebben zal ie je niet, my boy, / ‘cause this piece of joy and wisdom, if you like / plays hitch-hike on your way. / vooruit maar, neem ze mee / meteen zoen van mij, Pauline’. Deze ontroerende zinnen staan in het voorwerk gepend van  mijn exemplaar van Ulysses (Penguin Classic, 1969). Wie Pauline is weet ik niet en voor wie dit bloemige, mooie versje geschreven is, weet ik ook niet. Fantaseren ga je al snel, en dat meermaals per week. Aangezien de boekhandelaar keer op keer weer een hele potpourri aan ansichtkaarten, treintickets, foto’s, liefdesbrieven, krantenartikelen en dus ook persoonlijke berichtjes aantreft tussen tweedehandsboeken. Mijn fameuze exemplaar van Ulysses was bij aankoop ook helemaal uit elkaar gevallen en toch kocht ik dit boek zelf maar aangezien ik het berichtje zo aandoenlijk vond. Vanwege Pauline, die de moeite genomen had om zoiets moois erin te schrijven. Hadden ze een relatie? Heeft de persoon aan wie ze het gaf het boek ook daadwerkelijk gelezen? Of was het een  sadistische streek, want tja, Ulysses lezen is op veel momenten een kruisdraging. Ulysses lezen is op veel momenten een kruisdraging Het vers laat vooral zien wat het mooiste is aan gebruikte boeken: dat elk mens er wel iets van zichzelf, letterlijk en figuurlijk, inlegt. Ook al ben ik de eigenaar van deze Ulysses, het boek blijft toch van Pauline en haar geliefde. Of mijn biografie van Mountbatten. Die is eigenlijk nog steeds van de persoon die er een treinticket in achterliet, gedateerd op 31 december 2003 van Kota naar Ratlam, India. In een ander boek vond ik dan weer ‘Present from Joey, after sushi-diner, 8-11-’99, Philadelphia’. Wie ben ik dan eigenlijk, als ik zo dit boek in mijn bezit heb? Het is een soort onschuldig voyeurisme, want ik bespied, verkoop en voel een zeer persoonlijke ‘nalatenschap’ tussen boeken.  Dat toe-eigenen van iets door er wat persoonlijks in te leggen deed Robert Rauschenberg ooit met een tekeningetje van Willem de Kooning. Hij kreeg het van laatstgenoemde, maar hij had het idee om het tekeningetje uit te gummen. De Kooning vond dat verre van leuk dat er niks anders over was dan een wit vel, maar hij begreep wel wat Rauschenberg deed: het toe-eigenen waardoor hij opeens de  maker  van het werk werd. En zo werkt het ook met boeken. Iets tussen de pagina’s stoppen, zelf een tekst erin schrijven,  maakt het boek meer dan het boek zelf. Dit geldt ook voor iemands boekenkast. Zegt er iets meer over iemand dan wat iemand wel of niet in zijn boekenkast heeft staan? Dat doen we allemaal denk ik wel,  staren in iemands boekenkast om te spieken of er wel zo’n gele Kafka  tussen staat.  Dat persoonlijke aan boeken, dat maakt het boekenvak zo mooi. Schroom dus vooral niet om wat tussen je boeken te stoppen of er iets in te schrijven: een boek is immers geen precair relikwie. Meer afleveringen 
				De boekverkoper
			||https://www.nrc.nl//nieuws/2022/09/13/het-toe-eigenen-van-kunstwerken-a4141695
2022-09-14||Deze kunstopleiding leert studenten maatschappelijke problemen op te lossen||Het is een van de voornemens van deze regering, waar je niet veel over hoort: „We betrekken de creatieve industrie bij grote maatschappelijke opgaven”, staat er op pagina 32 van het Coalitieakkoord, in het hoofdstuk ‘Welvarend land’  onder het kopje ‘Cultuur en creatieve industrie’.  Níet in het akkoord staat hoe de regering dat wil aanpakken, daarover komt mogelijk op Prinsjesdag duidelijkheid. Wel is staatssecretaris voor cultuur Gunay Uslu (D66) onlangs  langs gegaan bij de Hogeschool voor de Kunsten Utrecht (HKU), waar ze met 4.000 studenten al jaren bezig zijn kunst en ontwerp maatschappelijk in te zetten – net als op verschillende andere hogescholen.  Het is voor de hele HKU belangrijk, maar zeker ook voor de master Crossover Creativity (MCC), die onderdeel uitmaakt van de afdeling Creative Transformation, met ongeveer 160 studenten.  Twan de Vaal studeerde industrieel ontwerpen maar wilde meer betekenisvol werk doen. Zo kwam hij bij de master van de HKU terecht, die vereist dat je een persoonlijke ontwerp-uitdaging hebt. „Een naaste van mij had met schizofrenie te maken, wat heel heftig was.”  Hij onderzocht wat de ziekte betekende iedereen eromheen. „De informatie die over schizofrenie voorhanden was, komt veelal uit het vakgebied psychiatrie, van hoog opgeleide mensen. Ik miste de stap: wat kan je als omgeving doen?”  De Vaal sprak met behandelaars, patiënten en familie. „De behoefte aan verbinding en communicatie bleek groot, omdat je elkaar gewoon niet begrijpt als iemand in zijn wanen zit.” Er zijn gesprekstechnieken ontwikkeld, maar die staan in het soort dikke pillen waar niet iedere familie aan toekomt. Terwijl die technieken heel waardevol zijn voor mensen om de patiënt heen. Contact betekent een vangnet, en dus een kleinere kans dat iemand in een crisis komt.  „Ik ben prototypen gaan maken om met familieleden te testen. Eerst een spelbord, daar kwamen pionnetjes bij, en toen kaarten. Eerst zat ik dicht op die gesprekstechnieken; Als A dat zegt, moet B dat zeggen. Maar daarin wordt niet de emotie en onmacht van familieleden meegenomen. Dus ben ik emotiekaarten gaan toevoegen, waarmee ze uitleggen; wat doet dit met ons. Zo maken mensen verbinding over emotie, die boeken leren dat niet.” Uiteindelijk had ik met het product, ‘Waan-zinnig gesprek’, iets dat voor het gros voor de mensen met wie ik werkte waardevol was. Is dat kunst? Het hele proces is kunst, het product is een praktische uitkomst ervan.”  ‘Het proces gaat langer mee dan de uitkomst.’ Nirav Christophe, lector op HKU Yosser Dekker studeerde civiele techniek, en ging daarna bij een gemeente aan de slag. Niets voor hem, omdat hij het gevoel had dat hij iets aan het ‘verkopen’ was aan de burger. „Er is een groot verschil tussen iets verkopen dat al vastligt en de waarheid zoeken via onderzoek.” Vervolgens ontwikkelde hij in Arnhem maatschappelijke initiatieven zoals de aanleg van daktuinen. Bij de HKU wilde hij zijn eigen proces onderzoeken. „Ik deed iets goed, maar kon het niet uitleggen.”  Dekker keek naar energietransitie en energie-armoede, specifiek naar een paar van de wijken in Arnhem die zijn aangewezen om te verduurzamen; sociaal wat zwakkere wijken, met op het eerste oog minder sociale cohesie, mensen met veel verschillende achtergronden en veel wantrouwen jegens de overheid. „Wij hebben die wijken onderzocht door met antropologische methodes het gebied in te duiken. Artistiek onderzoek en antropologie liggen dicht bij elkaar; je kijkt naar mensen, gemeenschappen en verbanden. Maar als artistiek onderzoeker ga je verder. Je kijkt wat er mist, de antropoloog kijkt wat er is.”    In die Arnhemse wijken blijken veel bewoners zich informeel te hebben verenigd rond het maken van textiel. Er zijn naaiateliers, in het buurthuis kwamen clubjes bij elkaar om te weven en te borduren. Samen met mode-ontwerper Pauline van Dongen, die textiel ontwerpt met daarin zonnecellen verweven, ontwikkelde Dekker een workshop. Mensen konden met de hand zonnecellen weven tot een nieuw stuk textiel waarmee ze hun telefoon kunnen opladen. Het idee bleek enorm aan te slaan, en de workshop werd door de hele wijk gegeven. Dekker: „Het werkje dat ze maken is eigenlijk een tastbaar toekomstbeeld. Mensen hadden ineens een stuk textiel dat je overal kan gebruiken, en dat bleek heel stimulerend. ‘Oh, dat kan ook een gordijn zijn!’ bijvoorbeeld.” Het heeft échte buurtambassadeurs opgeleverd, die hun buren aansporen om hun leven en huishoudens te verduurzamen. „Is het kunst? Ik denk van wel. Alleen al het werk dat die mensen maken, is een vorm van kunst. Ze weven eigen patronen, het is ambacht en ontwerp. Het hele project zelf zie ik meer als een participatief ontwerpproject. Ik vind dat kunst.”   „De vraag is wat die kunst aan de maatschappij kan leveren”, zegt Nirav Christophe, lector performatieve maakprocessen aan de HKU. „En dat gaat niet om kunstproducten, of heel weinig. Het gaat om het proces, dat gaat langer mee dan de uitkomst.”  Studenten werken ‘transdisciplinair’ samen, met mensen uit de zorg, van andere universiteiten, of met potentiële gebruikers – wie volgens de kunstenaar ook maar relevant is voor wat hij aan het doen is.  HKU concentreert zich op drie terreinen: ‘zorg en welzijn’, ‘ecologie, circulariteit en duurzaamheid’ en ‘identiteit en inclusie’. Christophe: „Onze studenten hebben steeds meer werk in de zorg en andere terreinen. Daar worden ze gevraagd om hun manier van werken, niet omdat ze een mooi schilderij kunnen maken.”  Yosser Dekker: „De traditionele kunstopleiding gaat over; wie ben jij als maker. Dan word je eerst drieënhalf jaar door de mallemolen gehaald, met alle problemen van dien, en het laatste half jaar mag je nog even laten zien wat je hebt geleerd. Daarmee komen allemaal mensen op de arbeidsmarkt die denken dat het allemaal om hen draait, wat natuurlijk niet zo is.  Wat ik hier heb geleerd is: het gaat niet om mij.”  Maar Dekker is wel degelijk ook een kunstenaar, zegt hij. „De kunstenaar heeft vakbekwaamheden en één daarvan is het inzetten van onzekerheid als middel om tot iets groots te komen. Het kunstenaarsoog ziet ook verbanden die een ander niet ziet. Een kunstenaar kan de kracht van de verbeelding inzetten op allerlei verschillende niveaus.” Hij ziet het ook als een probleem van hoe kunst wordt gedefinieerd. „Kunst is proces én product. Maar in een museum of op het toneel is het een product. En daar gaat al het geld naartoe.” Lector Christophe: „Jullie ontwerpen iets dat voor mij de kern van kunst is; betekenisvolle ontmoetingen en ervaringen.” Tegelijkertijd is het ook een extra verantwoordelijkheid voor de HKU, erkent hij. „Als je de muren tussen disciplines hebt neergehaald; hoe leid je de mensen dan op? Je kunt niet meer zeggen; jij bent musicus en moet tien uur per dag op je viool spelen en klaar ben je.”  Voorlopig blijkt uit de loopbaan van Dekker en De Vaal dat er in ieder geval vraag is naar de specifieke vorm van kunst die zij uitoefenen. Dekker leidt in Arnhem zijn Bureau Ruimtekoers, met twaalf medewerkers. „We proberen de mensen zelf te betrekken bij maatschappelijke vraagstukken, en die niet te laten oplossen door slimme mensen van buitenaf, maar met elkaar. Oplossingen worden dan ook duurzamer, omdat ze gekoppeld zijn aan de doelgroepen waar je het voor doet.”  De Vaal werkt bij Ink, een social-designbureau in Amsterdam dat zich richt op het aanpakken van sociale en maatschappelijke problemen met ontwerpen en kunst. Zo werkt De Vaal nu met het UMC aan een project over intakeprocessen voor mensen met psychische kwetsbaarheid. Ook is hij begonnen met een project voor ouderen die op latere leeftijd zijn gediagnosticeerd met autisme. „De wetenschap is gericht op: is het meetbaar en reproduceerbaar. Andere aspecten, zoals emotie en verbeelding blijven buiten beschouwing. Kunstenaars zijn daar veel beter in. En de wetenschappers zien nu in deze projecten dat de symbiose van de twee methodes tot vernieuwing leidt.”   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/deze-kunstopleiding-leert-studenten-maatschappelijke-problemen-op-te-lossen-a4141694
2022-09-14||Advies aan Hoge Raad: 1.100 uitspraken door verkeerd beëdigde rechters wel geldig||De 1.100 uitspraken die bij het gerechtshof in Den Bosch door verkeerd beëdigde rechters zijn gedaan, hoeven wat betreft procureur-generaal bij de Hoge Raad Edwin Bleichrodt niet vernietigd te worden. In juli bleek dat bij de beëdiging van zeker zestien raadsheren en veertien plaatsvervangend raadsheren de verkeerde tekst is voorgelezen, waardoor onzeker was of hun oordeel in zo’n 1.100 zaken rechtsgeldig kon blijven. Het gaat om vierhonderd strafzaken en zo’n zevenhonderd belastingzaken.  Volgens de procureur-generaal is het risico „praktisch uitgesloten” dat de raadsheren en plaatsvervangers hun ambt anders zouden hebben vervuld als bij de beëdiging wel de juiste tekst was voorgelezen. Het is wat betreft de procureur-generaal van belang dat er een zitting heeft plaatsgevonden die tot doel had om hen te beëdigen. Vernietiging van alle 1.100 uitspraken zou onnodig leiden tot „rechtsonzekerheid en ernstige vertraging”. Eind oktober beslist de Hoge Raad definitief wat er met de uitspraken moet gebeuren. Het komt zelden voor dat de Hoge Raad een advies van de procureur-generaal niet overneemt. Bij een beëdiging leest de voorzitter een tekst voor, waarop de raadsheer-in-spe verklaart zich daaraan te houden. In juli merkte een aanwezige tijdens de beëdiging van een raadsheer op dat niet de ambtseed voor rechters en raadsheren, maar die voor overige medewerkers van het hof werd voorgelezen. In 2003 werd er in Den Bosch voor het eerst een raadsheer verkeerd beëdigd. Dat was volgens een woordvoerder „een incident”. Sinds een jaar of tien speelde de verkeerde beëdiging structureel. Behalve dat de teksten erg op elkaar lijken, was volgens de woordvoerder niet te verklaren hoe dit geregeld mis heeft kunnen gaan. ||https://www.nrc.nl//nieuws/2022/09/13/advies-aan-hoge-raad-1-100-uitspraken-door-verkeerd-beedigde-rechters-wel-geldig-a4141686
2022-09-14||Bestuur van Amsterdamse afdeling BIJ1 stapt op||De leden van het bestuur van de Amsterdamse afdeling van BIJ1 hebben dinsdag definitief hun taken neergelegd. Dat blijkt uit een mail die aan de leden is verstuurd. Het bestuur was al langer in conflict met de fractie in de Amsterdamse raad – in de brief wordt de fractie een „gebrek aan transparantie” verweten over „de financiële situatie” en de gebrekkige afhandeling van „personele zaken”.  Vorige week kondigde het bestuur al aan de taken tijdelijk neer te leggen, omdat het naar eigen zeggen niet meer goed kon functioneren vanwege de „verstoorde” relatie met de fractie. Een specifiek punt van conflict ontstond bij het vaststellen van de lijst voor de gemeenteraad, schrijft het bestuur. Daarbij zou gefraudeerd zijn, waardoor partijlid Nilab Ahmadi van de dertiende naar de derde plek op de lijst steeg. Het bestuur trad niet op omdat „we de campagne niet negatief wilden beïnvloeden (…) Achteraf gezien was dat fout.” Ahmadi staat nu centraal in een conflict over het fractievoorzitterschap. Een deel van de partijleden lijkt te willen dat de huidige nummer twee, Carla Kabamba, de voormalige fractievoorzitter Jazie Veldhuyzen vervangt. Een ander deel, waartoe Ahmadi behoort, wil dat niet en zou proberen Kabamba’s voorzitterschap te voorkomen. „We hopen uit de grond van ons hart dat een nieuw bestuur in staat zal zijn voor verbinding te zorgen en de problemen in de fractie kan oplossen”, schrijft het vertrekkende bestuur. „Als dit zo doorgaat, dan valt BIJ1 echt uitéén. En zijn we als samenleving nog verder terug bij af.” Het Amsterdamse bestuur verwijt het landelijke bestuur bemoeienis met de strijd om het fractievoorzitterschap. In de mail schrijven de bestuursleden dat de partijtop „op ondemocratische wijze geprobeerd heeft om lokale besluitvormingsprocessen te beïnvloeden”. Zij zouden een nieuwe fractievoorzitter, Dinah Bons, naar voren hebben geschoven, terwijl de Amsterdamse afdeling vindt dat ze „in principe” zelf mag kiezen. Bovendien was Bons niet beëdigd als Amsterdams raadslid.||https://www.nrc.nl//nieuws/2022/09/13/bestuur-van-amsterdamse-afdeling-bij1-stapt-op-a4141688
2022-09-14||Opinie | De Britse monarchie bestaat bij de gratie van Netflix||Knokke, 1993. Ik was een puber en bij wijze van vakantiebaantje paste ik op Abel, een jongetje van zes. Het was zomer, warm en klam, iedereen was loom en er leek geen werkelijkheid te bestaan buiten de rechte, zanderige weg van het huis naar het strand die elke dag heen en weer sjokkend met schepjes en parasols werd afgelegd. Geen stad, geen land buiten het Noordzeestrand – en al helemaal geen politiek.  Sarah Meuleman is auteur en journalist. Toch vond die lome zomer een buitengewone gebeurtenis plaats. Ik hoorde het nieuws toen Abel schreeuwend en huilend over de grond rolde in zijn zwembroek. Ik zie zijn kleine lijfje nog schokken vol verdriet en paniek. Toen ik hem rustig vroeg wat er aan de hand was, riep hij wanhopig: „De koning is dood!” Hij keek me aan alsof alles nu voorgoed verloren was. Koning Boudewijn van België was niet meer. Belangrijk nieuws voor grote mensen, maar een volslagen catastrofe voor een jongetje van zes. Afgelopen week zag ik een echo van Abels verdriet in de ogen van de Britten die rouwden om hun Queen Elizabeth. Het anders zo ingetogen volk liet de emoties vrij. Er wordt gerouwd om het einde van een Brits tijdperk, maar het verdriet gaat verder, persoonlijker. Zijn de emoties proportioneel of lijden de Britten aan een tijdelijke vlaag van, maatschappelijk gerationaliseerde, verstandsverbijstering rond het overlijden van een vrouw wier macht en betekenis royaal wordt overschat? Treuren ze om feit of fictie?  De monarchie vervult al lang niet meer de politieke functie van weleer. Haar macht is geslonken, haar taken zijn ceremonieel. Hierdoor is er een discrepantie ontstaan tussen de nieuwe irrelevantie van de monarchie en het larger-than-life imago dat haar nog steeds wordt toegedicht. Een imago dat in onze kindersprookjes al uitgebreid wordt opgetuigd. Maar het koningshuis vandaag is niet meer het huis uit de sprookjes. Was de monarchie een paleis, dan waren alle meubels nu lang weg, de muren gesloopt, deuren en trappen verwijderd; alleen de gevel stond nog overeind. De monarchie anno 2022 is een pui. In haar façade schuilt haar laatste kracht en die moet aantrekkelijk zijn. Hoewel koninklijke families het openlijk vervloeken, heeft de monarchie de kranten, tabloids, documentaires en series nodig om nog enigszins relevant te blijven. Niet haar maatschappelijke functie of politieke invloed, maar haar representatie in de media legitimeert haar bestaan. Geen beter voorbeeld dan koningin Elizabeth. Hoe denken we de koningin dan zo goed te kennen? Door The Crown natuurlijk Zonder twijfel was koningin Elizabeth II een uitzonderlijk monarch. Ze regeerde zeven decennia, was zeer geliefd en toegewijd: twee dagen voor haar dood beëdigde ze nog de nieuwe Britse premier en dat is geheel in lijn met hoe we haar ‘kennen’. Koningin Elizabeth zou leven voor haar werk. Verstandig, gedreven, maar altijd gebukt onder het enorme juk dat door de troonafstand van haar oom op haar schouders terecht was gekomen. Om die vrouw rouwen en huilen we. Maar hoe kennen we haar eigenlijk? De monarch gaf nooit diepte-interviews en liet zich zelden uit over politieke kwesties. Er valt weinig af te leiden uit haar officiële optredens en in de jaarlijkse kersttoespraak zat nooit een ontboezeming.  Hoe denken we haar dan zo goed te kennen? The Crown, natuurlijk. Die succesvolle, prijswinnende, Netflix-serie die nu al vier seizoenen (vijf vanaf november) het reilen en zeilen van het Britse koningshuis verbeeldt. De serie is een internationale hit en bepaalt in hoge mate hoe er wereldwijd naar het Britse koningshuis en naar ‘Lilibeth’ gekeken wordt. Netflix en het Britse koningshuis: het lijkt een sprookjeshuwelijk. Het volk wil niets liever dan dat de geschiedenis van de monarchie zich ontvouwt als een verhaal. We willen spanning, emotie, opkijken, verguizen, voldoende twists en een vleugje moraal. Eigenlijk willen we dat het narratief van het koningshuis zich als een film aan ons voltrekt. Geen groter geschenk voor koningin Elizabeth dan een kwaliteitsserie als The Crown, zou je denken.  Maar er zit een vlijmscherp randje aan die Crown. Enerzijds kan de huidige monarchie slechts bestaan bij de gratie van de aanhoudende mythe, van een gefictionaliseerde versie van de werkelijkheid; anderzijds zal diezelfde fictionalisering onvermijdelijk, beeld voor beeld, scène voor scène, leiden tot haar ondergang.  Een serie als The Crown geeft de geschiedenis geheel naar eigen inzicht weer. De kostuums en sets zijn ontworpen, de dialogen zijn compleet verzonnen en de verhaallijn is ten dienste van de spanning aangepast. Alles om het levensverhaal van koningin Elizabeth bingewatchwaardig te maken. En dat werd het. Maar The Crown deed veel meer dan een geschiedenis uitbeelden: ze heeft haar overschreven. De broer van wijlen Diana Spencer klaagde in een televisieshow dat Amerikanen de serie tot zich nemen als een lesje geschiedenis. Hij heeft waarschijnlijk gelijk. The Crown laat zien hoe kwetsbaar en volstrekt machteloos de monarchie is wanneer ze wordt gefictionaliseerd. Er is nooit expliciet toestemming gevraagd aan de koninklijke familie, de personen (of beter: personages) waar het verhaal over gaat, staan volkomen buitenspel. Zelfs over het enige wat haar nog restte na het afpellen van de politieke macht: de buitenkant, de pui, heeft de monarchie nauwelijks meer iets te zeggen. Die fictie roept frictie op, een frictie waar eigenlijk geen antwoord op bestaat.  Er zijn twee scenario’s denkbaar: de monarchie erkent dat haar essentie berust op verdichting en laat toe dat haar werkelijkheid schaamteloos door de media wordt overschreven. Ze accepteert dat dit een van haar laatste functies is. Of ze weigert mee te werken, en blaast de pui op. Zoals Harry en Meghan hebben gedaan, die overigens in hun nieuwe bestaan de beeldvorming meteen in eigen handen namen: bij Oprah deden ze een boekje open, prins Harry komt met een autobiografie en het stel sloot een miljoenendeal met, o ironie, Netflix.  Sprookjes bestaan niet. Misschien is de huidige spagaat van de monarchie wel onoplosbaar. Misschien is opstappen de enige uitweg en moet het Britse sprookje eindigen bij koning Charles. Er was eens een koningin die overleed en een land in tranen achterliet. Het eeuwenoude sprookje hield op te bestaan en de rest van de familie? Die leefde nog lang en veel gelukkiger.||https://www.nrc.nl//nieuws/2022/09/13/de-britse-monarchie-bestaat-bij-de-gratie-van-netflix-a4141692
2022-09-14||Voor glimmende gevels gaan toparchitecten naar Makkum||In een hoek van de bescheiden fabriekshal staan vleermuiskraamkasten, aan de andere kant liggen stapels straatstenen met op één lange zijde opgeruwd glazuur in helderblauw: klinkers om parkeerzones mee te begrenzen. Van de ene naar de andere kant van de hal wandelen kan binnen een paar minuten – als de bezoeker niet zou verdwalen tussen alle keramiek die onderweg te zien is. Bij keramiekfabriek Koninklijke Tichelaar in het Friese Makkum, die dit jaar 450 jaar bestaat, is ambachtelijk werk nog steeds belangrijk. De circa veertig werknemers werken, deels met de hand, aan projecten die internationaal toonaangevend zijn in de keramieksector. Tichelaar maakt nog steeds sierkeramiek, zoals melkbekers met ijsprettaferelen en visschalen. Maar de belangrijkste tak van het bedrijf is nu bouwkeramiek.  In 1572 vermeldt een kaart dat in Makkum op de Turfmarkt een  steenfabriek gevestigd is: het begin van Tichelaar.  Ruim een eeuw produceert de fabriek bakstenen en tegeltjes, ‘Makkumer witjes’ van 13 bij 13 centimeter. In 1674 koopt de familie Tichelaar (Fries voor tegelmaker) het bedrijf. Omdat de vraag naar bakstenen daalt, richt het bedrijf zich op aardewerk: beschilderde tegels en schotels.  In 1890 besluit Jan Pieters Tichelaar dat het bedrijf zich gaat richten op sieraardewerk, gegoten in gipsvormen en met de hand beschilderd.  In 1960 krijgt Tichelaar het predicaat Koninklijk. Tussen 2000 en 2010 kiest door de afnemende vraag naar sieraardewerk het bedrijf  ervoor om in samenwerking met kunstenaars ‘hedendaags fijnkeramiek’ te gaan produceren, wat bekende ontwerpen als de Mama Vaas (Roderick Vos) en het Non Contemporary-servies (Hella Jongerius) oplevert. Tichelaar begint gevelbekleding te maken, in allerlei vormen en maten.  Vanaf 2010 maakt  Tichelaar voornamelijk bouwkeramiek.  Bekende ontwerpen met werk van Tichelaar zijn Museum de Fundatie in Zwolle, Museum Arnhem, de Technische Universiteit in Eindhoven, de Pontsteiger in Amsterdam, het Museum for Arts & Design in New York en het Victoria & Albert Museum in Londen.   Eén machine verwerkt hompen roestbruine klei tot een kaarsrechte meterslange plak van ruim een centimeter dik, die halverwege de lopende band in platen van zo’n 30 bij 60 centimeter wordt gesneden: tegels in wording. Verderop staan mallen waarin achtvlakken worden gemaakt die de gevelbekleding van een juwelier in Duitsland gaan vormen. Voorzien van een glanzend glazuur worden de nu nog matte blokken  straks strak in het gelid aan de gevel van de opdrachtgever bevestigd. Daar zullen ze als een eindeloze reeks diamanten schitteren in de zon. Sinds 2021 werkt Tichelaar samen met Studio Rap ook met 3D-printers. Daaruit verschijnen kleilaagje voor kleilaagje ‘geveltegels’ met een golvend reliëf tot ruim tien centimeter hoog. Regelmatig wordt het ontwerp in de computer iets aangepast, zodat de vormen steeds een beetje anders zijn en de uiteindelijke gevelbekleding een levendig beeld van golf en glans zal worden, dat elk moment van de dag het aanzicht van het gebouw verandert. „Doordat het glazuur er straks zijn eigen weg in zoekt, is ieder exemplaar uniek”, vertelt directeur Harm van der Ploeg tijdens een rondleiding over de werkvloer.  Architectenbureaus werken graag met Tichelaar. „We hebben de eeuwenoude kennis van keramiek in huis, maar als een architect iets volledig nieuws wil, gaan we op zoek naar de mogelijkheden die er zijn. We vinden eigenlijk altijd een oplossing.” Zo werden voor de oostelijke vleugel van het Groninger Museum de grootste tegels ooit in het bedrijf gemaakt (1,2 bij 1,2 meter) met behulp van zeefdruktechniek voorzien van het geel-blauw-en-groene vlekkenpatroon.    Maar hoe innovatief ook, veel bezoekers zijn het meest onder de indruk van het handschilderwerk. „We hadden hier laatst nog een delegatie uit Japan. Ook die bleven het langst kijken bij de schilders.” Op dit moment werken die schilders niet aan mokken of borden, maar aan het nieuwbouwproject Huis van Delft. Tichelaar levert voor het appartementencomplex in het centrum van Delft de vlakke buitengeveltegels voorzien van een azuurblauw glazuur met een speciaal ontwikkelde metalige glans. Daarnaast krijgt het gebouw drie publieke ruimtes met een kunstwerk rond de Delftse geschiedenis, gemaakt door Job Smeets van Studio Job. Dat bestaat uit 120.000 Makkumer witjes, die in het atelier  met de hand worden beschilderd naar het ontwerp van Smeets. Hoofdkleur: Delfts blauw.  Kunstwerk van Studio Job voor het Huis van Delft in wording in het schildersatelier van Tichelaar. Foto Catrinus van der Veen
 Maar Studio Job zou Studio Job niet zijn als er geen details en grapjes in het kunstwerk zitten in allerlei andere kleuren. In het schildersatelier van Tichelaar zijn de tinten nog pastel, als de tegeltjes straks door de oven zijn gegaan zal helder het ontwerp voor het voetlicht komen, variërend van portretten van beroemde Delftenaren als Willem van Oranje en Antoni van Leeuwenhoek tot insecten, rozen en zelfs een ruimteschip.  Huis van Delft wordt zo duurzaam mogelijk gebouwd. Is keramiek duurzaam? Ja, stelt Van der Ploeg: „De duurzaamheid zit hem erin dat het materiaal lang meegaat, ook doordat keramieken gevels altijd mooi worden gevonden.” Dat kan de levensduur van een gebouw ten goede komen. Bovendien is keramiek onderhoudsvriendelijk: het is een hard materiaal met gladde toplaag, die niet snel vuil wordt. De productieprocessen zouden in Makkum nog wel duurzamer kunnen, daarvan is Van der Ploeg zich bewust. Het bedrijf werkt met zowel elektrische als gasgestookte ovens. Tichelaar is er nog niet over uit hoe zich dat in de toekomst gaat ontwikkelen. „Het is ook de vraag welke kant het op moet. Moeten we volledig elektrificeren, moeten we naar waterstof?”  Van der Ploeg „mist richting vanuit de overheid” wat dat betreft. Overstappen naar volledig elektrisch heeft niet zijn voorkeur, ook omdat in sommige gevallen keramiek bakken in een gasoven een ander resultaat geeft dan in een elektrische. „Een elektrische oven verwarmt statisch, in een gasoven heb je luchtwervelingen. Ik denk dat biogas een oplossing kan zijn, dan blijft het proces met de gasovens min of meer hetzelfde, en biogas is verkrijgbaar in de regio.” Intussen wordt gepuzzeld hoe reststromen als afgekeurd of gebroken materiaal kunnen worden opgewaardeerd, en heeft het bedrijf een nieuw concept voor herbruikbare gevelplaten ontwikkeld, ‘Skinz’: vlakke platen die met een speciaal ophangsysteem aan een gevel worden bevestigd. Bij eventuele sloop van het pand kunnen de platen volledig worden hergebruikt. Even verderop, in het oude fabrieksgebouw van Tichelaar in het centrum van Makkum, houden drie duo’s ontwerpers zich ook bezig met duurzaamheid en milieu. Ze zijn hiervoor uitgenodigd door de Stichting Frysk Tichelwurk, die voor het jubileum een kleine tentoonstelling en open atelier hebben ingericht.  Lotte Dekker en Gieke van Lon van designstudio Humade werken vanuit de vraag waar de grondstoffen voor keramiek vandaan komen. Tichelaar gebruikt klei uit onder andere Duitsland. Humade ging op zoek naar een alternatief dichterbij, en stuitte op baggerslib uit de Waddenzee. Voor de vaargeul naar de Eemshaven en voor behoud van biodiversiteit in de Eems-Dollard worden jaarlijks miljoenen tonnen slib weggebaggerd. Dekker en Van Lon ontdekten dat dit slib met de juiste bewerking kan worden gebruikt om keramiek mee te maken. Opmerkelijke bijvangst: het baggerslib is na één ronde in de oven al zo hard, dat een tweede stook kan worden overgeslagen. „Dat is zeker met de huidige gasprijs  interessant”, vertelt Van Lon. De twee werken nu samen met Tichelaar aan de ontwikkeling van dit  slibkeramiek. Iris de Kievith en Annemarie Piscaer, die samen ontwerpersduo Lab Air vormen, proberen met het servies ‘Smogware’ de bewustwording rond luchtkwaliteit te verhogen. „In Rotterdam overlijden inwoners gemiddeld 1,5 jaar eerder door de hoeveelheid fijnstof in de lucht dan wanneer er geen vervuiling zou zijn”, zegt De Kievith.  Het servies ‘Smogware’ wil bewustwording rond luchtkwaliteit verhogen: gitzwarte kommetjes uit Wijk aan Zee Het abstracte begrip 1 gram fijnstof in je longen in tien jaar tijd wordt inzichtelijk gemaakt met het servies: Piscaer laat vijf kommetjes zien die in steeds diepere tinten oker tonen wat zich in de longen van een Rotterdammer van 10, 25, 45, 65 en 85 jaar ophoopt. Is het ‘kinderkommetje’ vuilig wit, het ‘bejaarde’ exemplaar is zwart. Stalen van slibkeramiek van Humade in het open atelier. Foto Catrinus van der Veen Ronduit griezelig wordt het als Piscaer nog drie kommetjes toevoegt: het eerste heeft dezelfde kleur als de longen van de 45-jarige Rotterdammer, het tweede is bordeauxrood, het derde diepmatzwart: dit is wat 10, 25 en 45 jaar aan fijnstof vermengd met ijzerdeeltjes oplevert bij Wijk aan Zee. De Kievith wil benadrukken dat Lab Air niet met een beschuldigende vinger naar Tata Steel wil wijzen. „Wij  gebruiken als consumenten immers allemaal staal. Het gaat erom die abstracte fijnstofcijfers in beeld te brengen. Maar, ja, wij walgen ook van ons project.”  Studio Kirstie van Noort & Studio Lotte de Raadt onderzoeken samen de mogelijkheden van ijzerwater, een afvalproduct van de productie van drinkwater. Verwerkt in klei of als glazuur blijkt dat een rozerode kleuring te geven. Bovendien, vertelt De Raadt: „IJzerwater werkt smeltpuntverlagend, waardoor de ovens minder heet hoeven te worden gestookt.” De twee werken samen met Tichelaar om ijzerwater ook toe te passen bij de productie van de Skinz-gevelplaten. Brabant Water, het drinkwaterbedrijf waar Van Noort en De Raadt hun onderzoek begonnen, heeft inmiddels 10.000 tegeltjes besteld gekleurd met ijzerwater, voor het nieuwe pompstation in Eindhoven. Tichelaar gaat de tegels maken. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/voor-glimmende-gevels-gaan-toparchitecten-naar-makkum-2-a4141691
2022-09-14||Ministerie: partijen moeten opnieuw om tafel voor zorgakkoord||Betrokken partijen moeten opnieuw om tafel om tot overeenstemming te komen over het Integraal Zorgakkoord. Het ministerie van Volksgezondheid, Welzijn en Sport (VWS) dringt dinsdag in een oproep aan op nieuwe gesprekken. Dat meldt de beroepsvereniging voor verpleegkundigen en verzorgenden V&VN. Het ministerie was nog niet bereikbaar voor commentaar.  Aanvankelijk zouden de zorgorganisaties het akkoord deze week tekenen, maar verschillende partijen zien daar vooralsnog van af. De koepel voor cliënten- en familieorganisaties van de ggz uitte kritiek op het akkoord omdat dat volgens de organisatie zal tornen aan de vrije artsenkeuze. In totaal zaten meer dan tien partijen aan tafel bij minister Ernst Kuipers (D66). Begin deze maand kwam het conceptakkoord al naar buiten. Daaruit bleek onder meer dat mensen vaker zelf aan de slag moeten, door bijvoorbeeld online te zoeken naar antwoorden in plaats van een bezoek aan de huisarts. Ook zal de zorg waarschijnlijk duurder worden en moeten sommigen verder reizen. De afspraken zijn volgens Kuipers nodig om de zorgkosten te kunnen bedwingen. ||https://www.nrc.nl//nieuws/2022/09/13/ministerie-partijen-moeten-opnieuw-om-tafel-voor-zorgakkoord-a4141687
2022-09-14||Opinie | Alles moet anders om het klimaat te redden, ook de klimaatwetenschap||De afgelopen zomer heeft voelbaar gemaakt wat wetenschappers al langer zeggen: dat klimaatverandering merkbaar is begonnen, en dat er niet mee te spotten valt. In Nederland zuchtten we onder hitte, droogte en lage rivierstanden.  In Zuid-Europa brandden grote stukken bos af en moesten gebieden op waterrantsoen. En in Pakistan stierven meer dan duizend vrouwen, mannen en kinderen, en verloren tientallen miljoenen mensen huis en haard, door enorme overstromingen. Al die afzonderlijke gebeurtenissen zouden nog toeval kunnen zijn, maar gezamenlijk vormen ze een patroon: klimaatverandering is aan de gang, het komt door de menselijke uitstoot van broeikasgassen, en hoe hoger de temperatuurstijging, des te groter de ellende.  Heleen de Coninck is hoogleraar socio-technische innovatie en klimaatverandering aan de Technische Universiteit Eindhoven, waar ze vrijdag haar oratie hield, en hoofddocent bij de Radboud Universiteit. Ze was voorzitter van de NWO/KNAW klimaattaskforce en hoofdauteur van diverse IPCC rapporten.   Willen we erger voorkomen, dan moeten de broeikasgasemissies zo snel mogelijk niet alleen naar beneden, maar naar netto nul. Nul emissies is een andere opgave dan emissiereductie: we moeten kijken naar wat leidt tot die hardnekkige emissies, en die onderdelen zoveel mogelijk elimineren. Dat omvat bijvoorbeeld gedrag van individuen, en wat we waarderen in het leven, maar ook gedrag van beleidsmakers. Het omvat de innovatie die we stimuleren, wetgeving en beleid, infrastructuur en stedelijke inrichting, en de prikkels die van de aandelenmarkt en de banken uitgaan. Als we onze systemen niet veranderen, blijft emissiereductie tegen de stroom in zwemmen.  Het regeerakkoord onderkent de noodzaak van nul emissies inmiddels. Klimaatneutraliteit in 2050, oftewel netto nul broeikasgasuitstoot, is vastgelegd in de Europese Klimaatwet, waar ook Nederland voor heeft getekend. Wat weinig mensen zich realiseren is dat klimaatneutraliteit in 2050 impliceert dat we niet-vermijdbare emissies (van bijvoorbeeld veeteelt en luchtvaart) compenseren door broeikasgassen die al in de lucht aanwezig zijn vast te leggen. En het gevolg daarvan is dat we nog vóór het bereiken van klimaatneutraliteit al CO2-neutraal moeten zijn. Klimaatneutraal in 2050 betekent ergens tussen 2040 en 2045 CO2-neutraal. Dat is dus al over twintig jaar. Hoewel de klimaatbeleidsbrief van minister Jetten (Klimaat en Energie, D66) van vlak voor de zomer de noodzaak tot systeemverandering onderkent, is het Nederlandse beleid nauwelijks gericht op CO2-neutraliteit. Ook andere actoren – zoals bedrijven, banken en gemeenten – zijn er niet erg mee bezig. Natuurlijk moeten beleidmakers ook andere, soms acute problemen het hoofd bieden, van huisvesting tot stikstof en van een sneller veranderend klimaat tot de opvang van vluchtelingen. Die crises vergen op hun beurt ook systemische maatregelen, maar dan is het alleen maar verstandig als dat gebeurt indachtig de noodzaak van CO2-neutraliteit. Voor systeemverandering zouden partijen niet alleen moeten kijken naar lijsten van maatregelen die vooral proberen nieuwe technologie geïmplementeerd te krijgen, maar ook naar verandering van gedrag, van financiële systemen, van opleidingen en herscholing, en van samenwerking en aansturing van die transities. Het hele register moet open. Bij de actoren die nu moeten handelen, worden kennisinstellingen vaak niet genoemd Dat zegt de wetenschap, onder meer in IPCC-rapporten. Daarom is het vreemd dat bij de actoren die nu moeten handelen uitgerekend kennisinstellingen vaak niet worden genoemd. De gedachte is dat zij al goed bezig zijn: wetenschappers leveren informatie en worden geprezen om hun bijdrage aan bewustwording. Maar functioneren onderzoek en hoger onderwijs eigenlijk wel optimaal voor een systeemtransitie?  Kennisinstellingen herbergen bruikbare kennis en vaardigheden waar systeemtransities van kunnen profiteren, maar waarover de samenleving vaak niet kan beschikken, zelfs als onderzoek wordt gedaan met gemeenschapsgeld én met een expliciet maatschappelijk doel. Onderzoekers, vooral aan universiteiten, worden afgerekend op hun ‘wetenschappelijke productiviteit’, waardoor ze vaak meer bezig zijn met het volgende artikel of congres dan met het helpen van bedrijven of overheden. De werkdruk is hoog, onder meer omdat het schrijven van een onderzoeksvoorstel, wat zeer tijdrovend is, leidt tot moordende concurrentie. Van onderzoeksvoorstellen over klimaatverandering wordt maar een klein deel gehonoreerd. Krijgt een onderzoeker het onderzoeksproject, dan bereiken de resultaten vooral andere wetenschappers, in plaats van degenen die met de resultaten aan de slag moeten. Als hamsters rennen onderzoekers door hun tredmolen, terwijl de wereld in brand staat.  Wat te doen? In opdracht van NWO en KNAW heeft een taskforce van wetenschappers van allerlei pluimage een voorstel voor een Klimaatonderzoek Initiatief Nederland (KIN) ontwikkeld, waarbij kennisinstellingen, in samenwerking met maatschappelijke partijen, een impact- en missiegedreven programma uitvoeren, zonder de genoemde competitie maar uiteraard wel met scherpe kwaliteitscontrole.  De wetenschappelijke wereld kan niet aan de zijlijn blijven staan en moet zelf ook veranderen – ernst en urgentie van het klimaatprobleem nopen daartoe. Het KIN, dat steun heeft van KNAW en NWO, kan een waardevolle bijdrage leveren aan het versnellen van systeemtransities, maar dat kan niet uit de huidige begrotingen van kennisinstellingen. Er moet dus geld bij.  Als de betrokken ministeries de systeemtransities serieus nemen, laten we dan een afspraak maken. In ruil voor voldoende additionele financiering, belooft het KIN dat het onderzoek naar systeemtransities centraal stelt en daarbij nauw samen- en meewerkt met maatschappelijke actoren, inclusief het ministerie van Economische Zaken en Klimaat. Zodat we de systeemveranderingen daadwerkelijk kunnen realiseren, en hopelijk nog op tijd. ||https://www.nrc.nl//nieuws/2022/09/13/klimaatwetenschap-moet-relevanter-worden-a4141689
2022-09-14||Filmregisseur Jean-Luc Godard (91) overleden||De Frans-Zwitserse filmmaker Jean-Luc Godard is dinsdag op 91-jarige leeftijd overleden in zijn woonplaats Rolle, aan het Meer van Genève. Dat heeft zijn partner, Anne-Marie Mieville, laten weten aan het Zwitserse persbureau ATS. Het enfant terrible van de Franse nouvelle vague-cinema heeft met zijn uitgebreide oeuvre een enorme invloed gehad op hoe de filmkunst zich sinds de Tweede Wereldoorlog ontwikkelde. De in Parijs als zoon van een Zwitserse arts en erfgenaam van een Franse bankiersfamilie geboren Godard begon zijn carrière begin jaren vijftig als filmcriticus, onder meer voor het prestigieuze filmblad Cahiers du Cinema. In die rol had hij een grote invloed op de (her)waardering van de Amerikaanse cinema en regisseurs Alfred Hitchcock en Howard Hawks, die Godard inspireerden voor zijn eigen experimentele cinema.  Godard debuteerde in 1960 als regisseur met À bout de souffle, een gangsterfilm waarin hoofdrolspeler Jean-Paul Belmondo zijn held Humphrey Bogart imiteert. Godard introduceerde verschillende technieken die vandaag de dag nog altijd worden gebruikt, zoals jump cuts, handcamerawerk, en geïmproviseerde dialogen. In de jaren zestig volgden films als Vivre sa vie (1962), waarin hij voor het eerst samenwerkte met zijn latere echtgenote Anna Karina, en Le petit soldat (1963), een van de eerste Franse films die zich verhield tot de Algerijnse Onafhankelijkheidsoorlog.  Godard liet zich, naarmate zijn carrière vorderde, via zijn films steeds vaker politiek uit. Zo maakte hij in 1967 het anti-oorlogspamflet Loin du Vietnam. Hij toonde zich in Ici et ailleurs (1976) pleitbezorger van de Palestijnse zaak. In verschillende films kwam zijn sympathie voor het socialisme naar voren en hij was kritisch op Hollywood. In Éloge de l’amour uit 2001 onderzocht hij hoe het Amerikaanse narratief over de liefde ons denken over liefde heeft vervormd. In december 2007 werd Godard door de European Film Academy geëerd met een Lifetime Achievement Award. Drie jaar later kreeg hij ook een ere-Oscar voor zijn oeuvre. Hij nam de prijs niet in ontvangst. „Ik heb geen visum voor de VS en wil er ook geen aanvragen. Bovendien wil ik niet zo lang vliegen,” zei hij destijds. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/filmregisseur-jean-luc-godard-91-overleden-a4141683
2022-09-14||Actrice Ahlaam Teghadouini (Sihame): ‘Meestal zie je alleen mannen  wraak nemen. We dachten: wij gaan terugslaan’||Op televisie trekt Sihame slechts 120.000 kijkers, maar op streamingdienst NPO Plus ging de nieuwe Nederlandse misdaadserie in de eerste week voorbij de één miljoen views. En dan zijn de illegaal verspreide kopieën op sociale media TikTok en Telegram niet meegerekend. Niet vreemd, Sihame is op een jong en divers publiek gericht, en dat kijkt meer online video dan reguliere televisie. De intelligente scholiere Sihame is slachtoffer van een bende jonge mannen die meisjes tot seks verleiden, om vervolgens de heimelijk opgenomen beelden daarvan online te zetten op hun Telegramaccount Kechs Deluxe, met naam, adres en telefoonnummer. Exposen en online slutshaming dus. Sihame wordt na het exposen door de buurt vogelvrij verklaard. Iedereen kan haar uitschelden en geweld aandoen. Maar ze laat het er niet bij, en begint aan een bloedige vergelding. De serie wordt gedragen door de hoofdrolspeler Ahlaam Teghadouini. Sihame is een stoere, gevaarlijke kickbokser, maar Teghadouini laat vooral haar zachtaardig en breekbare kant zien, waardoor niet de wraakzucht, maar de pijn daarachter je bijblijft. De actrice had dit zelf bedacht: „Ik heb voor de auditie twee takes opgestuurd: in de eerste take speel ik haar hard, en laat ze weinig van haar emoties zien. In de andere maak ik haar juist zacht en kwetsbaar. Ik dacht: ze is jong, achttien, en beschadigd. Dat moet je wel meekrijgen als kijker, anders zie je alleen maar een moordenaar.” Exposen wordt ook wel wraakporno genoemd, hoewel het doorgaans niet om wraak gaat, maar om geld verdienen, vermengd met wellust, vrouwenhaat, en een hypocriete seksuele moraal. De mannen noemen de gefilmde vrouwen kechs (sletten, hoeren) die minderwaardig zijn en straf verdienen. Door deze schandpaalpraktijk worden vrouwen gepest, buitengesloten, ze lijden psychische schade, plegen soms zelfs zelfmoord. Sihame kiest de weg van de vergelding. Die wraakscènes brengen de kijker in een vreemde positie: het geweld tegen de daders is heel bevredigend. En je hoopt dat Sihame slaagt in haar expeditie. Net goed! Een soort omgekeerde wraakporno eigenlijk. Teghadouini: „Die geweldsscènes zijn schokkend om te zien maar ontzettend leuk om te spelen. Juist omdat je dat soort dingen in het dagelijks leven nooit doet. We kregen begeleiding van een stuntteam. Dan kreeg ik uitgelegd hoe ik een hoofd moest optrekken als ik een keel doorsneed. Als we vechten lijkt elke slag of trap – bonk – raak, maar in werkelijkheid zat er steeds zeker twintig centimeter tussen.” De 25-jarige actrice is geboren in Gouda, maar woont sinds haar achtste in Brussel. Ze speelde in twee Vlaamse series, Hoodie (Ketnet) en Grond (Netflix). Ze heeft geen ervaring met exposing in haar directe omgeving. „Ik kan me van school wel herinneren dat onder de jongens een foto van een meisje rondging. Dat meisje was na een week van school af. Maar net als iedere vrouw heb ik ervaring met seksuele intimidatie en shaming. Verder ben ik op de lagere school gepest, omdat ik krullend haar had, en mollig was. Daardoor werd ik een boos kindje, ik maakte veel ruzie. Ik was gesloten, vond het moeilijk om mensen toe te laten. Dus dat herken ik wel in Sihame.” De dreiging en het geweld trekken de meeste aandacht, maar de serie bevat ook mooie karaktertekeningen, en pakt goed de sfeer van het harde leven in een arme Haags-Marokkaanse wijk. Franse en Nederlandse hiphop in de soundtrack, dialogen in straattaal.  De serie is bedacht door Achmed Akkabi, bekend van Mocro Maffia. Die Videolandserie betekent veel voor de doorbraak van personen van kleur in de seriewereld – niet alleen als acteurs, maar ook als schrijvers en regisseurs. Ook Sihame geeft ruim baan aan nieuw talent. De uitvoering liet Akkabi grotendeels aan vrouwen over – ook een ondervertegenwoordigde groep in de Nederlandse serieproductie. Hoofdschrijver Leila Sahir en regisseurs Shamira Raphaëla en Lisette Donkersloot maken hier hun seriedebuut.  Teghadouini: „Meestal zie je in films alleen mannen die wraak nemen, en dat vindt iedereen dan cool. Vrouwen zie je alleen in de slachtofferrol, ze keren zich in zichzelf, worden bang voor mannen, kunnen geen relaties onderhouden. We dachten: wij gaan terugslaan. Om aan de slachtoffers te laten zien dat ze niet alleen staan. Exposing is een groot, onderbelicht probleem, waar weinig over wordt gepraat. Veel vrouwen raken geïsoleerd, denken dat ze het alleen moeten oplossen. Ik kreeg op Instagram veel reacties van vrouwen die zijn geëxposed, die schreven hoe lekker het was om in Sihame te zien hoe die gastjes worden aangepakt.”  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/13/actrice-ahlaam-teghadouini-sihame-meestal-zie-je-alleen-mannen-wraak-nemen-we-dachten-wij-gaan-terugslaan-a4141684
2022-09-14||Rechtspraak maakt excuses voor dwaling in Rosmalense &#8216;flatmoord&#8217;-zaak||De rechtspraak heeft dinsdag schriftelijk excuses gemaakt aan Rob B., die veertien jaar onterecht vastzat vanwege een gerechtelijke dwaling. De man werd veroordeeld voor doodslag op zijn vriendin in haar flat in Rosmalen in 2000. „Wat uw cliënt is overkomen, is verschrikkelijk”, staat in de brief, die NRC ook in handen kreeg na berichtgeving door de Volkskrant. „Het is niet voor te stellen hoe groot het leed is om na een groot persoonlijk verlies hiervoor onterecht verantwoordelijk te worden gehouden.”  De brief is ondertekend door de president van de rechtbank Oost-Brabant en de president van het gerechtshof in Den Bosch, de instellingen die Rob B. in respectievelijk 2004 en 2007 ten onrechte veroordeelden. De toen 37-jarige Regie van den Hoogen overleed in april 2000 na het doorsnijden van haar eigen hals. De politie verdacht haar vriend, Rob B., ervan haar de keel te hebben doorgesneden. Dat oordeel was vooral gestoeld op rapporten van twee onderzoekers, Selma Schieveld en Richard Eikelenboom, waarin onder meer stond dat de bloedspatten zouden wijzen op moord, geen zelfmoord.  Vorige week oordeelde het Hof in Arnhem-Leeuwarden dat de rapporten van Schieveld en Eikelenboom geen bewijs leveren voor de conclusie dat B. betrokken was bij de dood van zijn vriendin. Het spijt de rechtbankpresidenten dat B. „zo lang onterecht zijn vrijheid is ontnomen”, schrijven de rechtbankpresidenten. „Wij staan open voor een gesprek met hem en u als zijn raadsman mocht daar behoefte aan zijn.”  De advocaat van B. Pieter van der Kruijs zegt dat hij nog niet met zijn cliënt heeft besproken of hij zo’n gesprek wil aangaan. Wel is zijn cliënt „blij met de brief”, zegt Van der Kruijs. „Het is toch een vorm van erkenning.”  Het Openbaar Ministerie bood vorige week al excuses aan, kort nadat de rechter de veroordeling van 2007 ongedaan had gemaakt. „Het OM betreurt het enorme leed dat Rob B. en zijn dierbaren is aangedaan en gaat kritisch kijken naar het verloop van deze zaak. Onder de verantwoordelijkheid van het Openbaar Ministerie zijn fouten gemaakt en daar bieden we onze excuses voor aan”, schreef landelijk hoofdadvocaat-generaal Mariëtte Bode. Persadvocaat-generaal Vincent Smink zei eerder tegen NRC dat „excuses op zijn plaats zijn”. „Hoe we dat doen en wat de consequenties zijn voor een schadevergoeding, zullen we in gesprek met de raadsman bespreken.”  Correctie (13 september 2022): In een eerdere versie van dit artikel werd het gerechtshof van Den Bosch per abuis een hooggerechtshof genoemd. Dat is hierboven aangepast.||https://www.nrc.nl//nieuws/2022/09/13/rechtspraak-maakt-excuses-voor-dwaling-in-zaak-rosmalense-flatmoord-a4141676
2022-09-14||Veelzijdige fotograaf William Klein legde New York vast in rauw, grofkorrelig zwart-wit||Precies op de allerlaatste dag van zijn grote overzichtstentoonstelling in het International Center of Photography in New York, werd maandag het overlijden bekendgemaakt van de Amerikaanse fotograaf William Klein. Klein stierf afgelopen zaterdag op  96-jarige leeftijd in Parijs, de stad waar hij het grootste deel van zijn leven had gewoond. Klein werd bekend met zijn modefoto’s voor Vogue, maar vooral door zijn  rauwe, realistische, grofkorrelige zwart-witbeelden van steden als  Rome, Moskou en Tokio, en met name New York. De levendige  straatfoto’s die hij in zijn geboortestad maakte, behoren tot de canon van de fotografiegeschiedenis; de breed lachende zwarte jongeman die in zijn nette pak door Harlem struint; het straatschoffie met een grimmig gelaat dat een revolver op de lens van de fotograaf richt, waardoor wij als kijker vol in de loop van een geweer kijken. Zijn vriendje, een kop kleiner bijna, zijn gezicht zacht, staat er maar wat onbeholpen bij.  De foto ‘Gun 1’ in de stand van een galerie op een kunstbeurs in Londen in 2010. Klein zag deze foto uit 1954 als een zelfportret.  Foto Suzanne Plunkett / Reuters De titel van de New Yorkse expositie, YES, (die naar aanleiding van Kleins overlijden met een paar dagen verlengd is) reflecteert de enthousiaste en gulzige manier waarop Klein in zijn werk altijd open heeft gestaan voor nieuwe uitdagingen en experimenten. Hij schilderde, tekende, en voor veel van zijn boeken schreef hij zelf de teksten én was hij de vormgever. En behalve als straat- en modefotograaf werd hij bekend als film- en documentairemaker –  hij was assistent van Federico Fellini en maakte 3 films en 27 documentaires over uiteenlopende onderwerpen als mode, sport, muziek, dans en opera, maar ook over de Amerikaanse protestbeweging en de Vietnam-oorlog. Zijn bekendste: de documentaire Muhammad Ali, the Greatest, uit 1969.  William Klein werd in 1926 in New York geboren als zoon van Europese immigranten, vlakbij Harlem, waar hij door de straten schuimde nadat de kledingzaak van zijn vader op de fles was gegaan. In de jaren na de Tweede Wereldoorlog sloot hij zich aan bij de geallieerde strijdkrachten in Europa, na het beëindigen van zijn dienst in 1948 vestigde hij zich in Parijs, waar hij studeerde bij de Franse schilder Fernand Léger. Ook begon hij met fotograferen. Later ontmoette hij Alexander Liberman, de legendarische art director van het Amerikaanse tijdschrift Vogue, waar Klein naam zou maken met zijn modefotografie.   De foto’s ‘Smoke and Veil’ en ‘Anouk Animee’ tijdens een expositie in Madrid in 2008.  Foto Susana Vera/Reuters Ondanks het spraakmakende portfolio dat hij daar opbouwde – Klein bleef decennialang een van de toonaangevende modefotografen voor het magazine – kennen veel fotografieliefhebbers hem vooral dankzij zijn straatfotografie, en dan met name het werk dat hij eind jaren 50, begin jaren 60 zou maken.   Zijn fotoboeken over de vier wereldsteden, Rome (1959), Moscow (1964), en Tokyo (1964) en  New York (1956) worden nog steeds als baanbrekend, gezien, vooral die laatste.  In de jaren dat Amerika zichhet liefst profileerde met optimistische beelden van The American Dream, liet Klein een andere kant zien. Net als Robert Frank twee jaar later zou doen met zijn fotoboek The Americans, hield hij het land een spiegel voor met zijn wervelende straatbeelden en een bruuske lay-out – scheve composities, onscherpte, mensen die maar gedeeltelijk met hun gezicht in beeld waren. Iets waar ze in de Verenigde Staten overigens helemaal geen trek in hadden: Klein publiceerde zijn boek uiteindelijk in 1956 in Frankrijk, Amerikaanse uitgevers wilden er hun handen liever niet aan branden. William Klein dompelde de kijker onder in het stadsleven, waarbij hij zich nooit opstelde als  fly on the wall, maar altijd de interactie aanging. De Russische vrouw in bikini lacht hem in een park in Moskou uitnodigend toe. De jongetjes – hoe oud zullen ze zijn, 10, 12? – in  Gun 1, New York (1954) kruipen bijna zijn lens in. Over dat beeld vertelde Klein in interviews vaak dat het eigenlijk een zelfportret was. Hij was beide jongens. Degene die agressief de revolver naar de fotograaf richt: Klein het boze Amerikaanse straatjongetje. Die  met het zachte gezicht: Klein de gevoelige en intelligente jongeman die zich in Parijs zal onderdompelen in de kunsten. Beide karakters hebben zijn leven lang zijn oeuvre bepaald. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/veelzijdige-fotograaf-william-klein-legde-zijn-geboortestad-new-york-vast-in-rauw-grofkorrelig-zwart-wit-a4141681
2022-09-14||Column | Emmy’s gaan een nieuw serietijdperk in||En toen was alles weer bij het oude. Tijdens de 74ste editie van de Emmy Awards gingen de meeste prijzen naar de partij die in het moderne tv-tijdperk bijna altijd wint: HBO. De kwaliteitszender met een eigen  streamingdienst (HBO Max) won 38 Emmy’s, veel meer dan de 26 voor  concurrent Netflix. De meeste beeldjes (10) gingen naar de heerlijke HBO-miniserie The White Lotus  en de belangrijkste prijs, die voor beste dramaserie, ging voor een tweede keer naar Succession, ook van HBO, en één van mijn favoriete series van de afgelopen jaren.   Toch hoopte ik stiekem dat het meesterwerk Better Call Saul  eindelijk erkenning zou krijgen. Helaas gingen zowel de serie als de hoofdrolspelers met lege handen naar huis. Misschien mogen ze volgend jaar nog een ererondje doen (de tweede helft van Saul’s slotseizoen kan dan genomineerd worden). Aan de andere kant: ook de legendarische serie The Wire  werd destijds genegeerd door de Emmy’s. Een andere verliezer van de avond was de winnaar in 2021. In dit jaar stootte Netflix voor het eerst HBO van de troon tijdens de uitreiking van belangrijkste Amerikaanse tv-prijzen. Deze keer moest de streamingdienst genoegen nemen met een tweede plek. Dat was niet alles: Netflix werd door presentator en komiek Kenan Thompson een paar keer te grazen genomen. Verwijzend naar de hitserie Squid Game en de dalende abonneecijfers van Netflix  zei hij bijvoorbeeld: „Squid Game gaat over een wedstrijd waar je aan meedoet als je enorme schulden hebt en wanhopig op zoek bent naar geld. Volgend seizoen in de cast: Netflix.” De grappen  zijn een bevestiging van de grote omslag die dit jaar heeft plaatsgevonden: de wittebroodsweken (of -jaren) van de door Netflix ingezette ‘streamingrevolutie’ zijn voorbij. Na een periode waarin alle mediaconglomeraten een eigen dienst opgezet hebben en waarbij de budgetten groter  werden dan ooit, eist de markt nu meer dan enkel groei van het aantal abonnees: de kosten moeten omlaag en er moet winst gemaakt worden.  Ook de eigenaar van Emmy-grootmacht HBO grijpt in. Baas David Zaslav van het fusiebedrijf Warner Bros. Discovery (WBD) hakt sinds zijn aantreden flink in de budgetten van HBO Max. Hij kreeg de reputatie van slechterik, zeker nadat de film  Batgirl  bij het grofvuil werden gezet. De opnames van Batgirl zaten er al op, maar WBD denkt dat het financieel slimmer is om de film helemaal niet uit te brengen. Iets met belastingvoordeel.  Makers vrezen een inperking van de creatieve vrijheid en meer ‘veilige’ keuzes van streamers. Aan de andere kant is het een onvermijdelijke correctie: de manier waarop streamers met miljarden gooiden was niet houdbaar. En beperkingen kunnen resulteren in mooie dingen. Neem The White Lotus. Die serie over de relatie tussen het gefrustreerde personeel van een exclusief Hawaïaans resort en hun verwende gasten zou niet bestaan zonder de coronacrisis. HBO vroeg bedenker Mike White aan het begin van  de pandemie om iets  te maken dat zich grotendeels op één locatie afspeelt en de rest is geschiedenis: zijn tragikomische serie raakte een snaar en werd een onverwacht succes. Het leverde ook  een van de leukste Emmy-moment op: actrice Jennifer Coolidge die op 61-jarige leeftijd haar eerste Emmy won en een dansje deed terwijl ze over de tijdslimiteit van haar overwinningspeech ging.  Thijs Schrik is serierecensent.  LIJST EMMY AWARDS HBO 38 The White Lotus
10 Emmy’s, oa beste miniserie Succession
4 Emmy’s, oa beste serie  Euphoria
6 Emmy’s, oa beste actrice (Zendaya) Hacks
3 Emmy’s, oa beste comedyactrice (Jean Smart)  NETFLIX 26 Squid Game
6 Emmy’s, oa beste acteur (Lee Jung-jae), beste regie (Hwang Dong-hyuk) Stranger Things
5 technische Emmy’s Arcane - League of Legends
3 Emmy’s, oa beste animatie HULU 10 The Dropout
beste actrice in miniserie (Amanda Seyfried) Dopesick
beste acteur in miniserie (Michael Keaton) APPLE+ 9 Ted Lasso
4 Emmy’s, beste comedy, beste regie (MJ Delaney), beste acteur (Jason Sudeikis) DISNEY+ 9 The Beatles - Get Back
5 Emmy’s, oa beste documentaire||https://www.nrc.nl//nieuws/2022/09/13/emmys-gaan-een-nieuw-serietijdperk-in-a4141680
2022-09-14||Gezondheidsraad: de verduurzaming van de zorg schiet niet op||Op deze manier schiet het niet op met de verduurzaming van de zorg. In de sector ontbreekt het aan „draagvlak en urgentiebesef” om meer te doen voor de planeet. De „effecten op het milieu worden nauwelijks meegenomen bij keuzes in de zorg”. Dat schrijft de Gezondheidsraad, een onafhankelijke wetenschappelijke adviesraad, aan het ministerie van Volksgezondheid. Minister Ernst Kuipers (Volksgezondheid, D66) heeft zelf om het advies gevraagd. Volgens de Gezondheidsraad moet iedereen aan het werk voor meer duurzaamheid. Zo moet de minister dit vastleggen in beleidsagenda’s en wetten, bijvoorbeeld door het als expliciet onderdeel van goede zorg op te nemen in de Wet kwaliteit, klachten en geschillen zorg. Artsen moeten duurzaamheid meewegen bij het schrijven van medische richtlijnen. En zorgbestuurders zouden het thema een stuk serieuzer moeten oppakken en een visie moeten ontwikkelen op verduurzaming van hun bedrijf. De bevindingen van de Gezondheidsraad zijn opvallend, omdat Volksgezondheid duurzaamheid tot dusver vooral overlaat aan de markt. Het ministerie presenteert woensdag na ruim een half jaar onderhandelen een Integraal Zorgakkoord, waarin duurzaamheid maar een marginale rol heeft. In het akkoord wordt verwezen naar de nieuwe versie van de Green Deal Duurzame Zorg waarover momenteel wordt onderhandeld. Dat akkoord dreigt vrijblijvend te worden, zonder financiële slagkracht of dwingende afspraken op het gebied van verspilling, vertellen bronnen die betrokken zijn bij de onderhandelingen. Hoe vervuilend de zorg precies is, is niet bekend. De enkele studies die er zijn, komen erop uit dat de zorgsector verantwoordelijk zou zijn voor 7 à 8 procent van de nationale CO2-voetafdruk. In 2018 leverde de zorgsector 328 miljoen kilo afval op. Onderzoekers van het Radboudumc in Nijmegen kwamen erachter dat een gemiddelde openhartoperatie van een paar uur 27 kilo afval oplevert. Ondanks de grote hoeveelheid plastics die artsen en verpleegkundigen gebruiken, wordt nog lang niet overal afval gescheiden. Ook gebruiken ziekenhuizen veel energie: het Erasmus MC in Rotterdam verbruikt bijvoorbeeld ongeveer evenveel energie als de gemeente Barendrecht. Vooral op het gebied van circulair werken is de vooruitgang „gering”, ziet de Gezondheidsraad. De afgelopen decennia hebben wegwerpspullen de overhand gekregen in ziekenhuizen. Een simpel voorbeeld zijn handschoenen: zorgverleners dragen die bij handelingen waar dat helemaal niet nodig is. Altijd maar nieuwe handschoenen pakken in plaats van goed de handen reinigen, blijkt zelfs te kunnen leiden tot een groter risico op infecties. Handschoenen zijn bovendien minder onschuldig dan ze lijken.  Ze worden in Azië gemaakt van nitril (synthetisch rubber) en de productie ervan is milieuonvriendelijk. Niet alleen simpele spullen worden verspild, ook met complexe instrumenten wordt niet altijd zuinig omgesprongen. De chirurgische nietmachine bijvoorbeeld, die de traditionele hechtdraad en naald vervangt, wordt vaak weggegooid na eenmalig gebruik. Dit wordt gezien als veiliger, maar ook gemak speelt een rol. Een ander voorbeeld zijn laryngoscopen (apparaten voor inspectie van het strottenhoofd). De Gezondheidsraad ziet dat er goede handleidingen bestaan voor het reinigen van deze machines, maar toch wordt  de wegwerpvariant veel gebruikt. Gommers vindt het een „enorm gemiste kans” dat duurzaamheid geen echt onderdeel is van het Integraal Zorgakkoord Hulpmiddelen voor eenmalig gebruik zijn „standaard” geworden in zorginstellingen, mede vanwege het ruime marktaanbod en de lage prijs, aldus de Gezondheidsraad. „Zorginstellingen hebben hun faciliteiten en logistiek voornamelijk ingericht op afvalverwerking en minder op hergebruik.” Een ander probleem is de kwestie van zogeheten ‘specifiek ziekenhuisafval’. In ziekenhuizen staan afvalbakken voor spullen met een infectierisico. Die worden apart afgevoerd en verbrand. De Gezondheidsraad signaleert dat zorgverleners (voor de zekerheid, of vanuit gemak) veel meer afval in zulke bakken gooien dan nodig is. Daardoor kunnen ook veel spullen zónder infectierisico niet gerecycled worden. Afgelopen jaren zijn op de werkvloer verschillende initiatieven ontstaan tegen verspilling. Die boeken, zij het op kleine schaal, successen. Zo zijn zorgteams begonnen met herbruikbare operatiejassen, en is er een succesvol project om overmatig gebruik van handschoenen terug te dringen. Ook bleek dat stroomverbruik van medische apparaten sterk kan worden teruggedrongen als zorgpersoneel zich ervan bewust  wordt en de apparaten bijvoorbeeld na een procedure in de slaapstand zet, en  na een werkdag helemaal uit. Maar de Gezondheidsraad ziet dat zulke ‘groene’ teams te weinig „draagvlak en urgentiebesef” ervaren bij hun instelling. Diederik Gommers, intensivecarearts in het Erasmus MC, is een van de pleitbezorgers van verduurzaming in de zorg. „Bestuurders komen pas echt in beweging als een afspraak ergens in een akkoord staat”, zegt hij. „Waar we in vastlopen, is dat niemand ons verplicht om iets te doen.” Gommers vindt het dan ook „een enorme gemiste kans” dat duurzaamheid geen echt onderdeel is van het Integraal Zorgakkoord.  Dat vindt ook Cathy van Beek, die begin dit jaar stopte als kwartiermaker duurzame gezondheidszorg bij het ministerie. Ze vertelt dat in 2018 na het tekenen van de Hoofdlijnen Akkoorden (het vorige grote zorgakkoord van het ministerie) met de toenmalig directeur-generaal is besproken dat duurzaamheid  integraal onderdeel zou worden van het volgende Zorgakkoord. Dat is uiteindelijk helemaal niet gebeurd. Pleitbezorgers voor duurzaamheid zoals Van Beek ergeren zich eraan dat er amper financiering is voor de verduurzaming van de zorg. Brancheorganisaties uit de zorg hebben in maart minister Rob Jetten (Klimaat en Energie, D66) tevergeefs opgeroepen de verduurzaming van de zorg met ruim 300 miljoen euro te financieren. Van Beek ziet bij (jonge) zorgprofessionals groeiende bewustwording van duurzaamheid en een enorme behoefte aan actie. Het is hoog tijd, vindt ze, dat ook „alle bestuurders duurzaamheid   verankeren in hun strategie”.||https://www.nrc.nl//nieuws/2022/09/13/gezondheidsraad-2-a4141622
2022-09-14||Voormalig 50Plus-leider Den Haan richt nieuwe partij op||Voormalig 50Plus-leider Liane den Haan richt een nieuwe politieke partij op die de belangen van ouderen wil verdedigen. Dat heeft ze dinsdag bekendgemaakt in een verklaring. Haar initiatief draagt de naam Goud. De partij heeft de ambitie mee te doen aan de Provinciale Statenverkiezingen in maart volgend jaar. Nu bezit de afsplitser van 50Plus één zetel in de Tweede Kamer.  Belangrijkste thema voor de nieuwe partij is het verbeteren van de positie van senioren in Nederland. Een woordvoerder beschrijft Den Haan als „centrum-progressief”. Op sociaal-economisch gebied wil ze een lagere belasting op arbeid invoeren. De belasting voor bedrijven moet wat Den Haan betreft omhoog. Andere standpunten zijn de terugkeer van de basisbeurs voor studenten en het invoeren van een gekozen burgemeester in Nederland. De plannen bevatten nog geen financiële onderbouwing.  Op andere onderwerpen profileert Den Haan zich conservatiever: zo moet klimaatbeleid „haalbaar, uitvoerbaar en betaalbaar” zijn, pleit ze voor bezuinigingen op de Europese Unie en een „evenredige” verdeling van asielzoekers over Nederland, waarbij uitgeprocedeerden zo snel mogelijk terug naar eigen land gaan. Ook zou ontwikkelingshulp moeten bijdragen aan het tegengaan van migratie naar Europa.  Vorig jaar mei besloot Den Haan om uit 50Plus te stappen. Haar vertrek betekende het einde van de partijvertegenwoordiging in de Tweede Kamer na negen jaar. Binnen 50Plus lag Den Haan overhoop met het bestuur over de koers van de partij. Onder meer over het pensioenstelsel werden ze het niet eens.  Jan Nagel, oprichter en partijvoorzitter, noemde de afsplitsing van Den Haan „onfatsoenlijk en de ultieme zetelroof”. Sinds de oprichting van 50Plus heeft de partij al te maken met ruzies, afsplitsingen en royementen.  Den Haan was eerder voorzitter van de ouderenbond ANBO. Ze was lid van de Sociaal-Economische Raad (SER) en directeur van de homorechtenorganisatie COC. Ook was ze gemeenteraadslid in Woerden namens D66 en de PvdA.  ||https://www.nrc.nl//nieuws/2022/09/13/voormalig-50plus-leider-den-haan-richt-nieuwe-partij-op-a4141677
2022-09-14||Inval bij woning Jumbo-topman Van Eerd, mogelijk betrokken bij witwaszaak||De politie heeft dinsdag negen mensen aangehouden op verdenking van het witwassen van grote hoeveelheden geld en btw-fraude. Het Openbaar Ministerie meldt dat er diverse woningen en bedrijven worden doorzocht in verschillende provincies. De politie en de Fiscale Inlichtingen- en Opsporingsdienst (FIOD) hebben dinsdagochtend een inval gedaan in het huis van Jumbo-topman Frits van Eerd in het Brabantse Heeswijk-Dinther, zo melden Omroep Brabant en het Brabants Dagblad.  Het OM wil aan NRC niet bevestigen of de aanhoudingen en doorzoekingen te maken hebben met de inval bij Van Eerd. Verslaggevers van de Brabantse krant en omroep zagen dat er verhuisdozen uit het huis werden gehaald en dat in een auto werd gekeken. Het is niet duidelijk of de familie aanwezig is. Het OM meldt dat alle verdachten voorlopig in beperkingen zitten en dus alleen contact met hun advocaat mogen hebben.  Een 58-jarige man uit de Drentse gemeente Aa en Hunze is aangehouden als hoofdverdachte in de zaak, meldt het OM. Hij wordt gezien als „spin in het web”, de medeverdachten wordt verweten betrokken te zijn „in meer of mindere mate”. Het onderzoek van de FIOD, de politie, het Functioneel Parket en het parket Noord-Nederland, richt zich onder meer op het witwassen via onroerend goedtransacties, autohandel, dubieuze contante stortingen en sponsorcontracten in de motorcross-sport. Van Eerd is autoverzamelaar en is zelf actief in de motorsport. Jumbo heeft sponsordeals in de motor- en autosport, zoals met het team van Formule 1-coureur Max Verstappen. Jumbo schrijft dinsdagmiddag in een persverklaring dat het onderzoek van de FIOD zich niet richt op het bedrijf. „Wel worden er in het kader van het onderzoek vragen gesteld aan Frits van Eerd.” Verder doet de winkelketen geen mededelingen over de gebeurtenissen.||https://www.nrc.nl//nieuws/2022/09/13/inval-bij-woning-jumbo-topman-van-eerd-mogelijk-betrokken-bij-witwaszaak-a4141678
2022-09-14||Ombudsman: jongeren met beperking lopen veel risico op financiële problemen||Jongeren met een beperking lopen veel risico op financiële problemen en dat heeft vooral te maken met de ingewikkelde wetten en regels, concludeert de Nationale Ombudsman Reinier van Zutphen in een rapport dat dinsdag verscheen. De jongeren zeggen dat ze zich gehinderd voelen door de overheid. „Dat is niet eerlijk”, schrijft Van Zutphen, „wetten en regels moeten jongeren helpen, niet in de weg zitten”. De overheid gaat er volgens de ombudsman onterecht vanuit dat jongeren met een beperking financieel zelfstandig kunnen zijn op het moment dat ze achttien worden. De herziening van de Wet arbeidsongeschiktheidsvoorziening jonggehandicapten (Wajong) en de invoering van de Participatiewet in 2015 hebben het voor hen moeilijker gemaakt om hun eigen financiën te regelen – ze ervaren grote administratieve lasten. Ook overheidsorganisaties hebben problemen met het uitvoeren van de ingewikkeldere regels. Jonge mensen met een beperking krijgen minder hulp vanuit hun omgeving dan waar de overheid vanuit gaat.  Daar komt bij dat ze vaak weinig toekomstperspectief hebben en dat werken voor hen door de huidige wetten niet loont: als ze te veel verdienen met werk, wordt hun uitkering vaak zodanig gekort dat ze op hetzelfde of een lager maandbedrag uitkomen. Uit de Monitor Arbeidsparticipatie Arbeidsbeperkten van 2021 bleek dat het UWV in 2019 voor het eerst een afname van het aantal werkende Wajongers registreerde. De ombudsman vraagt de overheid jongeren met een beperking proactief en vóór hun achttiende verjaardag te informeren over hoe zij hun eigen financiën moeten regelen en in betere persoonlijke begeleiding te voorzien. Daarnaast zou de overheid ervoor moeten zorgen dat werken altijd van toegevoegde waarde is, ook in deeltijd, schrijft Van Zutphen. De zelfredzaamheid van deze groep, waar de overheid vanuit gaat, is volgens hem „een illusie”.  ||https://www.nrc.nl//nieuws/2022/09/13/ombudsman-jongeren-met-beperking-lopen-veel-risico-op-financiele-problemen-a4141670
2022-09-14||Oekraïense tegenoffensief vordert, Zelensky claimt herovering 6.000 vierkante kilometer||Oekraïne claimt met het tegenoffensief steeds meer grondgebied terug te veroveren op Rusland. Volgens de Oekraïense president Volodymyr Zelensky heeft het leger van het land inmiddels 6.000 vierkante kilometer in handen; dat gebied was bezet door Rusland. Zelensky stelde maandag in een video op sociale media dat het om grondgebied in het oosten en zuiden van Oekraïne gaat. In het zuiden zouden de Oekraïners terrein winnen in de regio Cherson, vlakbij de Krim - het in 2014 door de Russen geannexeerde schiereiland.  Een woordvoerder van het Oekraïense leger zegt tegen persbureau AFP dat er in het afgelopen etmaal meer dan twintig plaatsen zijn heroverd. Oekraïne strijdt nog met de Russen om de bevrijding in de regio’s Charkov en Donetsk. Een van de steden in Oost-Oekraïne is Izjoem, dat voor de Russische invasie nog 45.000 inwoners telde. Inmiddels zijn daar naar schatting zo’n 10.000 van over. Volgens de voorzitter van het stadsbestuur zijn tijdens de Russische inname zo’n duizend burgers omgekomen.  Begin september lanceerde Oekraïne een tegenoffensief om grondgebied terug in te nemen. De Russen leken daar niet op te rekenen en trokken zich terug uit de oostelijke regio van het land. Het Britse ministerie van Defensie laat dinsdag weten dat de Russische strijdkrachten fors zijn verzwakt rond het gebied van Charkov. De Britten schat in dat het „jaren duurt” om de verloren legercapaciteit opnieuw op te bouwen. ||https://www.nrc.nl//nieuws/2022/09/13/oekraiense-tegenoffensief-vordert-zelensky-claimt-herovering-6-000-vierkante-kilometer-a4141674
2022-09-14||Opnieuw gevechten op de grens tussen Armenië en Azerbeidzjan||Op de grens tussen Armenië en Azerbeidzjan zijn in de nacht van maandag op dinsdag weer gevechten uitgebroken. Volgens internationale persbureaus was er maandag een staakt-het-vuren afgesproken over de betwiste grensregio Nagorno-Karabach, maar dat werd vannacht verbroken. Armenië beweert dat er 49 militairen zijn omgekomen en dat Azerbeidzjaanse strijdkrachten kort na middernacht „intensief” hebben gebombardeerd in de richting van de steden Goris en Sotk. De Armeense premier meldt dinsdagochtend dat de gevechten tussen de twee buurlanden, die al jaren in conflict zijn, nog steeds bezig zijn maar wel zijn afgezwakt.  Het Armeense ministerie van Defensie zegt dat de strijdkrachten van Azerbeidzjan de aanvallen met onder meer drones als eerst hebben uitgevoerd. Het Azerbeidzjaanse ministerie erkent die aanvallen, maar noemt ze „kleinschalig” en zegt dat ze ter verdediging zijn van de landsgrens. Volgens de regering in Bakoe had de Armeense kant de wapenstilstand al eerder op maandag gebroken. Ook meldt Azerbeidzjan dat er dodelijke slachtoffers zijn gevallen door Armeens vuur, al is onduidelijk hoeveel.  Het Armeense ministerie van Defensie heeft dinsdagochtend met bondgenoot Rusland overlegd hoe de „agressie” aan de grens tussen Armenië en Azerbeidzjan beperkt en de situatie gestabiliseerd kan worden, zo meldt het Russische persbureau Interfax. Het Kremlin wil daarbij bemiddelen. De Amerikaanse minister van Buitenlandse Zaken Antony Blinken heeft zijn zorgen geuit over het oplaaiende grensconflict. De VS roept op om „onmiddellijk een einde te maken aan alle militaire vijandelijkheden”, na zorgen over aanvallen „op nederzettingen en civiele infrastructuur in Armenië”. Ook de Europese Raad laat volgens Reuters na een gesprek met de Armeense premier weten dat de „EU klaar is om zich in te spannen om verdere escalatie te voorkomen” en veroordeeld de aanval van Azerbeidzjan op Armeens grondgebied. De Turkse minister van Buitenlandse Zaken, een bondgenoot van Azerbeidzjan, spreekt van „Armeense provocaties” en roept op tot vredesonderhandelingen. Deze zomer zijn de vijandelijkheden tussen de twee landen weer toegenomen. In augustus kwamen drie mensen om in het grensgebied. In 2020 voerden Armenië en Azerbeidzjan zes weken lang oorlog, waarbij duizenden mensen om het leven kwamen. De twee landen tekenden met Rusland een vredesdeal en Azerbeidzjan kreeg de controle terug over een groot deel van Nagorno-Karabach, wat internationaal erkend wordt als Azerbeidzjaans gebied. Rusland zette ruim tweeduizend vredeshandhavers in die toezicht moesten houden op de fragiele wapenstilstand. Sinds de jaren 90 is Nagorno-Karabach vooral bevolkt door Armeense separatisten, met steun van Armenië. ||https://www.nrc.nl//nieuws/2022/09/13/opnieuw-gevechten-op-de-grens-tussen-armenie-en-azerbeidzjan-a4141672
2022-09-14||Eigenen deze buurtwachters zich iets te veel macht toe?||Je zal jong zijn en in Rhoon-Noord wonen. Dat is een wijk in het dorp Rhoon, gelegen in de gemeente Albrandswaard, linksonder Rotterdam. Wil je met je koeltas vol flessen whisky, cola en Smirnoff Ice en je zakken vol wiet een avondje rustig blowen en zuipen met je vrienden aan de oever van de Maas of bij het verlaten winkelcentrum in het dorp, komt zo’n eikel met z’n fluorescerende jassie op z’n scooter je weer lastigvallen. Wat of je daar aan het doen bent en of de avondprogrammering bij het jeugdhonk niet een veel leuker tijdverdrijf voor je is.   Elf jaar geleden begon een ploegje vrijwilligers in Rhoon een buurtpreventieteam. De gemeente en politie kon de overlast en criminaliteit in de wijk niet de baas, en bezorgde burgers sprongen in dat gat. Hans Huijgen was destijds initiatiefnemer, inmiddels is hij de ongeketende burgemeester van het dorp en filmmaker Frans Bromet volgt hem en zijn team in De burgerwacht. Bromet stelt vast dat deze vorm van buurtpreventie wat verder strekt dan een WhatsApp-groepje van  bezorgde buren. Spelen deze vrijwilligers niet te veel agentje?  Surveilleren doen ze vooral in het weekend ’s avonds en ’s nachts, doordeweeks rijden, scooteren en fietsen ze op veelal door de middenstand gedoneerde voertuigen  „steekproefsgewijs” in de wijk. Hun takenpakket bepalen ze zo’n beetje zelf, hun drijfveer houdt het midden tussen bezorgdheid en bemoeienis. Laat aan Bromet maar over om vast te leggen op welk micro-niveau er wordt gehandhaafd. Soms knullig, soms serieus. Geraniums planten in buurt-bloembakken,  lachgaspatronen rapen op de parkeerplaats, maar ook een zoektocht naar een verdacht wit bestelbusje met daarin twee „Marokkaans-achtige types”.   De jeugd is min of meer slachtoffer van die succesvolle preventie. Er wórden minder fietsen gejat, er zijn minder inbraken in het dorp, dus hebben de buurtwachten tijd en aandacht over voor jeugd die weliswaar hangt, maar niet direct voor overlast lijkt te zorgen. In coronatijd, zegt Hans Huijgen, is er   een aandachtsfunctionaris huiselijk geweld aangesteld bij zijn team. „De ellende achter de voordeur komt niet altijd naar buiten.” De buurtwacht stapt de drempel over en verlegt de aandacht  ook naar binnenshuis. Bewonderenswaardige behulpzaamheid of zien we hier burgers die zich ietsje te veel macht toe-eigenen?  Oppermachtig in de wereld van de hypermoderne technologie is een bedrijf in Veldhoven. VPRO’s Tegenlicht kreeg toegang tot de machinekamer van ASML, de ‘clean room’ waar technologen werken aan de „ingewikkeldste machine ter wereld” die niemand anders maken kan. Eén die chips maakt, de kleine zwarte doosjes die het kloppend hart zijn van de  elektronica waarmee we betalen, navigeren, gamen. Bedrijven, landen, de hele wereld wacht op wat er bij ASML  gemaakt wordt en de maker van de film, Kees Brouwer, doet een dappere poging om de directeuren en de techneuten aan hem en   ons te laten uitleggen hóe ze samen bouwen aan iets wat niemand helemaal begrijpt.  We krijgen de opvallend vriendelijke en vrolijke mens achter de techneuten te zien, waardoor Het geheim van ASML  meer wordt dan een rechttoe rechtaan bedrijfsportret. Plagerig legt Brouwer  vast dat de adjunct-CEO, die buiten kantooruren hoogleraar industriële natuurkunde is, zijn koffie nog met een pinpas betaalt en niet weet hoe hij dat precies met z’n telefoon moet doen. Hij onderbreekt bruusk dé CEO die de waarden van z’n bedrijf nog eens wil opsommen („uitdaging, samenwerking, zorg”), en hij hoort een techneut zeggen dat ze vroeger de machines uitzwaaiden als die  de fabriek verlieten. Alle jongens en meisjes die een technische studie overwegen, mbo of wo, moesten maar eens kijken.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/13/eigenen-deze-buurtwachters-zich-iets-te-veel-macht-toe-a4141673
2022-09-14||Gemeenten mogen helft woningen aan eigen inwoners toewijzen||Gemeenten mogen vanaf volgend jaar de helft van de woningen toewijzen aan hun eigen inwoners. Een wijziging in de Huisvestingswet, die minister Hugo de Jonge (Volkshuisvesting, CDA) dinsdag naar de Tweede Kamer heeft gestuurd, moet dat mogelijk maken. Door de wijziging moeten gemeenten ook mensen met een cruciaal beroep voorrang kunnen geven voor een woning.  Gemeenten waren eerder al in staat de helft van de beschikbare woningen toe te wijzen op basis van economische of maatschappelijke binding aan de plek. Hiervan mochten zij maximaal 25 procent toewijzen aan mensen met binding aan de woonplaats. In de nieuwe Huisvestingswet, zoals voorgesteld door het kabinet, geldt dit nu voor de gehele 50 procent. Naast huurwoningen mogen gemeenten straks ook koopwoningen tot 355.000 euro toewijzen op deze grond.  Volgens De Jonge is het voor de „leefbaarheid en vitaliteit” van de regio „cruciaal” dat mensen in hun woonplaats kunnen blijven als ze willen verhuizen. Zowel starters als senioren kunnen vaak geen geschikte woning in hun eigen gemeente vinden, zegt hij. De prijzen van woningen zijn geregeld te hoog doordat mensen van buiten de regio „fors” overbieden. De wetswijziging moet ervoor zorgen dat gemeenten hier meer grip op krijgen. ||https://www.nrc.nl//nieuws/2022/09/13/gemeenten-mogen-helft-woningen-aan-eigen-inwoners-toewijzen-a4141668
2022-09-14||Emmy&#8217;s voor The White Lotus en Squid Game||Bij de Emmy Awards die maandagavond in Los Angeles werden uitgereikt viel vooral de tragikomische dramaserie The White Lotus in de prijzen. De HBO-serie, die een groep rijke Amerikaanse gasten in een Hawaïaans resort volgt, won tien beeldjes, waaronder de prijs voor beste miniserie. De hoofdrolspeler van de Zuid-Koreaanse serie Squid Game Lee Jung-jae was de eerste Aziatische winnaar van een Emmy voor beste acteur in een dramaserie ooit.     Ook Squid Game-regisseur Hwang Dong-hyuk ontving een Emmy voor de serie, waarin aan lager wal geraakte Zuid-Koreanen meedoen aan kinderspellen om een grote geldprijs te winnen. Wie verliest, overleeft het spel niet. De serie verscheen vorig jaar op streamingdienst Netflix en was een grote hit. „Bedankt dat je realistische problemen waar we allemaal mee te maken hebben zo creatief tot leven hebt gebracht op het scherm”, zei hoofdrolspeler Jung-jae tegen zijn regisseur Dong-hyuk. Ook HBO-dramaserie Succession en dramakomedie Ted Lasso wonnen meerdere Emmy’s. Succession, dat gaat over de eigenaren van een mediaconglomeraat die vechten om controle over het bedrijf, won drie beeldjes, waaronder die voor beste dramaserie. Net als vorig jaar won de Apple TV+-serie Ted Lasso, over een Amerikaanse coach die naar Engeland wordt gehaald om daar een sappelende voetbalclub te trainen, de Emmy voor beste komedieserie. Hoofdrolspeler Jason Sudeikis won, eveneens net als vorig jaar, de prijs voor beste acteur in een komedieserie.  Correctie (13 september 2022): In een eerdere versie van dit artikel stond dat The White Lotus te zien is op Netflix, terwijl de serie ontwikkeld is door streamingplatform HBO. Dat is hierboven aangepast. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/13/emmys-voor-the-white-lotus-en-squid-game-a4141667
2022-09-14||Kan de EU de energiecrisis oplossen?|| Europa zoekt koortsachtig naar een manier om de door Poetin aangewakkerde energiecrisis te bestrijden. Aan voorstellen en plannen ontbreekt het niet, vertelt EU-correspondent Clara van de Wiel. Maar terwijl de gevolgen van de torenhoge energieprijzen steeds voelbaarder worden, zijn EU-lidstaten het allerminst eens over de oplossing. Hoe kan Europa deze energiecrisis te lijf gaan? ||https://www.nrc.nl//nieuws/2022/09/13/kan-de-eu-de-energiecrisis-oplossen-a4141666
2022-09-14||Een vader die zijn huis op Airbnb wil zetten||Moeder: „Mijn ex en ik delen de zorg voor onze twee zoons (15 en 12 jaar), de ene week zijn ze bij mij, de week erop bij hem. We wonen dicht bij elkaar en ook tussendoor fietsen de jongens nog weleens heen en weer, bijvoorbeeld om iets op te halen. In de week dat de kinderen bij mij zijn, is mijn ex voor zijn werk elders en staat zijn huis dus leeg. Nu is hij van plan het dan te verhuren via Airbnb. Hij heeft dat ook al aan de jongens verteld en hun gezegd dat ze dan iets kunnen bijverdienen door te helpen met opruimen. De jongste vindt het eigenlijk vervelend dat er iemand in zijn bed gaat slapen en aan zijn speelgoed gaat zitten, maar daar zet hij zich overheen omdat hij er iets mee kan verdienen. Ik vraag me af of het verstandig is om in de toch al precaire situatie met gescheiden ouders (we staan wel  op goede voet met elkaar) één huis een deel van de tijd ontoegankelijk te maken. Voelt dat niet onveilig?” Liesbeth Groenhuijsen: „Deze vader laat indirect weten dat hij geld voor laat gaan. Ik zou beginnen met de kinderen te vragen of ze dit een goed idee vinden en goed naar ze te luisteren. Ieder kind is anders, wat past en wat niet moet per kind gewogen worden. Maar alle kinderen hebben emotionele veiligheid nodig. Een plek die voelt, ruikt en klinkt als thuis speelt daar een belangrijke rol in.  „Iedereen roept dat we van kinderen makkelijk kunnen vragen om in twee huizen te leven, maar we vragen het ze nooit. Een scheiding vraagt al het nodige, heen en weer pendelen ook, daarom moeten we met dat ‘thuis’ extra voorzichtig omspringen. Als de kamers de helft van de tijd niet meer toegankelijk zijn, het kind weet dat een vreemde in zijn bed slaapt en aan zijn spullen komt, kan de continuïteit van dat thuisgevoel in het geding komen. De kans wordt groter dat ze het huis niet meer als thuis ervaren en ze het thuis van moeder gaan verkiezen boven dat bij vader. De relatie, zo zorgvuldig heelgehouden in de jaren daarvoor, kan daardoor alsnog averij oplopen.”  Liesbeth Groenhuijsen is als klinisch pedagoog gespecialiseerd in scheiding. Ze publiceerde onlangs Rechtspraak - Kromspraak. Beslissen over kinderen na scheiding. Zoë Rejaän: „De materiële setting kan belangrijk zijn om je als kind ergens gevoelsmatig thuis te voelen. Daarom zou de vader zijn kinderen er idealiter bij  moeten betrekken: gaan zij akkoord, en zo ja, onder welke voorwaarden? Mag het huis altijd worden verhuurd, of ook eens niet? Maakt het uit aan wie? Waar kunnen ze hun persoonlijke spullen veilig opbergen? En hoe moeten de kamers worden achtergelaten? Het is goed om na afloop steeds te evalueren wat ze ervan vonden.  „Misschien speelt hier financiële noodzaak. Veel huishoudens staat het water nu aan de lippen, zeker bij mensen die alle kosten alleen moeten betalen. Misschien is dit de enige manier om het huis aan te houden, dicht bij hun moeder? In dat geval kan vader best iets delen over de werkelijke reden. Je hoeft kinderen niet met volwassen problemen op te zadelen, maar het bepaalt wel de kaders waarbinnen de kinderen inspraak hebben. Moedig ze wel aan steeds hun mening te uiten, zo voorkom je dat ze uit loyaliteit hun mond houden. Moeder kan zowel de kinderen als vader daarin ondersteunen.” Zoë Rejaän is orthopedagoog en onderzoeker aan de Universiteit Utrecht en promoveert op het thuisgevoel van jongeren na een scheiding.||https://www.nrc.nl//nieuws/2022/09/13/een-vader-die-zijn-huis-op-airbnb-wil-zetten-a4141603
2022-09-14||De laatste wens van mensen die weten dat ze zullen sterven||Varen in Giethoorn. Een paar uurtjes naar de Intratuin. Lunchen met de familie. Naar het politiebureau van Schiedam, omdat meneer (60) daar jarenlang heeft gewerkt. Naar museum Voorlinden, omdat mevrouw (74) daar zo graag en vaak kwam. „Groots in hun kleinheid”, noemt directeur Kees Veldboer (35) van de  stichting Ambulance Wens de wensen die hij dagelijks uit de mailbox vist. „Hoe dichter bij de dood, hoe bescheidener de behoeften worden.” Vanuit het pand van de stichting, vlak bij een afrit van de A15, rijden elke dag  ambulances om de laatste wensen van terminale patiënten te vervullen. Het vaakst is het strand de  wensbestemming, en dan niet een zonovergoten paradijs  waar de oceaan voor moet worden overgestoken, nee, gewoon: Zandvoort, Bloemendaal. De op één na meest gewenste bestemming van mensen die in het ziekenhuis of verpleeghuis liggen: de eigen woonkamer. Dat zal zeker ook te maken hebben met het feit dat sommige mensen te ziek zijn voor iets inspannends, of vanwege hun fysieke toestand niet veel mensen onder ogen kunnen of willen komen. Bovendien: hoe zieker iemand wordt, hoe kwetsbaarder diegene zich vaak voelt, aldus Veldboer. „Meestal zoeken die mensen veiligheid, dicht bij huis.” „Maar als je ongeneeslijk ziek blijkt, raak je ook een kern aan van het leven die je eerder nog niet hebt aangeraakt”, zegt Yolanda Sempel. Zij is 33, moeder van zes kinderen, en ze zal binnen nu en zo’n tien jaar overlijden aan de gevolgen van uitgezaaide lymfeklierkanker. „Ik deed een fulltime-opleiding, mijn man studeerde in de avonduren, we hebben zes kinderen en waren continu bezig met ‘later’. Ik moest mijn diploma halen, een goede baan krijgen als maatschappelijk werker. En later zouden we óók een groter huis kopen, later gaan we trouwen, later gaan we een grote reis maken. Later, later, later.” Die reis, daar droomt Sempel nog steeds van, naar Bali. En ook van die grootse bruiloft en dat grotere huis. Maar sinds ze drie jaar geleden de diagnose kreeg, zijn het andere dingen die ze echt het allerliefst wil. „Ik wil het eerste maandverbandje kopen met mijn dochters als ze voor het eerst ongesteld worden. En ik wil alle zomers die nog komen gaan een waterballonnengevecht houden met de straat. Vóór de diagnose zou ik misschien denken: ik ben moe, druk, veel werk, volgend jaar weer. Ik heb me aan de sleur van alledag weten te onttrekken en geniet van al het kleine dat op een gewone dag voorbijkomt.” „Dat hoor je bijna altijd van ongeneeslijk zieke patiënten”, zegt Yvonne Engels. Zij is hoogleraar zingeving in de gezondheidszorg aan Radboud Universiteit en was daar betrokken bij de oprichting van het Expertisecentrum Palliatieve Zorg. „Ernstig zieke mensen komen dichter bij wat echt belangrijk is, en dichter bij zichzelf.” Engels analyseerde voor kwalitatief onderzoek over communicatie in de zorg achttien gesprekken tussen oncologen en hun ongeneeslijk zieke patiënten, waarin ook vaak iemands wensen werden besproken. „Vaak was het allemaal heel klein wat ze graag nog wilden. Er was één iemand die eruit sprong, een jonge man die een reis wilde maken naar Australië. Maar bij hem hoorde je heel duidelijk twijfel, in zijn stem en door wat hij zei. Je kan je afvragen of iemand zelf zoiets echt wil, of de omgeving. De meeste patiënten spraken hoop uit – ‘ik wil nog Kerst kunnen vieren met mijn kleinkinderen’ – en tegelijkertijd hun vrees: ‘Ik ben bang dat ik het bruiloftsfeest van mijn dochter niet tot het einde kan volhouden’. Kleine, altijd zo vanzelfsprekende dingen worden groots omdat ze niet meer vanzelfsprekend zijn. En dat verandert iemand.” Het wordt in de filosofie ook wel een ‘epistemisch transformatieve ervaring’ genoemd: je leert iets door iets mee te maken en had dat niet kunnen leren zonder het te ervaren. Die ervaring maakt dat je in de tijd die nog rest andere keuzes maakt, en met terugwerkende kracht zou willen dat je andere prioriteiten had gesteld. Bronnie Ware, een Australische verpleegkundige in de palliatieve zorg, tekende de spijtbetuigingen van tientallen stervende patiënten op en schreef daarover een boek, The Top Five Regrets of the Dying (2019, in het Nederlands verschenen onder de titel  Als ik het leven over mocht doen). Het vaakst hoorde ze ‘ik wou dat ik meer contact had onderhouden met vrienden’, en ‘ik wou dat ik niet zo hard had gewerkt’.  Ware hoorde  weinig bucketlistclichés, zoals bungeejumpen of de wereld bereizen. Zoals ook de stichting Ambulance Wens vooral bescheiden wensen krijgt. Directeur Veldboer: „Mijn leeftijdgenoten en ik, allemaal in de dertig, vragen elkaar weleens wat we nog willen voor we dood gaan, en dan komen we aan met reizen naar de andere kant van de wereld. Het noorderlicht zien. Een knalfeest met iedereen die we kennen. Maar van stervende mensen die ik voor mijn werk spreek, hoor ik zelden zulke grootse dingen.”  Yolanda Sempel organiseerde vóór elke chemokuur begon een bescheiden feestje. „We noemden het steeds ‘de kankerborrel’. Samen lachen, samen huilen. Met de mensen om je heen. Daar draait het om. Een verre reis is mooi, maar je eigen huis, dat is de plek waar je herinneringen liggen. Bungeejumpen: heel vet, maar je springt wel in je eentje.” Dat herkent Rob Bruntink,  oprichter van communicatieadviesbureau MORBidee dat beoogt dat in de samenleving makkelijker over de dood wordt gepraat. Bruntink schreef verschillende boeken over rouw en sterven  en trok door Nederland met de Before I Die Wall. Op dit  krijtbord van drie bij twee meter konden mensen schrijven wat ze wilden doen vóór hun  dood. „Dan zie je veel dingen staan waarvan je denkt: die wens zouden mensen in hun terminale fase nooit uiten, en ze zouden er vermoedelijk op hun sterfbed ook geen spijt van hebben dat ze het niet  hebben gedaan.”  Zoals: Frans leren. Verkeer regelen op een druk kruispunt. „Het gaat om de liefde die in een ervaring zit, de mensen met wie je de ervaring meemaakt”, zegt Bruntink. „Daarvan kunnen wij, gezonde mensen, veel leren.” Hij vertelt over de man die in een hospice lag en besloot dat hij nog een tattoo wilde. Hij had aids, en veel tatoeëerders durfden het destijds – het was 2002 – niet aan een naald in zijn huid te zetten. Verpleegkundigen, vrienden, familie zetten alles op alles, en toen er eindelijk iemand was die het wilde doen, zei de zieke man: ‘Het hoeft niet meer. Ik vond het zo ontroerend, al die pogingen van jullie, zo geweldig. Dat was wat ik nodig had.’ In het boek Sterven is klote maar jullie koffie is lekker (2013) vat hospicemedewerker Martine Wolfaert het treffend samen: „In palliatieve zorg gaat het zelden over hoogdravende dingen. Het gaat over het allerzachtste kussen. Over één gekookte aardappel als je geen puree meer kunt zien. Het gaat over stilte. Over een zoon die na jaren een zoen aan zijn moeder geeft.” Dat er misschien geen ‘later’ meer komt,  maakt alledaagse dingen die vroeger misschien wel ‘irritant’ waren, ineens heel bijzonder. De beperkte levensduur stelt zaken op scherp. Zoals bij de  zieke vrouw over wie Bruntink  op een scholingsdag met verpleegkundigen hoorde. Zij lag op de oncologieafdeling en wilde nog één keer de regen op haar gezicht voelen. Dus hup: naar buiten, met bed en al, terwijl de wolken leeg liepen.  „Ik ken niemand die zoiets in goede gezondheid op zijn of haar bucketlist heeft staan.” „Je eigen sterfelijkheid maakt je nederig”, zegt Yolanda Sempel. „En natuurlijk zeg ik tegen iedereen die de Himalaya wil beklimmen: ‘Doen. Nú.’ Ik gun niemand de  diagnose die ik kreeg, maar wel die dankbaarheid die ik voor elke dag voel. Doordat ik doodga, heb ik leren leven.”||https://www.nrc.nl//nieuws/2022/09/13/nog-een-keer-de-regen-op-je-gezicht-voelen-a4141605
2022-09-14||Opinie | Slot||Anderhalf uur in de rij op Schiphol. Als ik eenmaal in het veel te krappe stoeltje zit, laat de gezagvoerder weten dat we op tijd vertrekken „zodra de laatste  koffers geladen zijn”. Weer de gezagvoerder: „We hebben het  slot gemist, het laden nam te veel tijd, achteraan in de rij gezet, vertrek anderhalf uur later.” Gekreun in de kist.  Na verloop van tijd opnieuw de gezagvoerder: „We mogen eerder weg, over een half uur.” Iedereen blij met een uur vertraging.  Jan Derksen  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/13/slot-2-a4141607
2022-09-14||‘In Zweden voelen we een intense klik met de natuur’||‘Onze toekomst ligt in het midden van Zweden, ergens tussen Oslo en Stockholm. In een houten huis, op ons eigen perceel, van bijna acht hectare groot. De helft is weiland, de helft bos. „Sinds afgelopen juli wonen we hier. We zijn onze droom achterna gereisd. Deze droom, dat is een plek midden in de natuur. Ons eigen voedsel kan hier groeien. Er scharrelen straks een paar schapen, en kippen, voor de mest, om te wroeten en te krabben, voor een vruchtbare bodem. „We hebben in Nederland naar zo’n plek gezocht. Die was niet te vinden. Wat in de buurt kwam van ons droombeeld was onbetaalbaar. We hebben rondgekeken in België, in Duitsland, in Frankrijk. Totdat we vorig jaar in Zweden kwamen. Hier voelden we meteen een intense klik met de natuur. Wat we zochten, bleek bovendien te passen binnen ons budget. Naam: Ruben Klerkx (38) Woont: in de buurt van het dorp Vedevåg, provincie Örebro, in Zweden, samen met Suzanna (34) en hun zonen Reza (7) en Lodi (4) Verwacht: een nieuw leven op te bouwen met ‘permacultuur’ als inspiratiebron, dat is: leven in harmonie met de natuur en mensen in de directe omgeving. „Ons werk zal voortaan tastbaar en zichtbaar zijn: ‘Slow Life Sweden.’ Minder praatwerk, veel handwerk. Vandaag ben ik bezig geweest met de bosmaaier. Het gras staat hier nu ruim een meter hoog. Opeens kwam ik een mierenhoop tegen. Fascinerend. Dat is een moment van verrassing en bezinning. Weg met die berg? Nee, er omheen maaien. Dit zijn onze buren. „De beginselen van de permacultuur zijn voor ons een bron van inspiratie. Die leren ons in harmonie met de natuurlijke omgeving te leven. Niet: de aarde leegtrekken. Nee, omgekeerd: weiland, akkerland, struiken, bossen zó bewerken dat je het leven van planten en dieren versterkt, in plaats van verschraalt. Zo kun je de grond verbeteren en de overvloed delen binnen de gemeenschap waarin je leeft. „Wij zijn autodidact op dit gebied. We gaan het zelf allemaal uitvinden en ervaren. De theorie staat op internet, in talloze teksten en video’s. De praktijk wordt onze leerschool. „Permacultuur gaat ook over samenleven met je medemens. Weliswaar wonen we nu aan het einde van een lange grindweg, waarlangs maar een stuk of zes huizen staan. Het dorpje, vijf kilometer hier vandaan, heeft een schooltje, een winkeltje, een pizzeria – meer niet. „Dit klinkt misschien geïsoleerd, maar zo voelt het niet. Mensen met wie we kennismaken, geven ons meteen het gevoel dat we welkom zijn. Leven dicht bij de natuur, elkaar helpen – dat is hier de norm. „Die gemeenschapszin willen we ook met gasten delen. Op ons terrein komen een paar ingerichte tenten met houtkachels te staan. We krijgen veel reacties van mensen die met de gedachte spelen om de hectiek van de stad achter zich te laten. Bij ons kunnen ze straks ervaren hoe wij hier leven. „Mijn werk in Nederland kan intussen doorgaan, vooral in de donkere maanden. Ik geef groepstrainingen, in samenwerken en onderling communiceren. Toen de pandemie uitbrak, verhuisde mijn werk naar internet. Dat bleek prima te gaan. Die ervaring helpt me dit werk voortaan vanuit Zweden te doen. „Jarenlang hebben we toegeleefd naar de stap die we deze zomer hebben gezet. Familie en vrienden in Nederland achterlaten is het moeilijkst. Het opbouwen van ons nieuwe leven hier verloopt tot dusver verrassend soepel. „Sinds januari besteden we elke dag de nodige tijd aan Zweeds leren, met een app. Onze kinderen zijn op een leeftijd dat ze dit makkelijk oppikken. Ons oudste zoontje spreekt en begrijpt het soms al beter dan wij. Hij speelt met de taal, hij zingt ‘Één, twee, drie, vier, hoedje van papier’ in het Zweeds. „We denken wel eens dat onze kinderen in Zweden een betere toekomst tegemoet gaan dan in Nederland. Ze groeien op in de natuur. Het schoolsysteem is hier minder gericht op presteren en meer op algemeen welzijn. Ook dat maakt deel uit van permacultuur – zou je kunnen zeggen.”||https://www.nrc.nl//nieuws/2022/09/13/in-zweden-voelen-we-een-intense-klik-met-de-natuur-a4141604
2022-09-14||‘Terugkeer beurs  onderbouwen’|| Het kabinet moet het wetsvoorstel voor de herinvoering van de basisbeurs voor studenten beter en uitgebreider beargumenteren, omdat daarmee het studiefinancieringsstelsel structureel wordt herzien. Dat stelde de Raad van State (RvS) maandag in een advies. Ook zegt de RvS dat de herinvoering  bestendig moet zijn, omdat  „de regering de onzekerheid van jongere generaties wil verminderen”. (NRC)   ||https://www.nrc.nl//nieuws/2022/09/13/raad-van-state-terugkeer-beurs-onderbouwen-a4141652
2022-09-14||Twee aangiftes  aanranding F1|| De politie heeft tot nu toe twee aangiftes ontvangen van aanranding door mannen tijdens de Formule 1-race in Zandvoort. Vorige week zeiden  zo’n vijftig vrouwen te maken hebben gehad met ongewenst gedrag.  Twee andere vrouwen, die ook een melding deden van grensoverschrijdend gedrag,  gaan mogelijk ook aangifte doen, zegt een politiewoordvoerder.  Er zijn nog geen aanhoudingen verricht. (NRC)||https://www.nrc.nl//nieuws/2022/09/13/formule-1-zandvoort-twee-aangiftes-aanranding-f1-a4141651
2022-09-14||Gebruik antidepressiva jonge vrouwen gestegen||Het aantal jonge vrouwen dat antidepressiva slikt, is sinds de tweede lockdown twee jaar geleden flink toegenomen. Dat blijkt uit een maandag gepubliceerd rapport van onderzoeksinstituut Nivel. Huisartsen schreven vorig jaar 19 procent meer antidepressiva voor aan deze groep in vergelijking met 2019, het jaar vóór de coronapandemie. Bij jonge mannen was vorig jaar een toename te zien van 11 procent. In totaal is het antidepressivagebruik onder alle jongeren tussen de 15 en 24 jaar toegenomen met 16 procent, blijkt uit de steekproef tussen 20119 en 2022 van zo’n 370 huisartsenpraktijken. Nivel-onderzoeker Karin Hek ziet dat de toename begon bij de tweede lockdown in het najaar van 2020. „Dat is een aanwijzing dat de stijging te maken heeft met de pandemie.” Uit eerder onderzoek bleek al dat de coronamaatregelen veel effect hadden op jongeren. Die gingen vorig jaar vaker dan voor de coronacrisis naar de huisarts met klachten over angstige gevoelens en depressie. Vrouwen raadplegen de huisarts voor psychische klachten gewoonlijk meer dan mannen, dat deden zij ook vóór de pandemie. Na de versoepelingen van de coronamaatregelen is het aantal voorschrijvingen niet afgenomen. (NRC) ||https://www.nrc.nl//nieuws/2022/09/13/sinds-tweede-corona-lockdown-gebruik-antidepressiva-jonge-vrouwen-gestegen-a4141650
2022-09-14||Sudoku van dinsdag 13 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/13/sudoku-a4141640
2022-09-14||In het midden||Horizontaal:  2.  Mr. die eigenlijk Atkinson heet 5.  Oud-PvdA-minister 9.  Stevland Judkins __ Stevie Wonder 11.  Gelijk een eindpunt 12.  Puccini of Agostini 14.  Houtsoort 15.  Die uitvinder heeft zijn prijs 20.  Dan heb je aan mij een __! 21.  Bezoekt Suriname 23. Les __ du paradis, filmklassieker 24.  Zeilboot met een grote rockhit 25.  Koopmans of Beukenkamp 26.  ‘__ en Suijker winnen Theo d’Or en Louis d’Or’ 27.  Gangetje    Verticaal:   1.  Lief doen 2.  Ziekteverspreider 3.  Uit pure __ 4.  Lichtelement 5.  __poef 6.  Repetitieprobleem 7.  Is bezig met het middenwoord 8. Zongen Waterloo Sunset 10.  Bolletjes 13.  Hoofdstedelingen 16.  Stijf als een heilig dier 17.__ of a Lonely Heart, Yes-hit 18.  Zuiver sterrenbeeld 19.  Terug van weggeweest 20.  Best __ Secret, muziekfestival 22.  Door Lammers aangeprezen touw  Oplossing puzzel 12 september. Horizontaal: 6. ELEKTRICITEIT 10. GILET 11. EDGE 12. NUTS 14. AGO 17. AOW 18. GETS 19. OEPS 20. IEDER 22. GASLEVERANTIE Verticaal: 1. WEGGEWIST 2. RTL 3. SITUATIES 4. RINSE 5. MEGAHERTZ 6. EREHAAG 7. KIEL 8. RENZE 9. TOOTSIE 13. TBS’ER 15. IGREC 16. TOEN 21. DAK In het midden: ELIZABETH ||https://www.nrc.nl//nieuws/2022/09/13/in-het-midden-a4141636
2022-09-14||Pittige vistajine||Als u geen tajine heeft, kunt u dit gerecht ook in de oven klaarmaken. Maar een tajine kan ik aanraden, het is een leuke en smakelijke manier van eten bereiden. Snijd de tomaat en de rode paprika in schijven. Snijd de wortel in schijfjes en de citroen in grove stukken. Hak de knoflook fijn. Doe de knoflook, het komijnpoeder, het paprikapoeder, de zwarte peper, het zout, de harissapasta en de olijfolie in een ruime kom. Meng goed. Voeg de stukken vis toe aan de kom en dompel ze goed onder in de chermoula (de marinade). Haal de vis uit de kom, schik ze op een bord en zet opzij. Voeg de wortelschijfjes toe aan de kom en dompel deze ook goed onder in de chermoula. Verdeel de wortelschijfjes daarna over de bodem van de tajine. Schik de vis, de schijven tomaat en rode paprika op de bodem van wortel. Plaats de chilipeper in het midden en de stukken ingelegde citroen aan de zijkanten. Voeg het water toe aan het restje chermoula in de kom en roer. Giet het mengsel over de groenten in de tajine. Giet een scheutje olijfolie over de tajine. Bak de vistajine gedurende veertig minuten op een middelhoog vuur. Serveer eventueel met een frisse salade en verse friet of Marokkaans brood.  VOOR 4 PERSONEN: Soumia Aattaoui De Keuken van Sou Vrijdag 192 blz. € 26,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/13/thuiskok-pittige-vistajine-a4141635
2022-09-14||Wat vindt NRC | Wapenleveranties aan Oekraïne moeten snel worden opgevoerd||Het zijn hartverwarmende, ontroerende beelden die in de afgelopen dagen uit Oekraïne komen. Van militairen die als bevrijders worden onthaald, met omhelzingen, bloemen of een warme maaltijd. Van dorpelingen die amper kunnen geloven dat de Russische bezetter op de vlucht is geslagen, soms alles achterlatend, van blikjes voedsel tot rijklare tanks. Experts raken niet uitgesproken over het militaire succes van de Oekraïners. Kunnen de gebeurtenissen amper bijbenen. Eerst werd een offensief ingezet richting het strategische belangrijke Cherson, in het zuiden van Oekraïne. Kiev claimt nu dat het een list betrof om ervoor te zorgen dat Moskou troepen en materieel van noord naar zuid zou verplaatsen. Vervolgens sloeg het Oekraïense leger onverwacht toe in het noorden. Zondag bevestigde het Russische ministerie van Defensie dat vrijwel de gehele provincie Charkov is opgegeven. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Klassieke misleiding dus, waarmee niet alleen het Russische leger in de verdediging is gedrukt, maar die ook zorgt voor een merkbare omslag van de sfeer in Rusland zelf. Op de Russische staats-tv mag dan nog steeds amper ruimte zijn voor het in twijfel trekken van de motieven van de oorlog, de kritiek op de gevoerde militaire strategie zwol in de afgelopen dagen aan. Voor de Russische president Vladimir Poetin is dit onmiskenbaar een grote tegenslag, niet alleen militair maar ook psychologisch. Een tegenslag van het gevaarlijke soort wel. Want hoe gaat hij reageren? Komt inzet van het kernarsenaal nu een stap dichterbij? Komen er (nog meer) bombardementen op burgerdoelen? Gaan de Russen de door hen bezette kerncentrale van Zaporizja in de strijd gooien? Ook deze vragen kwamen in de afgelopen dagen voorbij. De zorgen zijn terecht. Poetin heeft al heel vaak laten zien, niet alleen in Oekraïne maar eerder ook in Syrië en Tsjetsjenië, dat hij grof geweld niet schuwt. Zondag bestookten de Russen uit wraak al het Oekraïense elektriciteitsnet, waardoor burgers maar ook ziekenhuizen in het donker zaten. Toch is dit niet het moment om te weifelen en in te binden uit angst voor Poetins reflexen. Voor zover Poetin door al het veroorzaakte leed zijn plaats aan de onderhandelingstafel niet al verloren is, is het vooral zaak om een zo goed mogelijke uitgangspositie te hebben als die onderhandelingen ooit nog van de grond komen. Dat betekent dat het Oekraïense offensief zo succesvol mogelijk moet zijn – en dat betekent weer dat de westerse wapenleveranties onverminderd door moeten gaan, en zelfs moeten worden opgevoerd. Als Oekraïne iets heeft aangetoond in de afgelopen dagen dan is het wel dat de leveranties werken en, in combinatie met de vechtlust van de Oekraïense militairen, bijdragen aan het doen kantelen van de strijd. Het is dan ook te hopen dat de laatste twijfels in West-Europa hierover, vooral in Duitsland, nu snel verdwijnen. De voortekenen zijn gunstig. Prominente Duitse politici riepen in de afgelopen dagen op om niet langer te talmen met het sturen van tanks en pantserwagens. Weten de Oekraïners het momentum vast te houden? Ze hebben een groot gebied bevrijd, maar de controle over zo’n gebied behouden vereist mankracht – en dat kan ook de vaart uit een offensief halen. Daar komt bij dat er nog een lange weg te gaan is, hoe indrukwekkend de nu behaalde successen ook zijn. De slag is gewonnen, de oorlog nog niet. De Oekraïners weten dat zelf beter dan wie dan ook en tóch blijven ze gaan. Het Westen kan, nee mag daarbij niet achterblijven. ||https://www.nrc.nl//nieuws/2022/09/13/wapenleveranties-aan-oekraine-moeten-snel-worden-opgevoerd-a4141616
2022-09-14||Column | Bij de dood van  een muis||Lieve woog 21 gram toen ze stierf. Dat is volgens sommigen het gewicht van de ziel. Lieve was een muis, misschien bestaan muizen voor het grootste deel uit ziel.  Bij het woord ‘ziel’ denk ik altijd aan Ludwig Wittgenstein. Volgens Wittgenstein stellen filosofen vaak de verkeerde vragen. Ze betwijfelen bijvoorbeeld of je een ander kunt kennen. „Mijn houding tegenover hem is een houding tegenover een ziel”, schreef Wittgenstein hierover. „Ik ben niet van mening dat hij een ziel heeft.” We nemen aan dat degene tegenover ons iemand is, dat willen bewijzen is de verkeerde vraag en maakt het leven onmogelijk. Voor Wittgenstein stierf, zei hij: „Tell them I’ve had a wonderful life.” Voor wie iets van zijn leven weet, is deze uitspraak raadselachtig. Hij had een moeilijk leven en was voor zichzelf een moeilijk mens. Hij was niet gelukkig. In een goed muizenleven staan anderen centraal. Lieve is een ex-laboratoriummuis uit een van de drie groepjes die bij me kwamen wonen. Toen de muizen kwamen, verheugde ik me erop vrienden te worden, maar ze vonden mijn hand stinken. Dus ik speelde liedjes voor ze want ze houden van mijn stem.  Het geeft niet dat ze me niet mogen, want ze hebben elkaar. Hoewel de muizen allemaal duidelijk hun eigen karakter en voorkeuren hebben, staat zorg centraal in hun leven. Als iemand ziek is, zit er altijd een ander naast haar. Ook vormen ze soms een cirkel van steun om een zieke muis. Ze begroeten elkaar met kusjes en soms door de armen om iemand heen te slaan, en leggen de staart van een andere muis netjes opzij als ze erlangs moeten. Ze zitten graag staart in staart op het torenhuisje. Zorg gaat door na de dood: toen Sneeuwtje stierf, wasten de anderen haar lang en sleepten ze haar het schoenendooshuis in. Het beeld dat mensen van muizen hebben, komt voort uit een wereldbeeld waarin mensen centraal staan en andere dieren minderwaardig zijn. Bij laboratoriummuizen is dat heel duidelijk: ze worden niet gebruikt om iets over muizen te leren, maar om kennis te genereren over de mens. Er bestaat bijvoorbeeld geen onderzoek naar hun sociale levens. Je kunt anderen pas goed zien als je stopt ze te gebruiken. De muizen leren zien kostte tijd en aandacht. Aandacht wordt vaak geassocieerd met aanwezigheid, maar volgens Simone Weil is het juist afwezigheid. Je verwijdert jezelf om plaats te maken voor een ander. Ons ego heeft de neiging alles op te slokken, en het antwoord daarop is niet meer zelf, maar mínder. Zodat de wereld de ruimte krijgt haar eigen vorm aan te nemen. Ook als soort is aandacht belangrijk. Een deel van de vervreemding in onze samenleving komt voort uit de overmatige nadruk op het zelf die mensen leggen. Maar over vervreemding een andere keer meer. Wittgensteins woorden gaan niet over geluk maar over betekenis. Betekenis ontstaat altijd in de wisselwerking tussen jou en wat buiten je is. Om de wereld binnen te kunnen laten en antwoord te kunnen geven moet je poreus zijn. Wie poreus is, is kwetsbaar, maar het alternatief is een oneigenlijk bestaan. Het samenleven met de muizen heeft me veranderd. Omdat ik hen heb leren kennen en omdat ik van ze leerde over het leven. Muizen worden maar twee jaar oud, en in die twee jaar speelt alles zich af, de hele cirkel van het leven. Voor een muis is haar leven net zo belangrijk als voor een mens, net zo fragiel, vluchtig, sterk. Dit is alles.||https://www.nrc.nl//nieuws/2022/09/13/bij-de-dood-van-een-muis-a4141614
2022-09-14||Column | En het is begonnen||Het is begonnen, dacht ik, toen ik midden in de nacht wakker werd van de kou. Voor het eerst in maanden sloot ik mijn slaapkamerramen. Het kwik was niet eens alarmerend gedaald, maar toch was ik verkleumd, misschien was ik na zo’n verzengende zomer niets meer gewend. Verward deed mijn huid nog een poging tot kippenvel, als een bejaarde die na jaren weer eens probeert te dansen, en bibberend liep ik de kamer uit om een kruik te maken, een pyjama aan te trekken en een sprei te pakken. Nu komt het, dacht ik. We weten al maanden dat we energie moeten besparen, dat we meer kou moeten gaan verdragen dan voorheen (althans, degenen die zich geen rekening van 1.400 piek per maand kunnen permitteren), dat we op warmte moeten gaan letten.    Ik keek naar mijn blauwe nagels. Ik was vergeten hoe ontheemd je je kunt voelen als je verkleumd bent. Hoe het je kan raken en een gevoel van onveiligheid  geven.  Na een korte nacht belde ik mijn vader (85), die tijdens de hongerwinter in een sloopwoning in de polder woonde. Wat deden zij vroeger tegen de kou?  „Wij namen gewoon een kat mee onder de dekens”, zei hij, „Supergezellig! Maar toen mijn broer Franz er op een zeker moment eentje in zijn slaap plette, mocht dat niet meer.” Ik streepte ‘kat’ weer van mijn lijstje. ‘Wat we ook deden”, vervolgde hij, „was een grote steen op de kachel leggen. Zodra die heet was deed je hem in een oude sok en die nam je dan mee naar bed. En verder, och, je maakte het vuur zo laat mogelijk in de namiddag aan en je ging zo vroeg mogelijk naar bed, zodat je langer onder de warme dekens kon schuilen tegen de winter.”  „En wat deed je overdag?”  „Zoveel mogelijk in de benen blijven. Handen wrijven, op en neer springen, op je armen slaan. Het was vervelend, maar je klaagde niet. Iedereen had er last van. En als je maar genoeg bewoog, viel het soms ook wel weer mee, ik heb zelfs in een korte broek geschaatst.”  Dat zou voor mij als koukleum te ambitieus zijn. Gelukkig brak die ochtend de zon snel door en verdween de kilte. Op de radio was er een item over energiearmoede, in de krant zag ik een bericht over een vrouw die haar gas had laten afsluiten omdat ze de rekening nu al niet meer kon ophoesten.  De zon scheen, het voelde als een toegift. Het is begonnen, dacht ik. Het is begonnen. Ellen Deckwitz  schrijft op deze plek een wisselcolumn met  Marcel van Roosmalen.||https://www.nrc.nl//nieuws/2022/09/13/en-het-is-begonnen-a4141609
2022-09-14||‘In verdriet, leed en pijn kun je ook grootsheid ervaren’||Natuurlijk heeft hij er al over nagedacht, over wat het leven de moeite waard maakt, hij is immers denker, filosoof. Paul van Tongeren ontvangt me op een bloedhete dag in zijn huis in Nijmegen, de gordijnen zijn dicht tegen de zon, er staat een kan koud water met citroen klaar (biologische citroen, laat hij weten) en er staan ook al gedachten klaar. Van Tongeren dacht bij die vraag „bijna automatisch” aan Aristoteles. Diens definitie van geluk heeft hij geprobeerd in hedendaagse termen om te zetten, en dat lijkt hem voor nu nog steeds heel treffend.  „Kort gezegd komt het hierop neer: een gelukkig of een lukkend leven, zo leven dat het leven de moeite waard is, bestaat uit een aantal elementen. Genieten met een zo verfijnd mogelijk gevormde sensibiliteit;  handelen binnen een samenleving en de erkenning die je daarvoor krijgt; terwijl dat alles geleid wordt door inzicht, kennis, besef, een soort van weten.” Daar zit volgens hem alles wel in. Maar zo gezegd, is het nogal abstract. Erkenning binnen een samenleving, dat betekent natuurlijk niet dat iedereen beroemd moet worden of iets dergelijks. En een verfijnde sensibiliteit kan ook niet alleen op kunstenaars of denkers slaan, die moet ook voor de ervaringen van een gewoon mens gelden. En dat is  wat hem betreft  ook zo. Hij komt daar nog op terug. Van Tongeren is sinds vorig jaar Denker des Vaderlands. Hij heeft over vriendschap geschreven en (veel en vaak) over Nietzsche, over betekenis en over dankbaarheid. Zijn idee van wat filosofie moet zijn, is wat Plato beschreef als ‘we moeten de fenomenen redden’ en met ‘de fenomenen’, de verschijnselen, bedoelt hij dan vooral: de betekenissen die we als mensen ervaren. Zoals dankbaarheid bijvoorbeeld. Niet dankbaarheid tussen mensen, maar  dankbaarheid voor het bestaan, of voor het krijgen van een kind. Vroeger benoemden mensen dat, maar in een wereld waarin religie geen vanzelfsprekende plaats meer heeft, is dat lastiger, want wie of wat zijn we dan dankbaar?  Dat is dus iets om over na te denken, zoals Van Tongeren doet in zijn boekje Dankbaar: „De vraag luidt (…) of wij, die leven in de tijd die volgens Nietzsche wordt ingeluid door ‘de dood van God’, nog dankbaar kunnen zijn voor andere dingen dan zulke die we duidelijk van iemand krijgen en die we graag willen hebben. Of het mogelijk is ‘dankbaar’ te zijn ‘voor alles’.” Is dat boek, voor zover hij weet, aangeslagen bij mensen zónder religieuze achtergrond? Van Tongeren: „Nou, ik ben uitgenodigd door de geestelijk verzorgers van het Humanistisch Verbond om over dankbaarheid te spreken, dus door een gezelschap dat het echt zonder god wil stellen. Maar ik werd ingeleid door de toenmalige voorzitter, die had het lef om te zeggen dat ze niet begreep waarom ze dít onderwerp hadden uitgekozen, want dat was toch alleen nog maar van vroeger uit de kerk enzovoort. Dus dat is een dubbel antwoord: ja en nee. Ik merk hetzelfde als ik hier en daar nog wel eens over dat thema praat, dan zie je toch hoe sterk de kracht van de christelijke interpretatie in onze cultuur de betekenis van dankbaarheid in bezit genomen heeft.”  Daarom wilde u de dankbaarheid ‘redden’. Ook voor u zelf?   „Jazeker. Ik ervaar diezelfde moeilijkheid. Bij de geboortekaartjes voor onze eigen kinderen vermeden wij dat woord ook, we spraken over ‘verwondering’ en dat we ‘blij’ waren. Dat had ik toen niet in de gaten, maar doordat je later steeds meer kaartjes kreeg waarop bijvoorbeeld alleen maar stond ‘geboren’, en dan hoe laat, hoeveel gram enzovoort,  die beursbericht-kaartjes zeg maar, ontdekte ik wat er ook in onze eigen geboortekaartjes al gebeurd was. Toen dacht ik: we moeten uitkijken dat we niet een ervaring gaan wegmoffelen omdat we er geen woord meer voor hebben. We ervaren iets, maar we hebben geen taal om dat te zeggen want we snappen niet meer wat die woorden zouden betekenen. Dan hebben we iets te pakken waar de filosofie iets mee moet, zou ik zeggen. Filosofie gaat niet over de feitelijke aspecten van de werkelijkheid maar over de betekenis van de wereld. Een ervaring verloochenen betekent een betekenis verloochenen en de wereld als betekenisgeheel waarin we leven, verarmen.”  Betekenis, dat is de rode draad in het werk van Van Tongeren. De mens is, zegt hij, „een betekenis vernemend wezen”. We ervaren volgens hem steeds betekenis, en dan noemt hij ook dingen als kleuren, geuren, geluiden. Veel betekenissen zijn afgesleten en vanzelfsprekend geworden. „Om een eenvoudig voorbeeld te geven: ik hoorde eens over een buschauffeur op een forenzenroute waar ’s morgens allemaal sombere mensen instappen die weer naar hun werk moeten. Deze chauffeur had een keer de grootheid om, nadat er weer een hele hoop mensen zwijgend ingestapt waren, niet weg te rijden, maar door de microfoon te zeggen dat er zojuist iets heel ernstigs gebeurd was, omdat er mensen ingestapt waren die hem niet gegroet hadden. Dat geeft aan hoe ook het groeten van betekenis is. Door tegen een chauffeur goedemorgen of goedemiddag te zeggen, zeg je als het ware: wij hebben de ervaring dat we alletwee mensen zijn, dat er geen machine achter het stuur zit. Ik zeg het nu veel te uitgebreid natuurlijk, maar je zou kunnen zeggen dat het delen van een betekenis dan gaat in de vorm van een groet.” We hebben, aldus Van Tongeren, altijd een ander nodig  om te helpen uit te vinden wat we eigenlijk aan betekenis menen te zien of te horen of te voelen, en we proberen altijd in een of andere vorm van taal te zeggen wat we ervaren.  Van Tongeren: „U kent vast dat verhaaltje over de componist, ik geloof dat het van meerdere componisten verteld wordt, die een nieuw stuk had geschreven en het voorspeelde in beperkte kring. Een van de aanwezigen vroeg of-ie kon uitleggen wat-ie daarmee bedoeld had, waarop de componist na enig nadenken zei: ‘Ja’, en het opnieuw speelde.  „Als filosoof, als denker heb ik alleen de taal die uit woorden en zinnen en syntaxis bestaat. Ik weet dat de kunsten een andere taal hebben. Ik denk wel dat er een belangrijk en uitdagend verschil is tussen die verschillende talen, ik kan mij opgesloten voelen binnen die ene taal die ik een beetje spreek. Maar helemaal zonder enige taal gaat het niet.” Dat belang van communicatie voor betekenis is één van de redenen dat Van Tongeren een boek schreef over vriendschap, Doodgewone vrienden. In de vriendschap is er, zegt hij, een verlangen naar een maximaal delen van betekenis. „Dat is een van de sterke, mooie dingen van vriendschap.” Hij gaf al jaren colleges over wat grote denkers zoal over vriendschap hebben geschreven, maar hij kwam tot de conclusie dat vriendschap in die overwegingen vaak zó geïdealiseerd werd dat hij alleen nog maar kon denken: dat lukt toch nooit. Denkers als Cicero en Montaigne verlangen van een vriend weinig minder dan dat hij volmaakt is, en de vriendschap dus ook.  „Ik heb vriendschap altijd heel moeilijk gevonden. En heel belangrijk en heel mooi. Het schrijven van dat boek heeft mij geleerd dat het ideaal van de volmaakte vriendschap eigenlijk in de weg zit en dat een belangrijke voorwaarde voor vriendschap de erkenning is van de gebrekkigheid van elke vorm van vriendschap.”  Moet je het dan eigenlijk nog wel gebrekkigheid noemen, als het er gewoon bij hoort? „Je kunt soms hebben dat je je verheugt  op een ontmoeting met een vriend, dat het gesprek niet erg lukt,  en dat je achteraf een beetje ongelukkig bent met wat er gebeurd is of met wat er níét gebeurd is. In de ervaring van iets dat niet goed gaat, ligt toch het verlangen naar het goede opgesloten, daar ontkom je niet aan.” Soms zegt een vriend ook wel iets wat je niet leuk vindt, maar waar je achteraf toch dankbaar voor bent.  „Het gevecht tussen de vrienden, om het overdreven sterk te zeggen, is dan een middel om meer echt vriend te kunnen zijn. Dat is wat mij betreft de vrucht geweest van dat boek, er wordt in de vriendschap zoals die echt is, ook iets zichtbaar dat waardevoller is dan het naïeve ideaal van volmaakte vriendschap dat je misschien had. Bijvoorbeeld alleen al de aanwezigheid van een vriend.” U begon met te spreken over geluk en over ‘lukkend’ leven. Moet het leven lukken om het de moeite waard te maken? Denk aan melancholie, of grote tegenslagen of zelfs verveling… Er zijn een heleboel dingen die een gevoel van zinloosheid kunnen geven. „De verveling ken ik eigenlijk niet, maar de melancholie en de zwaarmoedigheid zijn volgens mij nog mijlenver verwijderd van een echt grondige zinloosheidservaring.” Zonder het lijden aan de zwaarmoedigheid te ontkennen, denkt hij dat je de verzameling van kenmerken van geluk ook kunt toepassen op een leven waarin dingen mislukken of tegenvallen. Zinloos zou Van Tongeren het leven niet snel noemen. We komen te spreken over Griekse tragedies waarin mensen onomwonden tegen elkaar zeggen: ‘je lot is verschrikkelijk’, ‘oh, je bent vreselijk te beklagen’, en daar moeten ze het mee doen. En hoe de toeschouwer of de lezer daar wonderlijk genoeg niet somber van wordt.   „Het verschrikkelijke wordt erkend en niet weggestopt zodat het onderhuids gaat broeien, en in het zeggen ‘je lot is verschrikkelijk’ zit ook iets bevestigends dat – ik denk dat ik soms ervaren heb dat het, ja ik aarzel omdat... ik vind het altijd een heel precair iets, maar ik denk dat het mogelijk is dat soms in ervaringen van iets verschrikkelijks de diepte, hoe moet je het noemen, de grondigheid, de kracht van die ervaring niet samenvalt met de inhoud daarvan.” Als ik hem vraag om dat wat concreter te maken, aarzelt Van Tongeren opnieuw. Hij heeft van zeer nabij meegemaakt hoe een baby stierf. Als hij begint te vertellen hapert zijn stem. Het is moeilijk er iets over te zeggen zonder de betrokkenen te kwetsen. Maar hij heeft toen ervaren dat wat er gebeurd was onverminderd verschrikkelijk bleef, maar dat de ervaring van die verschrikking óók nog andere aspecten had.  „Je kunt een soort grootsheid ervaren in het verdriet en het leed en de pijn, en dat ook dat, en ik zeg het misschien op een manier die gemakkelijk misverstaan zal worden, dat ook dat tot de grootsheid van het leven behoort. Dat je de kracht van een menselijk leven ervaart in de kracht van dat soort emoties. Je ervaart het leven als geheel ook in die verschrikking van de dood.” Het feit dat je leeft. „Ja, en dat ook die pijn bij het leven hoort. Ik weet wel zeker dat een dier ook pijn kan lijden, maar ín de pijn ook het leven voelen waarin die pijn een plaats heeft, dat is iets anders denk ik. Dat vereist een uitbreiding van het gevoel over het geheel. Dat we niet alleen vastzitten in dit moment. Dat soort inzicht hoort ook bij dat ‘weten’ van Aristoteles. „Als we alleen maar onderscheid zouden maken in termen van plezier en pijn, wat volgens moderne denkers de mechanismen zijn waarop het leven gebouwd is, dan begrijpen we niets, denk ik, van de diepte van wat menselijk leven is. En die vraag naar wat maakt het leven de moeite waard, die lijkt me toch in ieder geval te slaan op menselijk leven. Dan  moet het meer zijn dan alleen maar een overmaat van plezier boven pijn.” In de grootsheid van het verschrikkelijke ervaren we op een of andere manier ook betekenis. „Ja, dat is wat ik bedoel. Dát wij zo’n krachtige en zo’n  grote betekenis kunnen ervaren – überhaupt dat we betekenis ervaren, maar ook dat soort betekenis – dat is iets zeer wonderlijks. Het woord ‘genieten’ doet geen recht aan het verschrikkelijke, maar we kennen het besef dat het goed is.”  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers.||https://www.nrc.nl//nieuws/2022/09/13/in-verdriet-leed-en-pijn-kun-je-ook-grootsheid-ervaren-a4141602
2022-09-14||Column | Wie is níet bang in de Haagse leeuwenkuil?||Minister van Landbouw Henk Staghouwer trad maandag af, vorige week, en vier dagen later is de laatste avond van de ‘ChristenUnie Zomertour’. Bij de ingang van restaurant De Tuin van de Smid, in een park in Leiden, wroeten varkens in de modder. Het zaaltje waar zo’n 130 ChristenUnieleden bij elkaar komen is naast een hooiberg en bij de deur staat niet minister voor Armoedebestrijding Carola Schouten, zoals de bedoeling was, maar staatssecretaris van VWS Maarten van Ooijen. Schouten doet Landbouw er nu bij, ze had geen tijd. In Utrecht, waar Van Ooijen (32) wethouder was, omschreven collega’s van andere partijen hem als „de ideale schoonzoon”: vriendelijk en rustig, slim. In de ChristenUnie wordt hij gezien als mogelijke opvolger van Gert-Jan Segers, die volgens mensen die hem goed kennen niet nóg eens lijsttrekker wil worden. Van Ooijen zucht als ik vraag naar Staghouwer. Dat er nooit eerder een bewindspersoon van de ChristenUnie is opgestapt, had ik zelf nog niet bedacht. Van Ooijen wel. Al toen hij was gevraagd voor het kabinet. „Ik dacht: misschien ben ík wel de eerste.” Er zijn niet veel ministers of staatssecretarissen die zoiets zouden zeggen. Maar Van Ooijen denkt dat ze allemaal bang zijn – hoe weet je of je je staande houdt in de harde Haagse politiek? „Voor je het weet, eten de leeuwen je op.” Van acht tot negen mag de zaal vragen stellen aan Van Ooijen en Tweede Kamerlid Don Ceder, en niemand begint over Staghouwer. Er is er ook maar één, aan het eind, die zegt dat hij zich „kapot schaamt” over de asielopvang. VVD, D66, CDA en ChristenUnie maakten er nieuwe afspraken over, waardoor erkende vluchtelingen hun familie minder snel naar Nederland kunnen laten komen. Een groep CU-leden dwong daarna met 250 handtekeningen een extra ledenvergadering af. Door die vergadering, op 1 oktober, gaan de twee Zomertour-avonden die nog gepland stonden, in Breda en Stadskanaal, niet door. De partij heeft te weinig mensen om drie bijeenkomsten te organiseren. Na de avond in Leiden denk ik: wat zouden de leden in Breda en Stadskanaal liever hebben gehad? In De Tuin van de Smid stonden twee politici die álles wisten over de asieldeal van Rutte IV: Van Ooijen had erover onderhandeld, Don Ceder gaat in de Tweede Kamer over asiel en migratie. Maar de zaal had vooral vragen over armoede en onderwijs. Wie het hardst roept, krijgt aandacht. Ook in Leiden. Als de CU-leden nog één op één met Van Ooijen kunnen praten, drie minuten, zegt Jannette Prins van het ‘Politiek Vrouwen Overleg’ (van VVD, D66, CDA, GroenLinks, PvdA en ChristenUnie), dat in de zaal alleen mannen het woord hadden gekregen. „Er waren ook vrouwen met vragen.” Iemand van de organisatie loopt langs en zet de timer opnieuw op drie minuten, in de rij reageren de mannen geïrriteerd. Jannette Prins lacht naar Van Ooijen. „Ik ga mijn tijd met jou hélemaal opmaken.”||https://www.nrc.nl//nieuws/2022/09/13/wie-is-niet-bang-in-de-haagse-leeuwenkuil-a4141665
2022-09-14||CBS: Koopkracht stond al in 2021 onder druk||Nog voor de oorlog in Oekraïne begon en de hoge energieprijzen vervolgens de inflatie opdreven, stond de koopkracht van een gemiddeld Nederlands huishouden al onder druk. De koopkracht nam in 2021 met gemiddeld 0,3 procent toe, de kleinste stijging in jaren. Dat blijkt uit dinsdag gepubliceerde cijfers van het Centraal Bureau voor de Statistiek (CBS).  De koopkrachtontwikkeling werd onder meer geremd doordat de lonen niet of onvoldoende meestegen met de inflatie. In november en december 2021 waren de prijzen van goederen en diensten ruim 5 procent hoger dan dezelfde maanden een jaar eerder, terwijl een gemiddeld loon (gecorrigeerd voor inflatie) met 3 procent afnam. Vanzelfsprekend ging niet iedereen er in 2021 in koopkracht op achteruit. Ruim 60 procent van de werknemers zag hun koopkracht toenemen, terwijl het tegenovergestelde gold voor 75 procent van de pensioenontvangers. De koopkrachtramingen voor huidig kalenderjaar zijn somber. In augustus steeg de inflatie tot 12 procent, het hoogste percentage ooit gemeten. De torenhoge prijzen in combinatie met lonen die onvoldoende meestijgen resulteert naar verwachting in 2022 in een koopkrachtdaling van 6,8 procent, berekende het Centraal Planbureau (CPB) in augustus.||https://www.nrc.nl//nieuws/2022/09/12/cbs-koopkracht-stond-al-in-2021-onder-druk-a4141624
