2022-09-26||Omstreden Verenigingskerk onder de loep in Japan na moord op Abe|| Sato Susumu, persvoorlichter van de Verenigingskerk, lacht wat ongemakkelijk wanneer een kerkgenoot  hartstochtelijk zijn liefde verklaart aan oprichter Sun Myung Moon. „Hij is de messias op aarde, hij kwam naar de aarde om af te maken waar Jezus aan was begonnen. Iedereen moet één worden.” Aan de muur hangt een foto van de in 2012 overleden geestelijk leider. „Zijn boodschap van vrede is wat mij aantrok tot de kerk.” Maar het zijn allesbehalve vreedzame tijden voor de kerk, erkennen de ‘moonies’, zoals leden  worden genoemd. Bij de ingang van het hoofdkantoor in Tokio staat een beveiliger, na binnenkomst gaat de deur  op slot.  „Afgelopen weken reden busjes voorbij met megafoons, ik denk yakuza [de Japanse mafia]”, vertelt Susumu. En dus zit de schrik er goed in onder kerkgangers. „We maakten in de jaren tachtig, toen we vooral bekend werden vanwege de massabruiloften, ook roerige tijden door, dus we zijn wel wat gewend.”  Toch vormde de moord op oud-premier Shinzo Abe, die in juli bij een campagnebijeenkomst werd doodgeschoten, een nieuw dieptepunt. De 41-jarige schutter Tetsuyama Yamagami verweet Abe zijn banden met de ‘moonies’, die hij verantwoordelijk hield voor de beslissing van zijn moeder om omgerekend in totaal zo’n 700.000 euro aan  de kerk te schenken. Ze doneerde onder andere het geld afkomstig uit de verkoop van een geërfd huis en de levensverzekering van haar man, die zichzelf eerder van het leven had beroofd. Het omstreden verdienmodel van de kerk was tot een hervorming in 2009 vooral gericht op de verkoop van religieuze items, zoals potten, stempels en bijbels, die alleen de allerrijkste leden zich konden veroorloven. Critici van de kerk stellen dat die verkoop nog altijd plaatsvindt. Ook verkoopt de organisatie immateriële diensten. Zo kunnen leden bijvoorbeeld hun voorouders laten zegenen.  Abe krijgt deze dinsdag een staatsbegrafenis. Dat is bijzonder, want de laatste keer dat dat gebeurde was in 1953 toen Shigeru Yoshida, ook een voormalig premier, overleed. En onomstreden is dat eerbetoon bepaald niet: volgens een opiniepeiling van de Japanse krant Yomiuri is inmiddels 63 procent van de Japanners ertegen. Niet alleen vanwege de torenhoge kosten, ruim 12 miljoen euro, maar vooral  vanwege de onthullingen over de nauwe banden tussen Abe, diens Liberaal Democratische Partij (LDP) en de Verenigingskerk. Het contact tussen de kerk en de LDP ontstond eind jaren vijftig, toen Abes grootvader Nobosuke Kishi premier was. Ze vonden elkaar in hun oppositie tegen het communisme. De Verenigingskerk werd groot in Zuid-Korea door politieke invloed te winnen – en diezelfde tactiek hanteerde de kerk met succes in Japan. Omgekeerd was de kerk voor de LDP een ideaal platform om stemmen te winnen.  Ruim zestig procent van de Japanners is tegen een staatsbegrafenis voor Abe De LDP deed intern onderzoek naar de invloed van de Verenigingskerk op de partij en gaf publiekelijk toe dat maar liefst 179 van de 380 parlementariërs van de LDP een band hadden met de Verenigingskerk, bijvoorbeeld door hun steun voor de beweging uit te spreken, conferenties bij te wonen, of financieel bij te dragen. De huidige premier Fumio Kishida verklaarde eerder  connecties tussen leden van zijn partij en de kerk niet langer te zullen tolereren. Maar volgens Yoshihide Sakurai, hoogleraar sociologie aan de universiteit van Hokkaido, is het  de vraag of leden naar hem zullen luisteren. „Als politici dit soort banden verbreken kan de kerk gevoelige informatie over inmenging  lekken. LDP-leden verliezen zo niet alleen een platform waarmee zij stemmen kunnen winnen, het kan hun reputatie en die van de LDP schaden.” De hoogleraar sprak met veertig ex-leden van de Verenigingskerk die net als de familie Yamagami  alles kwijtraakten door donaties aan de kerk. De kerk maakte daarbij volgens Sakurai misbruik van de kwetsbaarheid van de slachtoffers. Vaak is er sprake van familieproblemen, verlies van geliefden en verdriet. „In Japan is voorouderverering heel normaal”, zegt Sakurai. „Hier maakt de kerk gebruik van. Problemen en rampspoed van leden zou het resultaat zijn van wrok en woede die nog leeft bij hun voorouders. Donaties moesten die woede wegnemen.” Een ander probleem dat Sakurai aankaart is de uitzonderlijke positie die de Japanse geloofsgemeenschap inneemt in de financiering van het hoofdkwartier in Zuid-Korea, waardoor de Verenigingskerk kon uitgroeien tot het zakelijke imperium dat het nu is, met onder meer kranten en levensmiddelenproducenten in zijn portfolio. Jaarlijks zou de Japanse tak van de kerk zo’n 70 miljoen euro naar Zuid-Korea overmaken. Het heeft volgens de hoogleraar alles te maken met de wrok die Moon koesterde jegens Japan vanwege de bezetting van Korea. Ex-leden spraken zich eerder al uit over de manier waarop Moon Zuid-Korea zou beschrijven als de Adam-natie en Japan als Eva-natie, waarbij Eva overspel zou hebben gepleegd met Satan. De collectieve schuld voor deze zonde, zo gaat het verhaal, ligt bij Japan en Japanse leden zouden nog altijd voor deze zonde moeten betalen. Op het hoofdkantoor in Tokio ontkent perswoordvoerder Susumu die lezing met klem.  „Dat de kerk anti-Japans zou zijn, is een grote leugen, Moon is helemaal niet anti-Japans”, zegt hij. Hoeveel geld er  in donaties naar Zuid-Korea gaat weet hij niet precies. „Wel kan ik zeggen dat ik 10 procent van mijn salaris doneer aan de kerk. Dat is gebruikelijk onder kerkgangers.”  In een persconferentie onderstreepte de kerk onlangs dat de donatie van de familie Yamagami „excessief” was en erkende ze dat dat mogelijk een rol heeft gespeeld bij de aanslag op Shinzo Abe. De leiding zei bovendien  hervormingen door te zullen voeren waardoor grote donaties onmogelijk worden, en beloofde meer geld in Japan uit te zullen geven in plaats van alles door te sluizen naar Zuid-Korea. Sakurai heeft twijfels bij die belofte. „Ik denk niet dat de kerk haar strategie kan aanpassen. De Japanse tak heeft een duidelijke missie om geld naar Zuid-Korea te sturen. Vanuit het hoofdkantoor is dat een heldere boodschap.”||https://www.nrc.nl//nieuws/2022/09/26/kerk-onder-de-loep-na-moord-abe-a4143255
2022-09-26||Nederlands rapport over mogelijke oorlogsmisdaad door Australische militairen in Uruzgan is spoorloos||Nederlandse militairen hebben in 2010 melding gemaakt van een mogelijke oorlogsmisdaad door Australische militaire elite-eenheden, in Uruzgan. De melding ging over de marteling van en moord op een Afghaanse burger. Het rapport waarin dat staat, is destijds binnen de krijgsmacht digitaal en fysiek verspreid, maar leidde niet tot actie. Volgens het ministerie van Defensie is het nu onvindbaar.    Dit blijkt uit onderzoek van NRC op basis van documenten en gesprekken met betrokkenen in de afgelopen maanden. De Australische troepen waren ervan overtuigd dat de Afghaanse man betrokken was bij de dodelijke aanslag op twee Nederlandse mariniers op 17 april 2010: hij zou de bommenmaker zijn. Ze vertelden aan de Nederlandse mariniers waar de man was en die pakten hem op.  Nederlandse inlichtingenofficieren verhoorden hem, maar lieten hem weer vrij. Er was geen bewijs en ze raakten zelfs overtuigd van zijn onschuld. Volgens hen was de man een jonge, lokale boer met mogelijk dezelfde naam als de vermeende bommenmaker. Niet lang daarna brachten de Australische troepen de man alsnog om het leven. Hij werd daarbij gemarteld en vermoord, vertelden meerdere lokale bronnen aan de Nederlandse inlichtingenofficieren. De Australiërs zouden de man voor de ogen van zijn familie uit zijn huis hebben gehaald, zijn mondhoeken hebben opengesneden, zijn tong uit zijn mond hebben gehaald. Een kogel ging door zijn achterhoofd.  Een Nederlandse inlichtingenofficier maakte er een rapport over op, een zogeheten Special Report. Een papieren versie daarvan ging volgens meerdere bronnen naar het bureau van de commandant van de Task Force Uruzgan (TFU), Kees van den Heuvel, en een ging naar het hoofd Inlichtingen. Daarnaast belandde het  in een digitaal systeem waartoe ook de militaire Inlichtingendienst MIVD  toegang heeft. Aan het eind van de missie belandde het op een harde schijf die  het archief in ging. Er kwam in Nederland pas weer aandacht voor toen in november 2020 in Australië het zogeheten Brereton-rapport werd gepubliceerd. Daarin staat dat er zeer sterke aanwijzingen zijn dat Australische militairen in elk geval 39 Afghanen hebben geëxecuteerd en  andere oorlogsmisdaden hebben gepleegd. Tweede Kamerleden wilden weten wat Nederlandse militairen wisten van de mogelijke misdrijven door hun bondgenoten. De toenmalige ministers Blok (Buitenlandse Zaken, VVD) en Bijleveld (Defensie, CDA) beloofden grondig onderzoek. In die tijd kwam op het ministerie ook een melding binnen over het Special Report van destijds. De directeur Evaluatie op het ministerie nam de melding serieus, ging op zoek naar het rapport, maar staakte zijn moeizame zoektocht zo’n drie maanden later. Harde schijven bleken onvindbaar of incompleet, documenten ontbraken, betrokkenen konden zich niets meer herinneren. Het rapport is nooit gevonden.  „Hoe is het mogelijk dat zo’n rapport niet te vinden is”, zegt Tweede Kamerlid Jasper van Dijk (SP), die schriftelijke vragen gaat stellen. Van Dijk wil ook weten wat er is terechtgekomen van het onderzoek dat in 2020 is toegezegd door Blok en Bijleveld. Het ministerie van Defensie zegt in een reactie dat het onderzoek naar de melding formeel nog loopt. Toenmalig TFU-commandant Van den Heuvel zegt nu desgevraagd: „Ik heb zo’n rapport nooit gezien, weet niet eens of het bestaat.” Als hij het rapport had gezien, dan had hij  „zeker actie ondernomen”. Het hoofd inlichtingen van destijds wilde niet reageren. Het Australische ministerie van defensie zegt na vragen van NRC „geen meldingen te hebben gevonden met beschuldigingen over schendingen van het internationaal humanitair recht”.||https://www.nrc.nl//nieuws/2022/09/26/rapport-melding-marteling-spoorloos-a4143256
2022-09-26||De gemartelde boer, de Australische special forces en een verdwenen rapport||
Lees het volledige nieuwsbericht Een kolonel der mariniers zit eind 2020 opgeruimd klaar voor een nieuwe zoekopdracht, in het defensie-archief in Rijswijk. Hij is het hoofd van de afdeling Evaluatie van het ministerie van Defensie. Hij zoekt een rapport over een mogelijke oorlogsmisdaad van Australische militairen in Uruzgan. Het is geschreven door een Nederlandse militair.   Voor hem op tafel staat een bruine, kartonnen archiefdoos. Erin zitten harde schijven met witte stickers: ISAF 2005-2010. ISAF is de missie in Afghanistan waaraan Nederland deelnam. Zijn laptop is voor de veiligheid niet verbonden met de buitenwereld; de schijven bevatten staatsgeheime informatie.   Hij sluit een eerste harde schijf aan op de laptop en wacht af.  Empty folder, meldt het scherm.  Zijn opdracht kwam van de top. In Australië is dan net bekend geworden dat militaire elite-eenheden in Afghanistan ervan worden verdacht burgers en krijgsgevangenen tegen het internationaal oorlogsrecht in te hebben gemarteld en gedood. Het geeft onrust in Nederland. Tweede Kamerleden willen weten of Nederlandse militairen wisten dat Australische troepen „strafrechtelijke executies” uitvoerden. Ze werkten nauw samen. Minister Stef Blok (Buitenlandse Zaken, VVD) belooft het na te gaan. „Niet alleen moeten we met de stofkam door de dossiers gaan”, zegt hij de Tweede Kamer op 26 november 2020 toe, „we moeten ook de betrokken mensen bevragen”. Minister Ank Bijleveld (Defensie, CDA) schrijft dat na het Australische rapport bij het ministerie een melding is binnengekomen, „van een Nederlandse militair die destijds was uitgezonden naar Uruzgan. De melding heeft betrekking op het handelen van Australische en niet van Nederlandse militairen. Momenteel onderzoekt het ministerie deze melding.”  De stofkam dus. Door de archieven. Diepgravend onderzoek. Interviews met betrokkenen. Mogelijke kennis van oorlogsmisdaden. En dan: niets meer. Het blijft stil. Loop de Kamerstukken er maar op na. Niemand komt er ooit nog op terug.  De Afghaan Abdul Jilal vlak na zijn arrestatie. Hij werd door de Nederlanders vrijgelaten. Later is hij gedood. Foto Korps Mariniers
 De melding gaat over één specifieke terechtstelling: een Afghaanse burger zou door de Australiërs in het voorjaar van 2010 zijn gemarteld en vermoord. Meerdere Nederlandse militairen in Uruzgan hebben er destijds tot in detail en met stelligheid over gehoord. Dat blijkt uit onderzoek van NRC op basis van documenten, gesprekken met goed ingevoerde bronnen en informatie van het Nederlands Instituut voor Militaire Historie (NIMH), dat desgevraagd een archief van de Uruzgan-missie raadpleegde. De toedracht van de dood van de Afghaan is publiekelijk nooit beschreven, ook niet in het Australische onderzoeksrapport.  Een Nederlandse militair rapporteert de moord en marteling onmiddellijk in een zogeheten Special Report dat ‘de lijn’ ingaat, digitaal en op papier, en rapporteert er ook mondeling over. Er gebeurt niets mee. Er is geen navraag, het wordt niet doorgegeven, er komt geen onderzoek. Ook dat is volgens juristen tegen het internationale oorlogsrecht (zie kader). In de jaren erna blijft het stil, tot dus in 2020 die melding op het ministerie van Defensie in Den Haag binnenkomt, na het Australische rapport. Daar moet het ministerie van Defensie iets mee. De directeur Evaluatie gaat na de belofte van de ministers aan de Tweede Kamer met een klein team op onderzoek. Ze stuiten volgens bronnen op niet werkende harde schijven, schijven met porno, ontbrekende documenten en leidinggevenden die zich niets meer kunnen herinneren van een mogelijke oorlogsmisdaad.  Het rapport is nog altijd zoek.  Op 17 april 2010, de papaver moet nog worden geoogst, gaan vijf Nederlandse militaire voertuigen vanaf een buitenpost in de Afghaanse Dehrafshan-vallei op weg om een eenheid te bevoorraden. Het is onderdeel van een operatie om in dit onrustige deel in de provincie Uruzgan grip te krijgen op de vele opstandelingen, hun logistiek en netwerken. Speciale aandacht gaat uit naar het vinden en oppakken van plaatselijke bommenmakers.  Het eind van de missie is dan al in zicht. In Nederland is het kabinet op 20 februari gevallen over de Uruzgan-missie, die in 2006 is begonnen. Met name het CDA had de missie willen verlengen, de PvdA zag dat niet zitten. Besloten werd dat de missie op 10 augustus zou ophouden. De militairen in de vallei maken deel uit van de laatste lichting.  Niet ver vanaf de buitenpost gaat het mis. Het tweede voertuig in de colonne, een Viking, stuit met een rupsband op een ontsteking, de geïmproviseerde bom (IED) explodeert, het voertuig vliegt in brand. Korporaal der mariniers Jeroen Houweling (29) en marinier Marc Harders (23) overleven de aanslag niet. Een derde marinier raakt zwaargewond. De afscheidsceremonie op Kamp Holland op 19 april is indrukwekkend. Na een herdenkingsdienst in een hangar brengen naaste collega’s de kisten in een jeep naar het vliegtuig. Honderden Nederlandse, Australische, Amerikaanse en Afghaanse militairen vormen een erehaag. Het vliegtuig brengt de omgekomen mariniers naar Nederland. Ceremonie voor de twee omgekomen mariniers in Kamp Holland, 19 april 2010.  Foto Bas Czerwinski De mariniers zijn vastberaden de bommenmaker te vinden. Ze hoeven niet lang te wachten. Snel na de aanslag krijgt de inlichtingenofficier van de mariniers een tip van de Australische special forces. De hoofdverdachte zou een bekende zijn die al langer op de coalitielijst staat van te vangen of te doden doelwitten. Hij geldt als een ‘IED-facilitator’ van de Taliban. Hammer is zijn codenaam, objective Hammer. Het doelwit bevindt zich volgens de Australiërs in zijn huis niet ver van de buitenpost. De Nederlandse mariniers mogen hem op woensdag 21 april zelf oppakken, met hulp van Afghaanse regeringstroepen.  De Nederlandse mariniers leveren de Afghaan volgens protocol op Kamp Holland af, bij de Nederlandse militaire inlichtingeneenheid Jistarc (voluit: Joint Intelligence, Surveillance, Target Acquisition & Reconnaissance Commando). Medewerkers van deze eenheid verzamelen zelf informatie en werven en spreken lokale bronnen. Ook mogen ze als enige de gevangenen verhoren, zo’n tien per week. Ze zoeken uit of iemand heeft gedaan waarvan hij wordt beschuldigd, of dat hij wel echt de beruchte Talibanleider is. Voor veruit de meeste gevangenen – zeg, negen van de tien – is het antwoord bevestigend. Die worden overgedragen aan de Afghaanse autoriteiten.   De inlichtingenofficieren mogen de man die de mariniers hebben binnengebracht maximaal 96 uur verhoren; voldoende tijd om het bewijs na te lopen dat door de Nederlandse mariniers en later ook door Australiërs wordt geleverd. Er zijn foto’s van het huis van de man, er zouden 107 millimeter-granaten in de bomen in zijn tuin zijn gevonden en roestige AK-47’s. De verhoorders hebben al snel twijfels. Is het mogelijk dat deze man die voor hen zit alleen dezelfde náám draagt als het bekende doelwit, zoals zo veel mannen met deze naam in deze vallei? Kan het zijn dat hij is verraden door een naaste die op zijn grond aast? Ook dat is een gangbare praktijk. En als hij zo’n bekend doelwit zou zijn, waarom is er dan geen dossier van hem met een foto, vingerafdrukken of andere informatie?  Het team verhoort de gevangene, doet eigen onderzoek, maakt een tijdlijn en een ruimtelijke reconstructie van zijn huis en tuin. Ook spreken ze met eigen, lokale bronnen, die ze al lang kennen en betrouwbaar achten.  Hoe meer ze te weten komen, hoe meer ze ervan overtuigd raken dat deze man niet de bommenmaker is die ze zoeken. Dat hij onschuldig is. Bronnen vertellen hun dat de man ruzie heeft met de broers van zijn moeder en dat die hem proberen zwart te maken. De man gebruikt dierlijke mest, geen kunstmest waarvan het nitraat ook voor bommen geschikt is. Een delegatie uit het dorp komt naar Kamp Holland om te vertellen dat ze echt de verkeerde te pakken hebben. Dat gebeurt zelden. In een zo onrustig gebied houden dorpsgenoten zich doorgaans stil.  De man voor hen is niet Hammer maar een onschuldige lokale boer met toevallig dezelfde, veel voorkomende naam, is de stellige conclusie van de militaire inlichtingeneenheid. Hij is eind twintig, niet zo groot. Abdul Jalil is zijn naam, bevestigt het NIMH. Hij is jong getrouwd en heeft twee kleine kinderen, peuters nog. Oorspronkelijk komt hij uit Kandahar.  De vijf 107 mm-granaten die zijn gevonden in een holte van een boom? Onmogelijk, ziet het verhoorteam. De verdachte zegt recent boompjes te hebben geplant – sprietjes nog. Uit eigen onderzoek van het team blijkt dat te kloppen. Er kunnen onmogelijk granaten van die grootte in de bomen verborgen zijn geweest.  Militairen op zoek naar een wapenopslagplaats in de woestijn in het district Chora. Foto Bas Czerwinski Zo gaat het door. Telkens als belastend materiaal niet deugdelijk blijkt, komen de Australiërs met nieuw bewijs aandragen. Soms slordig afgeleverd, in een juten zak. De Nederlandse mariniers houden zich afzijdig.  Na 96 uur laten de verhoorders Abdul Jalil vrij, op 25 april 2010. Het betekent dat hij onschuldig is verklaard en niet hoeft te worden overgedragen aan de Afghaanse autoriteiten. Hij mag gewoon weer naar huis. Zijn dorpsgenoten komen hem direct opzoeken en feliciteren, volgens een verslag uit die tijd.  De Australiërs blijven overtuigd van „de identiteit en schuld van Jalil/Hammer”, volgens het NIMH. Ook veel Nederlandse mariniers denken dat een schuldige man ten onrechte vrijuit is gegaan, vertellen meerdere bronnen nu. Het zorgt voor spanningen op Kamp Holland tussen de mariniers en de  inlichtingenofficieren.  Abdul Jalil leeft na zijn vrijlating niet lang meer. De Australiërs doden hem. De officiële lezing in verslagen uit die tijd luidt: op 10 mei, in de avond, op basis van nieuwe informatie. De militairen wilden hem arresteren, hij verzette zich, het kon niet anders, ze móesten hem wel doden. In een persbericht van het Australische ministerie van Defensie op 17 mei 2010 wordt overigens een ander verantwoordelijk gehouden voor de aanslag: „De Talibanleider die verantwoordelijk wordt gehouden voor de IED die op 17 april twee Nederlandse soldaten om het leven bracht, Abdul Malik is ook omgekomen bij een operatie van de Special Forces.”  Ook veel mariniers denken dat de schuldige man ten onrechte vrijuit is gegaan Volgens Australische bronnen is dit daadwerkelijk een andere persoon dan Abdul Jalil. Het ministerie in Canberra geeft geen commentaar op vragen over inlichtingen of het selecteren van doelwitten. Wel mailt een woordvoerder dat „defensie geen meldingen heeft gevonden met beschuldigingen over schendingen van het internationaal humanitair recht”. Op Kamp Holland leidt de dood van Jalil tot nieuwe spanningen, nu zijn de Nederlandse inlichtingenofficieren woedend. Hoe heeft dit kunnen gebeuren? Waarom wisten de Australiërs niet dat Jalil een onschuldige burger was? Had de Nederlandse inlichtingenliaison die als taak heeft te zorgen dat de Nederlanders en de Australiërs elkaar niet in de weg lopen, dit niet moeten voorkomen? In het verhoorteam heerst verslagenheid. Hadden ze het zélf actiever bekend moeten maken?  En dan bereiken er geluiden over de toedracht van de dood van Jalil het kamp. Meerdere lokale bronnen vertellen dat de Australiërs Jalil gemarteld en vermoord hebben. Één betrouwbare bron komt zelfs tot in detail vertellen hóe dat ging. Jalil is volgens die bron voor de ogen van zijn familieleden uit zijn huis gehaald en op de binnenplaats van zijn huis door de Australiërs gemarteld en vermoord.  Meerdere lokale bronnen vertellen dat de Australiërs Jilal hebben gemarteld en vermoord Zijn mondhoeken zijn opengesneden.  Zijn tong is uit zijn mond gehaald.  Een kogel doorboorde zijn achterhoofd. Een van de inlichtingenofficieren schrijft meteen een rapport over de gemelde marteling. In dit Special Report legt hij vast hoe het zou zijn gegaan. De mondhoeken, de tong, de kogel, het staat er volgens meerdere bronnen allemaal in. Het rapport gaat in een eigen digitaal systeem, waarmee het ook belandt bij de MIVD. Later eindigt het op een harde schijf.  Er gaat volgens bronnen een papieren exemplaar naar het inlichtingenhoofd én een exemplaar belandt op het bureau van de Nederlandse commandant van de Task Force Uruzgan.  Dan gaat het leven op Kamp Holland verder. De missie gaat door, er is elke dag wel wat. De Nederlanders zijn ook druk bezig hun geplande vertrek uit Uruzgan te regelen.  Jarenlang dragen de Jistarc-leden het voorval met zich mee. Totdat in 2020 het Australische onderzoeksrapport verschijnt en bekend wordt dat martelingen en het „negeren en het verdraaien van de regels” door de Australiërs praktijk was. Het rapport beschrijft hoe de elite-eenheden wapens neerlegden op door hen omgebrachte burgers om te doen alsof die gewapend waren. Jonge militairen moesten als ontgroeningsritueel gevangen Afghanen executeren.  Het hoofd van de Australische krijgsmacht biedt „zonder terughoudendheid excuses aan voor misdaden door Australische soldaten”.   De kolonel der mariniers die de melding moet nalopen op het ministerie van Defensie in Den Haag is Olivier Loos. Hij was al bezig de Nederlandse samenwerking met de Australiërs in Uruzgan in kaart te brengen. Deze melding past daar mooi bij.  Loos spreekt met de melder en een collega van de man en gaat aan de slag. Hij acht de melding geloofwaardig. Het lijkt een eenvoudige klus. Er is een melder, er zijn mensen die ervan weten, er staat iets beschreven in een rapport dat digitaal en fysiek verspreid is. In een missie verzamelt een war diarist alle documenten. Betrokkenen zouden erover moeten kunnen vertellen.  De praktijk blijkt anders.  Harde schijven werken niet meer, hebben verouderde aansluitingen, of zogenaamd lege mappen of zijn enkel met kunstgrepen te ontsluiten.  Op de schijven die wel werken, leveren zoekslagen op trefwoord niets op. Hij zoekt op Special Report, op Special Intell Report, op variaties erop. Afghaanse namen kennen tal van spellingen. Ook ‘Hammer’ geeft geen resultaat.   Als het archief in Rijswijk door corona vaker gesloten is, maakt Loos kopieën die hij in de weekenden en avonduren in zijn eigen kantoor op het ministerie doorzoekt. Eveneens zonder resultaat.  Pas na maanden hoort hij dat hij voor de juiste harde schijven helemaal niet in Rijswijk moet zijn. Het Jistarc-archief is opgeslagen in een kluis bij de Directie Operaties. Die bevindt zich op zijn eigen gang op het ministerie, één deur van hem verwijderd. Hij vindt in de kluis een veelbelovende schijf. Ook die is moeilijk doorzoekbaar. Als die uiteindelijk door een computerdeskundige is gekraakt, onthult die 120.000 documenten. Over de Bosnië-missie. Aan een zoektocht naar een papieren exemplaar van het alarmerende rapport begint hij niet eens. Een archivaris in Rijswijk wijst hem op een dag op een enorme kast aan de wand met meters aan dossiermappen. „Waar zal ik beginnen?”, vraagt Loos. „Linksboven”, zegt de archivaris. Er is geen beginnen aan, denkt Loos en hij laat de papierberg voor wat die is. Ook telefoontjes leveren niets op.  De militaire inlichtingendienst MIVD zegt het rapport niet te kennen. Het inlichtingenhoofd die het rapport moet hebben ontvangen ook niet. De toenmalige commandant van Task Force Uruzgan, Kees van den Heuvel evenmin. „Ik heb zo’n rapport nooit gezien, weet niet eens of het bestaat”, zegt hij nu tegen NRC. Van den Heuvel was na de dood van Jalil van 13 tot 26 mei met verlof in Nederland, vertelt hij. In theorie kan het rapport net in die periode zijn afgeleverd op zijn kantoor, waar zijn toenmalige plaatsvervanger Bas Brust zat. Brust laat vanuit de VS weten het rapport evenmin te kennen. Was dat wel het geval geweest, dan had hij dit naar zijn zeggen direct gemeld aan onder meer de Australische legerleiding en „dit op z’n minst aan Kees van den Heuvel hebben gebrieft bij terugkomst in Uruzgan.”  Van den Heuvel, inmiddels met pre-pensioen, zegt iets vergelijkbaars. „Als ik een dergelijk rapport had ontvangen, had ik zeker actie ondernomen. Dan had ik de leiding in Den Haag geïnformeerd en was er een onderzoek gekomen. Dit is zo’n gevoelig onderwerp.” Het inlichtingenhoofd die het tweede exemplaar zou hebben ontvangen en door NRC vijf dagen voor publicatie om een reactie wordt gevraagd, zegt „op zo’n korte termijn niet in staat te zijn tot een gesprek”. Via een woordvoerder laat hij weten het rapport niet te kennen.  De minister, de secretaris-generaal, de militaire top, iedereen blijft steeds van de zoektocht op de hoogte. Maar die duurt niet lang. Na een maand of drie, in februari 2021, geeft Loos het op, tot zijn „professionele frustratie”.  Hij zet wel aan tot een betere digitale archivering en doorzoekbaarheid van het hele Afghanistanarchief, daar komt een budget voor van acht ton. Als dat afgerond is, kan het rapport misschien wél worden gevonden.  Naar zijn gevoel heeft Loos er alles aan gedaan het rapport te vinden. Toch is het de vraag of dit het grondige onderzoek is dat Blok de Tweede Kamer beloofde, naar wetenschap over een oorlogsmisdaad. Niet alle harde schijven zijn volledig doorzocht. Loos heeft naar één papieren exemplaar gezocht terwijl er twee in omloop moeten zijn. Er is ook niet gezocht naar documenten waarin mogelijk naar het rapport wordt verwezen. Zo moet er een verslag zijn over het gesprek tussen de inlichtingenofficieren en de Afghaanse bron die de marteling en moord tot in detail beschreef. Dat verslag biedt mogelijk aanknopingspunten voor het vinden van het rapport, zoals een datum.   Lang niet alle betrokkenen zijn gebeld. Loos spreekt met twee van de tien officieren van het toenmalige inlichtingenteam, ondanks zijn „indruk dat het hele team op de hoogte is van het rapport”. Ook de mariniers zijn niet bevraagd. En pas na vragen van NRC, in de week voor publicatie, heeft Defensie navraag gedaan in Australië en in de Verenigde Staten.  Het onderzoek is formeel nooit afgesloten, volgens Defensie, maar naar het rapport wordt sinds februari 2021 niet meer gezocht. De Kamerleden van SP en D66 die wilden weten of Nederlandse militairen van de Australische misdaden wisten, vroegen er ook nooit meer naar. Van den Heuvel denkt dat na hernieuwde aandacht het onderzoek wel heropend zou kunnen worden. „Met de oorlog in Oekraïne is er veel publieke aandacht voor mogelijke schendingen van mensenrechten.” Ook Brust hoopt dat de kwestie alsnog wordt opgehelderd: „Het zou goed zijn als het mysterie wordt opgelost en de waarheid boven water komt.”  Het vermoeden van een oorlogsmisdrijf in Uruzgan, gepleegd door Australische militairen, had onmiddellijk moeten leiden tot actie van Nederland. Nederland had bijvoorbeeld bondgenoot Australië moeten informeren. Landen moeten zorgen voor naleving van het humanitair oorlogsrecht, ook als ze onder de vlag van een internationale organisatie als de NAVO deelnemen aan een oorlog – wat het geval was in Afghanistan. Dit valt af te leiden uit het Verdrag van Genève, zeggen oorlogsrechtdeskundigen die NRC raadpleegde. Voor de Nederlandse krijgsmacht is dit verdrag leidend bij alle militaire operaties. Het geeft alleen geen kant-en-klare gebruiksaanwijzing. Het Verdrag van Genève, dat in 1949 werd geratificeerd, is oorspronkelijk bedoeld voor internationale conflicten, dus tussen staten. In Afghanistan was sprake van een niet-internationaal gewapend conflict tussen de Taliban en de Afghaanse regering, die werd gesteund door NAVO-landen als Nederland. „Volgens de internationale jurisprudentie, is  het Verdrag van Genève desondanks ook van kracht in conflicten als die in Afghanistan”, zegt advocaat Liesbeth Zegveld, hoogleraar War Reparations aan de Universiteit van Amsterdam (UvA). Dat is ook de opvatting van Katharine Fortin, docent internationaal recht aan de Universiteit Utrecht: „In het Afghaanse conflict was artikel 3 van het Verdrag van kracht.” Dat verbiedt volgens haar onder meer het doden van een burger, maar ook van een strijder die niet meer meedoet aan het gevecht door verwondingen, ziekte of gevangenschap. Schending kan strafrechtelijk worden vervolgd. Staten zijn verplicht om naleving van het Verdrag van Genève te verzekeren. „Dit betekent niet alleen dat ze moeten zorgen dat hun eigen krijgsmacht het internationaal humanitair recht respecteert, maar ook dat andere staten dat doen”, zegt Fortin. „De vraag is dus of Nederland alle maatregelen nam die ‘redelijkerwijs in zijn macht’ lagen om de naleving door Australische militairen te verzekeren”, zegt ze. „Gezien de nauwe banden tussen de Nederlandse en Australische militairen is het aannemelijk dat de Nederlanders op meerdere manieren druk hadden kunnen uitoefenen op de Australiërs om onderzoek te doen.” Dat hadden ze ook moeten doen, vindt Marieke de Hoon, universitair docent strafrecht aan de UvA en gespecialiseerd in oorlogsmisdrijven. „De obligation to investigate is een heel zwaarwegende verplichting in het  Verdrag van Genève. Om zo’n onderzoek te kunnen doen, moet je wel weten dat er een vermoeden is van een oorlogsmisdrijf. Als die informatie niet is doorgegeven door Nederlanders, dan zijn die er mede voor verantwoordelijk dat de zaak niet is onderzocht door Australië.” Nederland had een overeenkomst met de Afghaanse regering over het welzijn van gevangen Afghanen, voor wie Nederland verantwoordelijk was. Als deze gevangenen klachten hadden over de behandeling door Australiërs, gaf Nederland die door aan de Australische leiding die doorgaans een onderzoek instelde.  „Als de beschreven Afghaanse burger inderdaad uit zijn huis is gehaald, is die in elk geval enkele minuten, maar misschien wel uren de gevangene geweest van de Australiërs”, zegt Liesbeth Zegveld. „Dat had ook een aanknopingspunt kunnen zijn om een onderzoek af te dwingen.”  Volgens Defensie moet „na waarneming van een (mogelijke) schending van het humanitaire oorlogsrecht” aangifte worden  NRC deed meer dan een half jaar onderzoek voor dit artikel. Daarbij is gebruik gemaakt van documenten en is onder meer gesproken met goed geïnformeerde bronnen die niet met naam genoemd kunnen of willen worden. Alle informatie is door minimaal twee bronnen, onafhankelijk van elkaar bevestigd. Daarnaast deed NRC navraag bij het Nederlandse Instituut voor Militaire Historie (NIMH), waar Arthur ten Cate en Sven Maaskant in het archief van de Uruzgan-missie belangrijke, ondersteunende feiten vonden of bevestigden over de periode april en mei 2010. Voor achtergrondinformatie is gebruik gemaakt van het boek Over grenzen, het Korps Mariniers na de val van de Muur, 1989-2015 van onder meer dezelfde onderzoekers.  Het ministerie van Defensie ontving daarnaast van NRC een uitgebreide vragenlijst. De antwoorden zijn verwerkt in dit artikel. Het Australische ministerie van Defensie is niet ingegaan op gedetailleerde vragen van NRC, maar geeft alleen een korte verklaring die in het verhaal is verwerkt.  De bevindingen zijn ook voorgelegd aan de OSI, een speciale afdeling van het Openbaar Ministerie in Australië die onderzoek doet naar mogelijke oorlogsmisdaden door Australische militairen in Afghanistan. De OSI zegt geen commentaar te geven op „specifieke beschuldigingen, dan wel of die onderwerp zijn van onderzoek”. Op verzoek van NRC heeft de Koninklijke Marine de families van Marc Harders en Jeroen Houweling ingelicht over deze publicatie. ||https://www.nrc.nl//nieuws/2022/09/26/een-rapport-over-de-marteling-en-dood-van-een-burger-uit-uruzgan-is-bij-defensie-zoekgeraakt-2-a4143200
2022-09-26||Dylan (29) betaalde 4.000 euro, maar het beloofde &#8216;minen&#8217; van cryptomunten zou nooit plaatsvinden||Dylan (29) heeft zijn verlies inmiddels geaccepteerd. De paar duizend  euro die hij op een online cryptorekening zette, ziet hij waarschijnlijk nooit meer terug. Een bedrijf beloofde crypto voor hem te gaan minen, hij moest alleen wel even 4.000 euro inleggen. Gratis rijk worden, een computer sommen laten oplossen en zelf de winst in crypto’s opstrijken, wie wil dat nou niet? Maar alles wijst erop: het bedrijf is ervandoor met zijn geld. Als hij via het „hulpicoontje” in de app vraagt hoe het precies zit, stelt de ‘klantenservice’ voor om nog eens 5.000 euro méér over te maken. Foute boel, aldus Dylan. „Al zeg ik één woord in de helpdesk, ze beginnen direct weer over die 5.000 euro die ik  moet bijleggen.”  Vierduizend euro spaargeld. Dat komt voor hem neer op grofweg twee maandsalarissen: een groot bedrag om uit handen te geven, maar hij heeft de beloofde winsten hard nodig. Zijn auto is bijna stuk, en zijn vriendin zit thuis met een WIA-uitkering.  Dylan is een van de vele Nederlandse jongeren die zich op de cryptomarkt begeven. Rabobank en Nibud berichtten vorig jaar dat meer dan een kwart van de jongeren tussen de 18 en 30 jaar belegt in crypto. Denk aan munten zoals bitcoin, ether en tether.  Sommigen gaan voor het grote geld, anderen willen met een paar tientjes spelen. Met de juiste kennis op zak – en een dosis geluk – valt, of viel, er goed aan te verdienen. Maar toezichthouder Autoriteit Financiële Markten (AFM) en de Fraudehelpdesk waarschuwen ook dat de grote verliezen en de fraudegevallen zich opstapelen. Van alle meldingen van beleggingsfraude die vorig jaar binnenkwamen bij de Fraudehelpdesk  ging bijna 30 procent –  158 van de 522 meldingen – over crypto.   En door grillige koersontwikkelingen op de cryptomarkt hoeft er geen oplichter in het spel te zijn om grote verliezen te lijden. De Fraudehelpdesk zegt dat het aantal meldingen van cryptofraude sinds mei dit jaar sneller is toegenomen. Tot nu toe ontving de instantie er al 94.  Op sociale media zijn vooral financiële succesverhalen te vinden, ziet Dylan, die  vanwege zijn privacy niet met zijn achternaam in de krant wil (zijn volledige naam is bekend bij de redactie). Bijvoorbeeld van influencers. „Ze rijden in dure auto’s en klagen over hun zoveelste jetlag dat jaar.”  In reclames is weinig aandacht voor de gevaren van cryptohandel. Intussen kun je niet om de advertenties langs de weg, het sportveld en op tv heen.  De AFM,  jongerenwerkers en maatschappelijke organisaties als Diversion en Nibud zetten zich daarom in voor betere voorlichting over de risico’s van cryptobeleggen.  Ze trekken door het land met hun lespakketten, gericht op jongeren, want die zijn het meest kwetsbaar. Jongeren handelen relatief vaak in cryptomunten, en kunnen de risico’s vaak moeilijker inschatten. Jongerenwerker Martin Sarov komt veel jongeren tegen die in crypto zitten. Hij is gespecialiseerd in radicaliseringsproblematiek, gaat regelmatig „de straat op” en adviseert gemeenten en ketenpartners over „structurele oplossingen” om te voorkomen dat jongeren in aanraking komen met de politie. Hij ziet een parallel tussen cryptohandel en bijvoorbeeld het verkopen van drugs: met beide kun je snel geld verdienen.   Volgens Sarov lopen de motivaties van jongeren om in crypto’s te handelen uiteen. Sommigen wantrouwen het huidige financiële systeem, anderen zijn op zoek naar snel geld, weer anderen doen het vanuit idealisme, voor het plezier of de spanning, of juist voor het extra inkomen. Brian de Zeeuw (23) hoopte vooral dat hij goed geld kon verdienen. Sinds april 2021 investeerde hij rond de 6.000 euro in diverse cryptomunten, zoals ripple en cardano. Hij is nu ongeveer driekwart van zijn inleg kwijt  door koersdalingen. Telefonisch vertelt hij zijn verhaal, al bellend stuurt hij screenshots van transacties door.  De Zeeuw belegde via verschillende online rekeningen (wallets), bij onder andere Bitvavo en Coinbase. Hij kwam op het idee om te investeren via een kennis die hij dagelijks tegenkwam. „Hij vertelde over zijn winsten, daar word je hebberig van.” De Zeeuw liet zich naar eigen zeggen gemakkelijk overhalen. „Ik deed gewoon wat de ander zei, zonder zelf onderzoek te doen. Bovendien verdiende die kennis meer dan ik, hij kon het geld makkelijk missen.” Voor het geld waarmee De Zeeuw belegde, had hij ongeveer een jaar gespaard. Het was dan ook „deprimerend” om de koers te zien inzakken. „Ik keek in die tijd meerdere keren per dag op mijn telefoon. Al voordat ik de app geopend had, kwam dat rotgevoel: zou de koers verder zijn  gezakt?” „Het was een goeie levensles. Ik zal nooit meer in iets investeren zonder eerst onderzoek te doen.” Hij is nu te druk met zijn werk in het goederentransport en kijkt niet zoveel meer naar zijn beleggingen, daar heeft hij „nauwelijks tijd meer voor”. De enige manier om dit soort gevallen te voorkomen, volgens jongerenwerker Sarov, is jongeren uit te leggen hoe ingewikkeld het is om veel geld te verdienen met crypto. „In de hoop dat ze ervan afzien of zich eerst rustig verdiepen. Ik vergelijk het met het besturen van een vliegtuig. Het is niet onmogelijk, maar om het veilig te doen en risico’s te beheersen is veel kennis en kunde nodig.”   Als particulier op de cryptomarkt concurreer je met grote spelers, of whales, zoals Sarov ze noemt. Zij lanceren een munt, handelen bijvoorbeeld met algoritmes die voor hen de transacties optimaliseren, of hebben enorm veel macht vanwege de grote bedragen waarmee ze handelen. Wees je bewust van dit soort ‘grote vissen in de zee’, benadrukt Sarov. Ga je er toch mee aan de slag, dan is Sarovs tip om een verliesplafond in te stellen in je beleggingsapp.  Net als bij de Fraudehelpdesk komen bij  de Autoriteit Financiële Markten regelmatig vragen en signalen binnen van jongeren die hun inleg kwijtraken door grillige koersen, zegt een woordvoerder. „Daar zitten schrijnende gevallen tussen, bijvoorbeeld jongeren die beleggen met geleend geld.” Er komen ook meldingen binnen van oplichting en misleidende of onbetrouwbare informatie op sociale media, zegt de woordvoerder. „Het is voor ons nauwelijks mogelijk om per melding te bepalen of het om oplichting gaat, ‘gewoon’ verlies, of iets daartussenin.”  In juli 2022 bereikten EU-lidstaten een akkoord om via wetgeving de excessen op de cryptomarkt te beperken. Het zou de eerste keer zijn dat crypto door middel  van wetgeving aan banden wordt gelegd. De wet  moet onder meer consumenten   beschermen tegen cryptofraude, door  hogere eisen te stellen aan IT-systemen. Zo worden die  minder gevoelig  voor malware.        Volgens de website van toezichthouder AFM is het op dit moment lastig om goed toezicht te houden op cryptoaanbieders, omdat „duidelijke regelgeving en daarmee een mandaat ontbreekt”. Het is juridisch niet eenduidig of de AFM bijvoorbeeld boetes  kan opleggen wanneer cryptobedrijven zich niet aan regels en wetten houden. Het is onduidelijk hoe de nieuwe Europese wet dit precies gaat veranderen. In Nederland moeten cryptoaanbieders zich wel registreren bij De Nederlandsche Bank. Ook de cybercrimeafdeling van de politie ziet  het aantal mensen dat opgelicht wordt op de cryptomarkt, toenemen. Precieze cijfers heeft de politie niet, maar ze roept slachtoffers wel op aangifte te doen. „Dan kunnen we onderzoek doen en mogelijke verdachten opsporen of verbanden blootleggen. Op die manier kan deze vorm van oplichting aangepakt worden.” Dylan heeft nog veel vragen over het cryptobedrijf waar hij zijn geld in stopte, en dat zich bij hem presenteerde als Ethereum Main Network. Hij werd afgelopen juni via WhatsApp benaderd door een jonge vrouw die hem op het spoor bracht van dit bedrijf. Ze spoorde hem aan er een rekening te openen. Zijn appgesprekken en online rekeningen zijn door NRC ingezien. „De bitcoinmarkt is zó volatiel sinds 2021”, appte de vrouw in het Engels. Ethereum Main Network beloofde ether, een andere populaire cryptomunt, te minen (delven via aaneengeschakelde computers). „Denk eens na over mining. Ik ben erin gegaan en heb nu een stabiel inkomen. Risico’s laten mij nu koud”, zei de vrouw. De constructie werkte als volgt: de vrouw appte hem een link van een schimmige website waaraan hij zijn cryptorekening, waar 4.000 euro op stond, moest koppelen. Zo zou  Ethereum Main Network voor hem kunnen minen. „Klik hierop en stuur me een screenshot”, appte de vrouw.  Zo geschiedde, en inderdaad: Dylan zag zijn oogsten in de app ieder uur oplopen, tot een bedrag van 180 euro in een paar dagen tijd. Hij zag zijn tweede inkomen, naast dat uit zijn werk in de logistiek, al ontstaan.  Maar een paar dagen nadat Dylan zijn cryptorekening had gekoppeld, was al zijn geld weg. Zonder het te weten, had hij het bedrijf toegang gegeven tot zijn cryptorekening. Toen Dylan contact opnam met de helpdesk, werd hij aangespoord om nog meer geld uit te geven, blijkt uit de boodschappen van de helpdesk die NRC heeft gezien: „Maak alstublieft nog 5.000 euro borg over naar uw rekening, zodat u uw opbrengsten van de miningpool kunt opnemen. Dan zal uw inleg teruggestort worden op uw rekening.”  Dylan weet niet hoe de vrouw die hem via WhatsApp benaderde, aan zijn nummer kwam, en of ze wel echt is wie ze zegt dat ze is. Vond hij het niet vreemd dat ze hem op deze manier benaderde, en al vrij snel over minen begon? „Ik twijfelde wel, maar in eerste instantie vond ik het gewoon grappig om erop in te gaan.” Ook later kwamen de twijfels weer, maar de vrouw bleef hem aansporen, ook als hij zijn twijfels uitsprak. „Ik denk nooit aan de risico’s, alleen aan het doel”, appte ze. Ook op scamadvisor.com waren niet veel negatieve beoordelingen te vinden.  Het spoor naar de eigenaar van de website loopt dood, ondervond ook NRC na eigen onderzoek. Ondanks meerdere pogingen daartoe via onder meer e-mails, is het niet gelukt met het bedrijf in contact te komen. Het bedrijf bleek zo onbenaderbaar voor commentaar. Hoewel Dylan geen hard bewijs heeft dat de vrouw die hem benaderde, samenwerkt met de mensen van Ethereum Main Network, vermoedt hij van wel. Dylan heeft nog geen aangifte tegen haar of het bedrijf gedaan. In plaats daarvan probeert hij de vrouw te vriend te houden. „Hoe gaat het met je?”, vragen ze elkaar nog wekelijks. Wie weet kan hij via haar ooit nog zijn geld terugkrijgen. „Allerlei scenario’s waarin ik mijn geld tóch terug zou kunnen krijgen, spoken door mijn hoofd. Het liefst zou ik haar een koekje van eigen deeg geven.” Met medewerking van Rik Wassens||https://www.nrc.nl//nieuws/2022/09/26/oplichting-of-gewoon-verlies-dat-is-moeilijk-te-zeggen-op-grillige-cryptomarkt-a4143235
2022-09-26||Vluchtende Russen plaatsen EU-lidstaten voor een dilemma|| Kort nadat Kremlin-woordvoerder Dmitri Peskov op maandag zei dat er nog geen besluit was genomen over het sluiten van de Russische grenzen, verschenen op sociale media beelden van Russische militairen bij de grens met Georgië. Volgens ooggetuigen zetten ze een wegversperring op bij grensovergang Verchni Lars, waar duizenden Russen dagenlang wachten om aan de mobilisatie te ontkomen. Ook bij de grenzen met Finland, Kazachstan en Mongolië staan al dagen lange files. De geruchten dat Rusland elk moment de grenzen zal sluiten om de uittocht te stoppen, nemen toe. „Laat ze maar vluchten”, zei de Wit-Russische machthebber Loekasjenko maandag tegen president Poetin in Sotsji. „Goed, 30.000 zijn er al vandoor, misschien 50.000. En als ze waren gebleven? Hadden ze ons dan gesteund?” Volgens de Russische veiligheidsdienst FSB zouden tussen de afkondiging van de mobilisatie, vorige week woensdag, en zaterdagavond al 261.000 Russen het land hebben verlaten. De vluchtende Russen plaatsen de landen van de Europese Unie voor een dilemma. Zijn ze wel of niet welkom? Het gaat om bescheiden aantallen, want het reizen naar de EU was al zeer beperkt mogelijk voor Russen. Directe vluchten zijn er niet, vliegen gaat via Istanbul of de Armeense hoofdstad Jerevan. Sinds 1 september is het „moeilijker en duurder” voor Russen om een Schengenvisum te bemachtigen. Voor Polen en de Baltische landen is het vrijwel onmogelijk. De vraag is of Russische deserteurs als vluchtelingen moeten worden beschouwd. Als dat zo is, hebben ze  recht op een asielprocedure. Net als bij de discussie over de ‘toeristenvisa’ nemen de Baltische landen en Polen een andere positie in dan de rest van de EU. Een man met een tas op zijn hoofd probeert de grens met Georgië over te steken. Foto Irakli Gedenidze/Reuters
 Gabrielius Landsbergis, de Litouwse minister van Buitenlandse Zaken, vorige week op Twitter: „Litouwen zal geen asiel verlenen aan diegenen die hun verantwoordelijkheid ontlopen. Russen moeten blijven en vechten. Tegen Poetin.” Zijn Letse collega Edgar Rinkevics was ook duidelijk: „Veel Russen die nu vanwege de mobilisatie Rusland ontvluchten vonden het vermoorden van Oekraïners geen probleem. Het is onjuist om ze als gewetensbezwaarden te beschouwen.” De Europese lijn is een andere. Een woordvoerder van de Europese Commissie sprak over Russische burgers met „de moed om hun verzet te laten zien tegen wat het regime aan het doen is”. De EU „leeft mee met Russische families die vrezen voor hun zonen, broers en vaders die de dood in worden gestuurd in een zinloze, illegale oorlog”. EU-landen kunnen zelf bepalen wat ze doen, er wordt gewerkt aan  gemeenschappelijk beleid. Duitsland is het meest uitnodigend. Deserteurs die worden bedreigd kunnen rekenen op bescherming in Duitsland, aldus minister van Binnenlandse Zaken Nancy Faeser in de Frankfurter Allgemeine Zeitung. „Iedereen die dapper opstaat tegen het regime van Poetin en daarbij groot gevaar loopt, kan asiel op grond van politieke vervolging aanvragen.” Russen die naar Nederland komen om aan de mobilisatie te ontkomen, worden „zeker niet” teruggestuurd, aldus staatssecretaris Eric van der Burg (Asiel en Migratie, VVD) afgelopen vrijdag. Zowel voor het weren als toelaten van deserteurs zijn goede argumenten. Voorstanders van het weren zeggen dat de maatschappelijke onvrede in Rusland moet worden aangewakkerd, en dat gebeurt eerder als onwillige dienstplichtigen het land niet kunnen verlaten. Bovendien: als ze wél in dienst gaan, halen ze het moreel van het Russische leger nog verder naar beneden en steunen ze dus eigenlijk Oekraïne. De Baltische landen wijzen vooral op het veiligheidsrisico; mogelijk komen er spionnen of andere ongewenste Russen binnen. De omgang met de grote Russische minderheden zorgt nu soms al voor spanningen. Het principiële argument voor toelaten is het volgen van het Europese recht en Europese waarden: wie in nood is verdient opvang. Het weren van mensen omdat ze een bepaalde nationaliteit hebben botst met regels en idealen. Meer pragmatisch is de redenering dat elke soldaat die Rusland verlaat niet tegen Oekraïne vecht. De kloof tussen het aantal deserteurs en het aantal potentiële dienstplichtigen doet  afbreuk aan dit argument.  De Britse historicus en journalist Owen Matthews hanteert in een opiniestuk in The Spectator nog een argument om de Russen toe te laten. Een van de meest effectieve gevolgen van de sancties tegen Rusland is de braindrain: het vertrek van duizenden IT’ers en andere hoogopgeleiden. Hij wijst op het succes van de vorige generatie post-Sovjet ballingen, oprichters van Google, Paypal en WhatsApp. Matthews: „Wat Rusland verliest wint het Westen.”  De Russisch-Amerikaanse historicus Sergej Radtsjenko erkent dat hij er niet uit is. Maar, zegt hij, waarschijnlijk zit het Westen Poetin het meeste dwars door het omgekeerde te doen. Als hij de grenzen sluit, moeten wij ze open houden.||https://www.nrc.nl//nieuws/2022/09/26/vluchtende-russen-plaatsen-voor-eu-lidstaten-voor-dilemma-a4143248
2022-09-26||Drievoudige moord zet debat over straathonden in Turkije op scherp|| Buren wisten wel dat er ruzie was over straathonden in de wijk, maar niemand had gedacht dat het zo uit de hand zou lopen. Tot die dag in juni, toen in het centrum van de Turkse havenstad Izmir een drievoudige moord plaatsvond.  Met 28 kogels, op klaarlichte dag, in een steeg naast hun huis, voor het oog van de wijk, schoot Ali Ihsan Kiliç  zijn buurman Yahya Kösek (61), diens vrouw Meryem Kösek (57) en hun dochter Funda Güçlü (37) dood.  Kiliç kwam die fatale dag naar het huis van buurman Kösek. De kinderen speelden voetbal in de tuin. Hij begon op de deur te bonzen en probeerde de woning binnen te dringen. Kösek stormde naar buiten en er ontstond een vechtpartij. Die escaleerde dusdanig dat Kiliç een pistool trok en Kösek in zijn borst schoot. De chauffeur van een langsrijdende minibus hoorde de schoten, zag Kösek roerloos in de steeg liggen, en begon te filmen met zijn telefoon. De beelden zijn in handen van NRC. „De buurman ging terug naar huis, dus we dachten dat het voorbij was”, vertelt dochter Filiz Kösek Topaloglu, die de schietpartij overleefde. „We haalden kleren om op mijn vaders wonden te drukken en het bloeden te stelpen. Toen kwam de buurman weer naar buiten en begon hij op mijn moeder te schieten. Ze viel op de grond. Ik was te gefocust op mijn bloedende ouders om bang te zijn. Maar de buurman was door zijn munitie heen, dus hij ging weer naar huis om zijn pistool te herladen.” Chauffeur Burak Salman, een belangrijke getuige, zegt dat de schutter hulp kreeg van familieleden, die hem telkens nieuwe munitie aanreikten. „Ze gaven ons niet eens de kans om de gewonden naar het ziekenhuis te brengen”, vertelt hij verbolgen. „Toen ik dat wilde doen, regende het kogels, zodat ze ter plekke zouden sterven. Terwijl ze bloedend op de grond lagen, kwam de jonge zoon van de schutter het huis uit en begon Funda te schoppen. Waar komt die intense haat vandaan?” De burenruzie draait om een groep straathonden in een park bij hun huis die door de Köseks werd gevoerd. De familie Kiliç houdt niet van honden, hun kleinzoon is bang voor ze. De man van Funda, Ridvan Güçlü, had een grote jachthond. „Daar klaagden ze ook altijd over”, vertelt hij. „Enkele maanden geleden begonnen ze voor de ogen van mijn zoon stenen naar de hond te gooien in een poging hem te doden. Om de hond te beschermen en een conflict met de familie te voorkomen, heb ik hem aan een goede vriend gegeven.” Het grote aantal zwerfhonden is de afgelopen tijd uitgegroeid tot een nieuwe splijtzwam in het toch al zo gepolariseerde Turkije. Hoeveel het er precies zijn, is onduidelijk. Maar volgens schattingen leven er alleen al in Istanbul 400.000 tot 600.000 straathonden en -katten. Veel Turken zien de dieren als een volwaardig onderdeel van hun wijk. Ze geven ze een naam, bouwen provisorische onderkomens en zetten eten voor ze neer. Anderen menen dat straathonden vies zijn en mensen aanvallen. Hoewel dierenliefde zich niets aantrekt van geloof, klasse of opleidingsniveau, kun je in het algemeen zeggen dat seculiere Turken vaker hondenliefhebbers zijn. De vrome aanhangers van president Recep Tayyip Erdogan hebben de neiging om honden als onrein te beschouwen, in lijn met bepaalde islamitische leerstellingen. Daarbij zijn de problemen met straathonden groter in arme, conservatieve buitenwijken en provinciesteden, waar ’s nachts roedels rondzwerven die zeer territoriaal kunnen zijn. Die honden zijn de honden van de rijken Recep Tayyip Erdogan president van Turkije De polarisatie wordt aangewakkerd door president Erdogan, die in december een felle toespraak gaf nadat een meisje van vier was gebeten door een pitbull in de conservatieve stad Gaziantep. Erdogan riep de bestuurders van grote steden op om honden van de straat te halen en eiste dat ‘witte Turken’ [synoniem voor de seculiere elite] beter op hun huisdieren zouden letten. „Witte Turken, neem de verantwoordelijkheid voor je huisdieren, zei hij. „Die honden zijn de honden van de rijken.” Het was ook een verkapte uithaal naar Ekrem Imamoglu, de oppositieburgemeester van Istanbul. Hij organiseerde een campagne rond de straathond Boji, die lange afstanden aflegt met het openbaar vervoer en uitgroeide tot een sociale mediaster. Maar regeringsgezinde Twitteraccounts probeerden de hond in diskrediet te brengen. Ze postten foto’s van poep in een tram, en zeiden dat Boji dat had gedaan. Uit beveiligingscamera’s bleek later dat de poep was neergelegd door een man. Door de polarisatie neemt het geweld tegen zwerfhonden en mensen die hen verzorgen toe. Volgens dierenrechtenorganisaties zijn de afgelopen maanden honderden honden vergiftigd, doodgeslagen of verdwenen. Een toneelspeelster uit Ankara werd aan haar haren door de straat gesleept omdat ze honden voerde. De directrice van een dierenrechtenorganisatie in Antalya werd aangevallen met een bijl. En een dierenactiviste in Alanya werd in haar auto bekogeld met stenen en stokken. Dit wordt aangemoedigd door – veelal anonieme – accounts op Twitter en andere sociale media. „Ik strooi citroen, zout en chilipeper over het hondenvoer dat mensen buiten op de stoep neerzetten”, twitterde ene Oguzhan Ilbay. „Ik gooi er ook bleekmiddel over als ik dat heb. Kom de honden rond mijn huis maar voeren.” Mensen worden ook opgeroepen om dierenliefhebbers een lesje te leren. „Als iedereen één hondeneigenaar in elkaar slaat, zal het hondenprobleem zijn opgelost.” De situatie escaleerde deze zomer na lancering van de controversiële app Havrita, die gebruikers in staat stelt om de locatie van straathonden te delen, evenals van de mensen die ze verzorgen. De app is het werk van het Zwerfhondenprobleem Platform, dat werd opgericht nadat een middelbare scholier in de stad Kayseri begin 2019 overleed die door straathonden was aangevallen. Het platform is met name actief op sociale media, waar het dit soort incidenten onder de aandacht brengt. „Het debat in de media werd altijd gedomineerd door dierenrechtenorganisaties, die in staat zijn om de publieke opinie te manipuleren”, meent Elif Ercanli, woordvoerder van het Zwerfhondenprobleem Platform. „Degenen die vinden dat de bescherming van mensen prioriteit moet krijgen, hadden geen podium waarop ze hun zorgen konden uiten. Dankzij ons voelen ze zich eindelijk gehoord. Het aantal volgers steeg snel tot 45.000, onder wie beroemdheden, journalisten en politici.” Ercanli komt uit Istanbul, maar verhuisde twaalf jaar geleden naar de Verenigde Staten, waar ze werkt als bedrijfsmanager. Ze wil dat Turkije op dezelfde manier omgaat met zwerfhonden als de VS, waar strikte wetten gelden. „De meeste ontwikkelde landen hebben geen zwerfhondenprobleem, omdat ze zwerfhonden vangen en enige tijd onderbrengen in een asiel, om ze de kans te geven om geadopteerd te worden. Als dat niet gebeurt, worden ze op humane wijze geëuthanaseerd.” Turkije heeft altijd veel straathonden gehad. Reizigers die Istanbul bezochten in de Ottomaanse tijd verbaasden zich erover dat zwerfhonden deel uitmaakten van het sociale weefsel van de stad. Moskeeën zetten drinkwater voor ze neer, speciale liefdadigheidsinstellingen gaven ze te eten, en overal waren kleine strohutten voor ze gebouwd. „De honden slapen op straat, overal in de stad,”, schreef de Amerikaanse schrijver Mark Twain in 1867. „Ze bewegen niet, ook al komt de sultan langs.” Vanaf de 19de eeuw zijn er diverse pogingen gedaan om de straathonden in Istanbul uit te roeien. De Ottomaanse sultans wilden de stad een schonere, modernere en meer Europese aanblik geven. De autoriteiten slachtten de honden eens in de zoveel tijd massaal af. In 1910 werden  80.000 honden naar een rotsachtig, onbewoond eiland voor de kust van Istanbul gestuurd. Daar stierven ze van de honger en de dorst, terwijl hun gehuil over het water droeg en tot in de stad te horen was. Begin deze eeuw kwam er pas een einde aan deze periodieke massaslachtingen. Onder druk van dierenbeschermingsorganisaties nam de Turkse regering in 2004 een wet aan die het doden van straatdieren verbiedt. Gemeenten kregen de plicht om alle dieren in hun district te steriliseren en in te enten tegen ziektes. Het idee was dat naar verloop van tijd de populatie zou afnemen omdat de dieren zich niet meer konden voortplanten. Maar de uitvoering liet nogal te wensen over. „Slechts 281 van de 1.003 gemeenten hebben de wet geïmplementeerd”, vertelt Erman Paçali, de voorzitter van de Stichting Dierenbescherming. „Het probleem is dat het duur is om sterilisatiecentra te openen. Gemeenten hebben een beperkt budget en geven hun geld liever aan andere zaken uit. Ze wilden ook niet dat sterilisatie hun verantwoordelijkheid zou worden, maar van één uitvoerende overheidsinstantie. Daar lobbyden ze in 2004 ook voor bij de regering, maar zonder succes.” De gebrekkige uitvoering is volgens Paçali de belangrijkste reden voor de huidige polarisatie. Want er kwamen steeds meer straathonden, en dat leidde tot problemen. „Mensen kregen het gevoel dat het welzijn van de honden belangrijker is dan dat van hen. De wet beschermt immers dieren en de gebieden waar ze leven, zoals parken. Stel je voor dat er een park in je wijk is, maar daar kun je niet heen omdat er een troep van twintig honden leeft. Je belt de gemeente maar die doet niks.” De weerzin groeide naarmate de incidenten met straathonden toenamen. Hoeveel mensen gebeten worden is onduidelijk, want dat wordt niet bijgehouden. De enige indicatie is het aantal injecties dat wordt gegeven tegen hondsdolheid. Vorig jaar waren dat er 180.000. „Het probleem was wellicht opgelost als mensen die lobbyen tegen straatdieren de regering onder druk hadden gezet om de wet uit te voeren”, meent Paçali. „Maar ze verspreiden liever haat en willen de straathonden afmaken.” De drievoudige moord in Izmir was een keerpunt. Daarna kwam er meer aandacht voor het geweld tegen straathonden en dierenliefhebbers. De publieke woede richtte zich vooral op Havrita, dat ervan werd beschuldigd hen tot doelwit te maken. De hashtag #havritakapatilsin [sluit Havrita] was drie dagen achtereen trending topic op Twitter. Diverse rechtbanken blokkeerden de toegang tot Havrita na aanklachten van dierenrechtenorganisaties. Het Zwerfhondenprobleem Platform is boos dat Havrita is geblokkeerd. „Deze censuur belet ons om een database te maken van incidenten met straathonden”, zegt woordvoerder Ercanli. De 2.700 dierenrechtenorganisaties in Turkije hebben volgens haar belang bij de status quo. „Hoewel een deel legitiem is, maken velen misbruik van de situatie door dierenliefhebbers miljoenen dollars aan donaties af te troggelen. Ze wenden hun invloed aan om te voorkomen dat die geldstroom opdroogt.” Diverse dierenrechtenorganisaties waren in de rechtszaal aanwezig toen het proces tegen de verdachten van de moord in Izmir vorige maand begon. Ze zien het als een gelegenheid om de aandacht te vestigen op de escalerende geweld rond straathonden. In het midden van de rechtszaal zaten de geboeide verdachten, de gebroeders Kiliç, geflankeerd door politie. Terwijl de rechters getuigen verhoorden over de fatale dag, begon Ridvan Güçlü, de man van de vermoorde Funda, te schreeuwen: ‘de moordenaars zullen boeten’. Daarop werd de zitting geschorst. Het proces zal in november verder gaan. Naderhand hielden dierenactivisten een kleine betoging buiten het gerechtsgebouw. Eén van hen was Evren Collison, die met andere vrijwilligers een sterilisatieprogramma voor straathonden in Istanbul runt in samenwerking met de gemeente. „Ik ben erg gevoelig voor het lot van honden”, zegt Collison. „Steeds meer gemeenten gaan heimelijk over tot het afmaken van zwerfhonden. Soms worden de haat en het geweld me te veel. Ik had laatst bijna een zenuwinzinking. Ik kon er niet meer tegen en heb al mijn sociale media accounts gedeactiveerd. Dat doet dit land soms met je.”||https://www.nrc.nl//nieuws/2022/09/26/drievoudige-moord-zet-het-debat-over-straathonden-in-turkije-op-scherp-a4143240
2022-09-26||Duitse economie krijgt  klap door oorlog en krimpt mogelijk volgend jaar|| De wereldeconomie krijgt een behoorlijke klap door de effecten van de oorlog in Oekraïne. Westerse economieën groeien volgend jaar amper nog, de Duitse zal zelfs krimpen. De inflatie blijft vooral in Europa langer hoog. Deze sombere voorspelling deed  de OESO, de denktank van industrielanden, maandag in een tussentijdse raming.  ‘De prijs van de oorlog betalen’  (Paying the price of war) is de titel die de OESO de raming meegaf. Stijgende rentes en  dalende koopkracht van burgers, die door hoge energieprijzen op kosten worden gejaagd, remmen de economische groei. Het wereldwijde bbp groeit volgend jaar met een schamele 2,2 procent,  denkt de OESO, terwijl de in Parijs gevestigde organisatie in juni nog uitging van 2,8 procent groei. Dit jaar groeit de wereldeconomie nog met 3 procent –  maar die groei komt, vooral in westerse landen, op het conto van de eerste twee kwartalen, toen herstel optrad na het loslaten van coronarestricties.  Inmiddels is in de VS sprake van een lichte recessie, de Duitse economie krimpt hoogstwaarschijnlijk ook al. Het vooruitzicht van blijvend hoge energie-en grondstoffenprijzen zorgt ervoor dat het beeld in 2023 niet beter wordt.      Europa is, economisch gezien, de  verliezer van de oorlog aan zijn oostflank. De economie van de eurozone zal volgens de OESO amper groeien in 2023 (0,3 procent, dat was 1,6 procent in de vorige raming). In Duitsland, waar de industriële productie zwaar lijdt onder de hoge energiekosten, zal het bbp  in 2023 krimpen  met 0,7 procent, denkt de OESO. In  juni ging de organisatie nog uit van een Duitse gróei van 1,7 procent. Het OESO-rapport viel maandag samen met ander negatief nieuws over Duitsland: voor de vierde maal op rij daalde een belangrijke Duitse vertrouwensindicator voor het bedrijfsleven, de IFO-index. Deze  staat nu op het laagste niveau sinds de financiële crisis van 2008. Dat wijst op een recessie in de economische motor van Europa.   De Amerikaanse economie is wat  minder vatbaar voor de oorlog, maar ook die lijdt schade, onder meer door de hoge energie- en grondstoffenprijzen op de  wereldmarkt. De bbp-groei in de VS (plus 0,5 procent) is amper hoger dan die van de eurozone, denkt de OESO. De Britse groei zou in 2023 helemaal stilvallen: 0 procent.  China  kent zo zijn eigen problemen: een vastgoedcrisis en niet-aflatende  lockdowns tegen het coronavirus. Na een voor Chinese begrippen  heel laag groeicijfer in 2022 (3,2 procent) veert de groei in 2023 weer wat op naar 4,7 procent. Nog maar een paar jaar geleden streefde China naar groei van 6 à 7 procent op jaarbasis.  Ramingen zijn altijd met  grote onzekerheid omgeven en komen zelden uit. Zelfs de meest geavanceerde economische modellen kunnen niet voorspellen hoe bbp en inflatie zich ontwikkelen, alleen al  omdat de economie  vatbaar is voor onvoorziene politieke en maatschappelijke schokken. In deze tijd zijn de geopolitiek en, nog steeds, de pandemie de grote stoorzenders.  Niettemin laten de OESO-ramingen een duidelijk beeld zien: de oorlog kost de wereld geld – véél geld. De wereld zal zo’n 28.000 miljard dollar armer zijn dan was voorzien in de laatste ramingen voor de oorlog in december 2021, schrijft de denktank.   De OESO zelf noemt de onzekerheid rond de ramingen „significant”. De risico’s dat de economie verder in het slop raakt zijn groot, vooral voor Europa. In een alternatief scenario met grotere gastekorten  daalt het bbp van de eurozone volgend jaar met ongeveer 1 procent.      Of Nederland zich aan economische krimp zal weten te onttrekken, is nog ongewis. Het Centraal Planbureau gaat (net als de economische bureaus van banken) uit van een economie die dit jaar én volgend jaar groeit. Het CPB houdt, bij een hogere gasprijs, wel rekening met een „lichte technische recessie” – oftewel twee of meer kwartalen krimp. Omdat de arbeidsmarkt – in Nederland, maar ook in Duitsland en de VS – zeer krap is, is een forse stijging van de werkloosheid bij bbp-krimp onwaarschijnlijk.   Centrale banken remmen de economie bewust (verder)  af, met een serie forse renteverhogingen. Ze doen alles om de piekende inflatie af te remmen. Hoe hoger de rente, hoe meer de consumptie en de investeringen worden ontmoedigd. Dat moet uiteindelijk ook de prijsstijgingen remmen.  De OESO roept centrale banken op vooral door te gaan met renteverhogingen, omdat de inflatie zich steeds breder  in de economie nestelt. In de VS daalt de inflatie volgend jaar fors, naar ruim 3 procent, verwacht de OESO. In de eurozone komt de inflatie boven de 6 procent uit, omdat de stijging van de energieprijzen nog doorwerkt in de prijzen van allerlei producten, en omdat de Europese Centrale Bank relatief laat begon met renteverhogingen.  De economie van Rusland weerstaat de westerse sancties beter dan eerder verwacht, zo blijkt uit de OESO-ramingen. In juni ging de OESO nog uit van bbp-krimp van 10 procent dit jaar. Nu gaat de OESO uit van 4,5 procent krimp. Ook andere instituten, zoals het IMF, stelden hun prognoses voor Rusland onlangs naar boven bij. Dit is onder meer omdat een financiële crisis, ondanks westerse financiële sancties, is uitgebleven. Overigens verwacht de OESO dat de Russische economie volgend jaar met nog eens 4,5 procent krimpt. Hoe onzeker dit soort ramingen zijn, bleek maandag op de Moskouse  aandelenbeurs.De hoofdindex daalde met bijna 7 procent, omdat beleggers vrezen voor nieuwe westerse financiële sancties. Ook ondermijnen de gedeeltelijke mobilisatie, en de maatschappelijke onrust die daarover is ontstaan, het economisch vertrouwen. ||https://www.nrc.nl//nieuws/2022/09/26/duitse-economie-krijgt-klap-door-oorlog-en-kan-krimpen-volgend-jaar-a4143239
2022-09-26||De Schot die weinig nieuws bracht  bij Unilever||Alan Jope, 59 jaar oud,  gaat mogelijk binnenkort voor het eerst in zijn leven bij een ander bedrijf werken dan bij Unilever. De Schot deed er 35 jaar over  om op te klimmen van marketingtrainee  tot de hoogste baas en maakte maandag  zijn vertrek  bekend. Dat deed hij opvallend vroeg: hij wil eind  2023 stoppen als zijn termijn afloopt. Naar zijn   opvolger wordt nog gezocht. Onder Jopes leiding werd Unilever, met wortels in Rotterdam, volledig Brits. Hij  volgde in 2019 de Nederlander Paul Polman op, die het bedrijf (met een waaier aan merken zoals Magnum-ijs  en Axe-deodorant) tien jaar leidde. Jope was daarvoor de baas geweest  in de regio’s  Rusland, Afrika en het Midden-Oosten en had  de divisie persoonlijke verzorging geleid. Beleggers voorzagen  niet  dat Jope  grootste overname ooit wilde doen  Hij nam het bedrijf in roerige tijden over. Twee jaar eerder had de Amerikaanse ketchupmaker Kraft Heinz een onverwacht overnamebod gedaan van 143 miljard dollar. De overnamepoging van een  bedrijf dat twee keer zo winstgevend was, schudde Unilever wakker. Polman beloofde aandeelhouders daarna hogere winstmarges en meer groei.   Waar Polman vaak op het podium stond – meestal om te spreken over de   duurzame ambities van het bedrijf – was  Jope als topman tot dusver meer een man van achter de schermen. Behalve als een vurig spreker stond Polman  bekend als   kortaf als hij kritische vragen kreeg. Jope stond juist te boek  als humoristisch en makkelijk in de omgang. Toch is een gebrek aan goede communicatie wat hem door aandeelhouders wordt verweten. Beleggers schrokken vooral van een wilde poging om de consumententak van GSK over te nemen. Begin dit jaar lekte uit dat Unilever liefst 60 miljard euro had willen neerleggen voor deze divisie, die onder meer  drogisterijmedicijnen verkoopt zoal Advil, en de tandpasta's  Aquafresh en Sensodyne. Beleggers zagen totaal niet aankomen dat Unilever van plan was deze grootste overname ooit te doen.   De overnamepoging was mogelijk bedoeld om beleggers tevreden te stellen, aangezien  de beurskoers van Unilever sterk achterbleef op concurrenten zoals Nestlé en Procter & Gamble. Maar precies het tegenovergestelde gebeurde: er volgde een storm van kritiek. Beleggers en analisten noemden het ronduit een slecht plan. De koers zakte binnen één dag met 8 procent. Fundsmith-oprichter Terry Smith noemde   de jacht op GSK „een bijna-doodervaring”, zo citeerde de Financial Times. GSK zelf zag de overname overigens ook niet zitten.   Het bod was des te opvallender, omdat Unilever weinig ervaring heeft met medicijnen die je bij de drogist kan kopen. En de prijs wekte ook verbazing: Unilever wilde meer betalen dan z'n totale jaaromzet.  Na alle kritiek wisselde  Jope snel van strategie.  Unilever werd  gereorganiseerd (zo werden 1.500 managementbanen geschrapt) en hij zou  meer  nadruk leggen op de sneller groeiende categorieën gezondheid, beauty en persoonlijke verzorging. De roerige overnamepoging trok de aandacht van een beroemde activistische aandeelhouder, die een belang nam in Unilever. Deze Nelson Peltz (die zich eerder had gestort op  Procter & Gamble) kreeg een zetel in het bestuur.      De maanden die volgden  bleven  onrustig voor Unilever, vooral door de snelle prijsstijgingen van grondstoffen en verpakkingsmaterialen. Dat vertaalde zich in duurdere producten. Het concern liet z’n prijzen in het tweede kwartaal   van 2022 met liefst 11 procent stijgen. Daarnaast probeert Unilever een deel van de inflatie zelf op te vangen, door    te bezuinigen, in te leveren op marges en door extra te investeren in reclame.   „Uiteindelijk heeft Jope niet zoveel nieuws naar Unilever gebracht”,  zegt Fernand de Boer, analist bij de Belgische zakenbank Degroof Petercam. „Hij is verder gegaan met de duurzaamheidskoers   en deelde  de organisatie opnieuw in   door het schrappen van managementbanen en herstructuren van het bedrijf in vijf divisies. Die reorganisatie  zal vermoedelijk zijn grootste wapenfeit worden.  Komende jaren gaan we zien of het Unilever naar  een hoger plan brengt.” Al jaren klinkt rond Unilever een roep om meer focus. Het bedrijf is echt nog een  conglomeraat. Er werken  150.000 werknemers aan   ruim 400 merken die worden verkocht in 190 landen. Dat varieert van Ben & Jerry’s-ijs, schoonmaakmiddel Cif, cosmeticalijn Dove, wasmiddel Omo  en  de Vegetarische Slager. Critici missen  samenhang en vragen al jaren om radicale keuzes.       Jope verkocht weliswaar de thee-tak van het bedrijf (met merken als Lipton en Pukka)  voor 4,5 miljard euro, maar verder heeft Jope    geen echt grote onderdelen durven afstoten. Toch verbaast dat analist De Boer niet zo. „Vaak wordt onderschat hoe complex Unilever is. Het opereert in personal care, beauty en food  in ontzettend veel  verschillende markten. In Nederland koop je Dove vooral als het in de aanbieding is, terwijl het in andere regio's wordt gezien als een premium merk. Het is niet eenvoudig afstand te doen van een regio, of een productgroep.” Is het opvallend dat Jope nu al, ruim een jaar van te voren, zijn vertrek bekendmaakt? „In ieder geval is het nu  duidelijk voor iedereen”, zegt De Boer, „Het zou kunnen dat hij zijn functie   in de praktijk wat eerder gaat neerleggen als er een opvolger is. Dat zullen we  zien.”     Beleggers reageerden   maandag positief op het nieuws van het vertrek van de Schot: het aandeel klom met een kleine anderhalf procent.  Het  aandeel is nu ongeveer  net zoveel waard als toen Jope in 2019 begon.   ||https://www.nrc.nl//nieuws/2022/09/26/de-schot-die-weinig-nieuws-bracht-bij-unilever-a4143236
2022-09-26||Alles is duurder, behalve bij ’t Pleintje op Scheveningen||Theo is de eerste als koffiehuis ’t Pleintje om half zeven ’s ochtends opengaat. Daarna komt Arno binnen. En dan Cor. Zonder dat ze hoeven te bestellen, zet eigenaar Frits Hubel koffie neer. Hij weet hoe zijn klanten hun Haagse bakkie drinken. Zwart, met melk of koffiemelk, met suiker of een zoetje. Hier geen opsmuk, een kopje is 1,25 euro. „Alles is duurder geworden”, zegt Cor Bakker (61). Maar niet de koffie bij ’t Pleintje.  Bakker heeft een slagerij om de hoek van het koffiehuis, een bruine houten kiosk voor het Scheveningse museum Muzee. Voor de eeuwwisseling telde Den Haag een stuk of vijftig van dit soort koffiekiosken, nu nog maar de helft. Ze dateren uit de tijd dat arbeiders hun salaris in de kroeg uitbetaald kregen – en dat vervolgens meteen grotendeels opdronken. De Volksbond tegen Alcoholmisbruik richtte daarom eind negentiende eeuw deze koffiehuizen op. ’s Ochtends vroeg vind je in ’t Pleintje, bij Frits Hubel (54) en zijn echtgenote Anja, bouwvakkers, schilders, zelfstandige ondernemers.  ’s Middags ook studenten van de nabijgelegen hotelschool. De soep van ’t Pleintje is in de wijde omtrek beroemd. Die kost 3,25 euro, erwtensoep 50 cent meer. Om zeven uur ’s ochtends zijn het vooral witte puntjes ei die worden besteld. Soepel flipt Frits de eieren op de bakplaat om. De gekookte eieren heeft hij al gepeld. Kai van der Voort (33) schuift aan en wijst op de voorpagina van De Telegraaf, die met AD/Haagsche Courant op de houten tafeltjes ligt. Het is de dag na Prinsjesdag en net is bekend geworden dat er een prijsplafond voor gas en elektriciteit komt. Hij zegt: „Ik zat al op 300 en zou 650 moeten gaan betalen.” Van der Voort had een slagerij in de binnenstad, bij paleis Noordeinde. Na een storing in het koelsysteem en de vele wegwerkzaamheden in de buurt ging het niet meer. Nu staan hij en „zijn meissie” Wendy in de slagerij van haar vader Cor.  Frits Hubel werkt in het koffiehuis sinds 2002. Hij heeft het koffiehuis overgenomen van zijn ouders. Foto Aurélien Gobau
 Uit eten gaan doen hij en Wendy allang niet meer. Ze gingen nog wel eens naar de Van der Valk. En op Prinsjesdag, als Haagse basisschoolleerlingen vrij zijn, zijn ze naar attractiepark Drievliet in Rijswijk geweest. Betaald door  vader Cor Bakker. Van der Voort: „Anders had het niet gekund. Ik moest 162 euro  afrekenen.” Ze zouden graag met de kinderen naar Disneyland gaan: dat betekent eerst de boot verkopen. Dat is zijn spaarpot, hij spaart verder niet. Het prijsplafond voor energie komt goed uit, denkt hij: „Nooit eerder heb ik op de kinderbijslag zitten wachten.” Nu wel. Maar hij zegt ook: „Het is vooral fijn voor mensen onderaan.” Want hij heeft het zo slecht nog niet, vertelt hij, hij heeft nog een huis kunnen kopen. De anderen knikken. Ook zij vinden dat de gestegen prijzen voor ánderen een groter probleem kunnen worden. Bakker zegt: „De kip is al 2 euro per kilo duurder bij de inkoop. Van de week weer:  25 cent erbij.” Hij vertelt dat hij langs een supermarkt reed aan de andere kant van Den Haag: „Vijfvijfennegentig stond er op het raam. 5,95! Daar koop ik het niet voor.” En even later: „Dat is andere kwaliteit hè, getumbeld.” Dit betekent dat er water is toegevoegd aan het vlees. Er komt misschien een moment dat hij de gestegen kosten aan zijn klanten moet doorberekenen, zeker als de energieprijzen verder stijgen. „De koeling hè.” Op Scheveningen is het soms zo’n hip gedoe met havermelk-decaf-lattes. Die houding! Hier kan je zonder oordeel zitten Mandy van der Ende fysiotherapeut  Theo Nederpelt (70) heeft het over „een beetje schipperen met de prijzen”. Hij verkoopt bloemen bij de Haagse Markt, in de multiculturele wijk Transvaal. Een luxe item? Welnee, zegt hij: „Al die verschillende culturen hebben bloemen nodig voor hun eigen feesten. Als Marokkanen iemand ten huwelijk vragen, doen ze dat met 150 rozen. Ik ben een van de goedkoopste, dus ze komen bij mij.” Lichtjesfeest, ook bloemen. Offerfeest, dan ook. „Als je je aan kerststukjes hebt vastgehouden, krijg je het moeilijk.” Hij merkt het wel hoor, de gestegen gasprijzen. Veel tuinders hebben opgezegd bij de veiling. „Die kassen moet je volblazen.” Thuis heeft hij er geen last van: „Ik heb nooit de kachel aan.”  Om half acht wordt het drukker in ’t Pleintje. Fysiotherapeut Mandy van der Ende (38) gaat zitten, ze is de enige vrouw tussen de mannen. Ze zegt: „Op Scheveningen is het soms zo’n hip gedoe met havermelk-decaf-lattes. Die houding! Hier kan je zonder oordeel zitten.” Soms komt ze ook lunchen. Ze vraagt aan eigenaar Frits Hubel om een broodje kaas om mee te nemen. Bezuinigen? Ze moet even nadenken en zegt: „We negeren het een beetje.” Ze vertelt dat de boodschappen duurder zijn, en zij en haar partner verwachten dat de huisbaas misschien de huur gaat verhogen. Die is „inclusief”, dus gas, water en licht zitten bij de huur in. En dan vertelt ze dat ze „een stuk minder” naar Friesland gaan. Daar woont de familie van haar partner: „Op en neer kost toch 100 euro aan benzine.” Even na achten kijkt Marco Vrolijk op de klok aan de muur. ‘Zijn jongens’ zijn er nog niet, in ’t Pleintje verdeelt hij het werk van die dag. De drie, in grijze bedrijfstruien, komen binnengedruppeld. Van alle klanten in de koffiekiosk merkt Vrolijk het meest van de gestegen energieprijzen. Hij heeft een kozijnenbedrijf. Hij zegt: „Iédereen wil nu dubbel of triple glas.”  Koffiehuis ’t Pleintje Foto Aurélien Gobau Wat merken Nederlanders van de inflatie en hogere energieprijzen? NRC drinkt koffie in verschillende prijsklassen||https://www.nrc.nl//nieuws/2022/09/26/alles-is-duurder-behalve-bij-t-pleintje-op-scheveningen-a4143234
2022-09-26||Rusland kent Edward Snowden staatsburgerschap toe||De Russische president Vladimir Poetin heeft de Amerikaanse klokkenluider Edward Snowden het Russische staatsburgerschap toegekend. Dat blijkt uit een op maandag uitgevaardigd decreet. Snowden kreeg in 2020 al een permanente verblijfsvergunning van de Russische staat.  Snowden werkte in de VS voor de inlichtendienst CIA en als systeembeheerder voor de Nationale Veiligheidsdienst (NSA). Hij ontvluchtte de Verenigde Staten nadat hij de kranten The Washington Post en The Guardian in 2013 documenten aanreikte over grootschalige spionageactiviteiten van de NSA. Onderweg naar een volgende verblijfplaats strandde hij in Moskou, waar de klokkenluider tot grote woede van de Verenigde Staten politiek asiel kreeg.  In 2019 sprak Snowden tegen de Amerikaanse televisiezender CBS over zijn wens terug te keren naar de Verenigde Staten. „Dat is het uiteindelijke doel. Maar als ik daar de rest van mijn leven in de gevangenis ga doorbrengen is mijn enige eis dat ik een eerlijk proces krijg. En dat is hetgeen dat de regering me niet kan garanderen.” Snowden zei toen verder dat hem misschien politiek asiel geboden zou worden door Duitsland of Frankijk. Dat is niet gebeurd. ||https://www.nrc.nl//nieuws/2022/09/26/rusland-kent-edward-snowden-staatsburgerschap-toe-a4143220
2022-09-26||Column | We kunnen niet uit  de tijd wegkomen||‘Wij zijn nooit bij onszelf, maar altijd een stap verder”, schrijft Montaigne. „Vrees, hoop en verlangen drijven ons naar de toekomst en beroven ons van onze band met en onze aandacht voor wat nu is, zodat wij ons onledig houden met wat zal zijn, zelfs als wij er niet meer zijn.”  Ik was bij Montaigne te rade gegaan over de Algemene Politieke Beschouwingen, want meestal zegt hij goede dingen, maar hier had ik weinig aan. Wat aandacht betreft klopt het. Maar onze volksvertegenwoordigers geven zich juist te weinig rekenschap van de toekomst.   Dat is deels een inhoudelijk probleem. Politici reageren vooral op de zaken die het luidst om aandacht vragen, of het meest mediageniek zijn, waardoor onderliggende onrechtvaardige structuren intact blijven. Maar het zit ook in de vorm die ons politieke systeem heeft. Plannen worden hooguit vier jaar vooruit gemaakt, terwijl grote problemen zoals de klimaatcrisis zich veel verder in de toekomst uitstrekken. Ook krijgt in de landelijke politiek de strijd tussen partijen te veel aandacht, ten koste van zorg voor anderen en de wereld. Kiezers zijn in dit systeem wezens met voorgeprogrammeerde belangen die voortkomen uit hun economische positie of identiteit. Burgers volgen wat er in Den Haag gebeurt ondertussen van achter hun scherm en hoeven zelf weinig verantwoordelijkheid te nemen. Ergens tegen zijn kan prima vanaf de bank met een biertje, ergens voor zijn betekent dat je weer aan de slag moet.   Volgens de anarchistische denker Peter Kropotkin is door de eeuwenlange macht van de staat de menselijke gemeenschapszin bijna verloren gegaan. Mensen kennen hun buren niet, leunen op de politie voor orde, en vragen „de Almachtige (vroeger een god, nu de staat) of hij wil trachten te voorkomen dat de antisociale hartstochten te hoog oplopen”. Dat gaat volgens Kropotkin in tegen de natuur. Niet de survival of the fittest is volgens hem in de evolutie het leidende principe geweest, maar wederzijdse hulp. Vogels, mieren, mensen en allerlei andere dieren werken door de geschiedenis heen steeds samen om het leven makkelijker te maken. Om daar recht aan te doen moeten we plaatselijk gaan leven in onafhankelijke eenheden.  Dat vergroot de vrijheid, maar ook de verantwoordelijkheid. Kropotkin schreef dit meer dan een eeuw geleden. Nu hebben grote bedrijven veel meer macht en de bureaucratie is toegenomen. De politiek hobbelt er een beetje achteraan. Antisociale hartstochten vieren hoogtij, bij mensen achter hun toetsenbord en volksvertegenwoordigers zoals Geert Wilders en Thierry Baudet. Maar we hebben niet veel tijd, in elk geval niet als het om de ecologische crises gaat. De politieke keuzes die nu worden gemaakt zijn bepalend voor hoe het verhaal verder gaat, misschien zelfs óf het verder gaat. Voorstellen om de democratie te bevorderen, zoals burgerraden, gaan er vaak vanuit dat het systeem in de basis nog goed werkt. Terwijl de wereld ons duidelijk maakt dat we ons anders moeten organiseren, lokaal en globaal.  „Hoe de geschiedenis ingaan, beste mevrouw Schubert?”, schrijft Ewa Lipska in het gedicht ‘Geschiedenis’. „Stormenderhand zoals tirannen? Schuchter zoals dichters? Voor haar applaudisseren als ze een toegift geeft voor het publiek? Welk publiek? Zwijgen als ze toeval en lot op verkenning stuurt? Kun je eruit wegkomen? Een brand met ervaring tikt zich op het vurige voorhoofd.”  We kunnen niet uit de tijd wegkomen, en op de toegift wachten lijkt me ook geen goed idee want vlak daarna valt het doek. Dus we moeten toch een stap verder nemen, met vrees, hoop en verlangen.||https://www.nrc.nl//nieuws/2022/09/26/we-kunnen-niet-uit-de-tijd-wegkomen-a4143223
2022-09-26||Oud-ambtenaar: versterking werd stopgezet vanwege zorgen over de veiligheid||Het besluit van minister Eric Wiebes (VVD, Economische Zaken) in 2018 om de versterking van huizen in Groningen stil te leggen en de hele operatie om te gooien, werd genomen vanwege grote zorgen over de veiligheid van huizen die op dat moment niet in het versterkingsprogramma zaten. Zo verdedigde Anita Wouters, die van 2017 tot 2019 ‘project-directeur-generaal Groningen Bovengronds’ was bij het ministerie van Economische Zaken, het „indrukken van de pauzeknop” in 2018. Zij was daar zelf op het ministerie nauw bij betrokken. Wiebes veroorzaakte in maart 2018 eerst veel vreugde in Groningen, door aan te kondigen dat de gaskraan op termijn dicht zou gaan. Maar al snel daarna maakte die vreugde plaats voor ontgoocheling, omdat hij ook de versterkingsoperatie grotendeels stillegde. Wouters werd maandagmiddag gehoord door de parlementaire enquêtecommissie die de gaswinning onderzoekt. Uit haar verhoor bleek dat zij het nog steeds een logische ingreep vond die Wiebes destijds deed. Zij hielp het besluit voorbereiden en uitvoeren.  Berekeningen van de NAM
Wouters vertelde dat ambtenaren van EZ en de minister zich vreselijke zorgen maakten toen uit informatie van ‘wetenschappers’ en allerlei andere partijen bleek dat er allerlei onveilige huizen in Groningen waren die niet in het versterkingsprogramma van Nationaal Coördinator Hans Alders zaten. Ze zei dat Wiebes de versterkingsoperatie deels pauzeerde om op zoek te gaan naar die onveilige huizen. In werkelijkheid, zo blijkt uit een reconstructie van NRC, kwam die informatie vooral uit berekeningen van gasbedrijf NAM. Berekeningen die door de regio en de NCG werden gewantrouwd, maar die door ambtenaren van EZK als neutrale informatie werden beschouwd. Het probleem was juist dat er heel veel discussie was over welke huizen onveilig waren, en welke niet. En dat de minister en zijn ambtenaren onverkort kozen voor de positie van de NAM. Zo schreef topambtenaar Maarten Camps aan Nationaal Coördinator Hans Alders dat niet de NCG, maar de NAM „een inventarisatie van de meest risicovolle huizen” moest maken, en dat die lijst leidend zou worden voor de versterking. Opstappen Alders
De ingreep van minister Eric Wiebes zette in 2018 kwaad bloed bij de regiobestuurders en maatschappelijke organisaties en was voor Alders reden om op te stappen. Alders had al vergevorderde plannen om de versterking gebiedsgericht aan te pakken, maar Wiebes wilde daar niet mee doorgaan. Over Alders had Wouters weinig positiefs te zeggen. Hij leverde volgens haar „geen stabiele cijfers” aan over het verloop van de versterking, daar had zij zelf veel last van, zei ze. En hij weigerde ook zijn rol in te perken tot die van adviseur, zoals minister Wiebes wilde. Op het ministerie werd al verwacht dat hij snel zou opstappen. Het pauzeren van een groot aantal versterkingsprojecten die in gang waren gezet door Alders betekende dat mensen die in een huis woonden dat al geïnspecteerd was en die te horen hadden gekregen dat hun huis onveilig was, hun versterkingsadvies plotseling niet meer kregen. „Dat is ontzettend teleurstellend en vervelend voor die mensen” erkende Wouters. „Er zaten ook mensen tussen die al te horen hadden gekregen dat hun huis onveilig was. Het is ook een kwestie van hoe je dat gaat proberen uit te leggen. Het is heel lastig uit te leggen, maar de werkelijkheid veranderde substantieel.” Volgens Wouters werd het stopzetten van de versterking verkeerd geframed. „Je kunt het frame kiezen: de minister gunt je geen nieuw huis. Dat frame kwamen we een beetje in terecht.” Het ministerie wilde de capaciteit die vrijkwam gebruiken om eerst de meest onveilige huizen te versterken, zei Wouters. Maar inmiddels zijn veel van deze huizen nog steeds niet versterkt. De nieuwe versterking werd gebaseerd op een model en gegevens van de NAM. Het ministerie had gehoopt dat de versterking sneller zou verlopen en dat er minder huizen hoefden te worden versterkt, maar de werkvoorraad van het aantal huizen dat geïnspecteerd moest worden liep al snel op tot 26.000.||https://www.nrc.nl//nieuws/2022/09/26/oud-ambtenaar-stopzetten-versterking-was-vanwege-zorgen-over-de-veiligheid-a4143205
2022-09-26||D66 wil schorsing FVD-Kamerlid Van Houwelingen na nazivergelijking|| D66 wil dat FVD-Kamerlid Pepijn van Houwelingen wordt geschorst als Kamerlid vanwege het vergelijken van twee ministers met het naziregime. Dat zegt D66-fractievoorzitter Jan Paternotte tegen NRC. Hij dient deze week een officiële klacht in bij het College van onderzoek integriteit, dat klachten behandelt over het schenden van de gedragscode door Kamerleden. In die code staat dat Kamerleden zich moeten onthouden van gedrag dat „het gezag of de waardigheid van de Kamer in ernstige mate” aantast. De oproep van Paternotte is bijzonder: het komt zelden voor dat een Kamerlid openlijk zegt dat een ander Kamerlid moet worden geschorst. Paternotte noemde het zondag al „woestmakend” dat Van Houwelingen op zaterdagavond op Twitter een gefotoshopt beeld deelde van ministers Ernst Kuipers (D66) en Karien van Gennip (CDA). Op de oorspronkelijke foto staan zij samen bij een vlag van de Sustainable Development Goals (SDG’s), de VN-doelen voor duurzame ontwikkeling. Op de bewerkte foto is de SDG-vlag vervangen door de vlag van het naziregime. Paternotte betitelde de fotoshop als „wanstaltig” en een „nieuw dieptepunt” waarmee FVD de veiligheid van de ministers in gevaar brengt. Kuipers en Van Gennip kondigden aan zich „te beraden op verdere stappen”.  Van Houwelingen haalde de fotoshop zondagavond laat na de ophef weer weg en plaatste in plaats daarvan een foto met de communistische vlag erbij „omdat de SDG-vlag welbeschouwd toch nóg verwanter is aan de hamer-en-sikkel van de communistische Internationale dan aan de Swastika”, schreef hij op Twitter. Het College van onderzoek integriteit, dat vorig jaar is ingesteld, kan verschillende sancties aan een Kamerlid opleggen als het tot de conclusie komt dat gedragsregels zijn overtreden. Zo kreeg FVD-leider Thierry Baudet eerder dit jaar een berisping omdat hij weigert zijn nevenfuncties op te geven, waaronder die van directeur bij zijn commerciële uitgeverij THPB Media. De toezichthouder eiste dat Baudet dit alsnog zou doen, maar dat deed de fractievoorzitter van FVD niet. Het gevolg daarvan is dat Baudet voorlopig met het niet opgeven van zijn nevenfuncties is weggekomen.  Paternotte vindt dat het college in het geval van Van Houwelingen verder zou moeten gaan dan het geven van een berisping. „Voor de meeste Kamerleden is een berisping heel heftig, maar bij FVD trekken ze zich er niks van aan.” De toezichthouder kan een Kamerlid ook een schorsing opleggen, van bijvoorbeeld een week tot maximaal een maand. Een Kamerlid mag dan wel stemmen, maar niet deelnemen aan debatten. Paternotte erkent dat zo’n maatregel „heel stevig” is, maar vindt dat het college een signaal moet geven dat met maken van nazivergelijkingen een grens is bereikt.  FVD-leider Baudet veroorzaakte vorige week tijdens de Algemene Politieke Beschouwingen een grote rel door de Engelse universiteit waaraan D66-leider Sigrid Kaag studeerde te betitelen tot een opleidingsplek „voor spionnen”. Alle aanwezige leden van het kabinet verlieten daarop demonstratief de zaal, waarna Kamervoorzitter Vera Bergkamp (D66) Baudet schorste voor de rest van de vergadering nadat hij weigerde zijn woorden terug te nemen. Komende donderdag praat de Tweede Kamer over een voorstel van Paternotte en ChristenUnie-fractievoorzitter Gert-Jan Segers dat regelt dat de Kamervoorzitter makkelijker kan ingrijpen als personen in een Kamerdebat worden bedreigd. Paternotte erkent dat de insinuatie van Baudet aan het adres van Kaag „anders is dan een directe bedreiging”. Toch heeft de door hem voorgestelde aanscherping van het Reglement van Orde volgens Paternotte meerwaarde. „Door expliciet te maken dat dreigende taal ongeoorloofd is, helpt dat de Kamervoorzitter om een volgende keer in te grijpen.” Paternotte brengt een incident met opnieuw FVD’er Van Houwelingen in herinnering, die tegen D66’er Sjoerd Sjoerdsma in een debat zei: „Uw tijd komt nog wel, want er komen tribunalen.” Van Houwelingen weigerde zijn woorden terug te nemen, terwijl Sjoerdsma in de dagen na het incident met de dood werd bedreigd. De gang van zaken laat volgens Paternotte zien hoe belangrijk het is dat dreigende taal richting andere politici in de Tweede Kamer niet onbestraft blijft. „Sjoerdsma kreeg doodsbedreigingen, bij Kaag stond iemand met een fakkel voor de deur. Dat heeft heel veel te maken met wat er in ons parlement wordt geroepen.” Pepijn Van Houwelingen was niet direct bereikbaar voor een reactie. ||https://www.nrc.nl//nieuws/2022/09/26/d66-wil-schorsing-fvd-kamerlid-van-houwelingen-na-nazivergelijking-a4143204
2022-09-26||Een update voor de kikkerkamasutra||Eindelijk zijn de rafelrandjes van de kikker- en paddenseks in kaart gebracht. Braziliaanse onderzoekers stelden een wereldwijde database samen van 378 goed gedocumenteerde gevallen uit de afgelopen honderd jaar waarbij de voortplanting niet volgens het boekje verliep. In verreweg de meeste gevallen (282) ging het om niet-soortgenoten die in amplexus – de paargreep – gehouden werden. Vijftig keer werd er een paringspoging ondernomen met een voorwerp (kaplaars, kokosnoot, tennisbal, drol van een jak) of een niet-amfibie (meestal een vis). Van regelrechte necrofilie was sprake in 46 gevallen. De eerste wetenschapper die op het spoor van paddennecrofilie kwam, is de Oostenrijkse etholoog Irenäus Eibl-Eibesfeldt (1928-2018). In zijn proefschrift Ein Beitrag zur Paarungsbiologie der Erdkröte uit 1950 meldt hij dat paddenwijfjes vaak onder het gewicht van meerdere hitsige mannetjes verdrinken, met dramatisch gevolg: „Ich fand Klumpen, bei denen sich bis zu 12 Männchen um ein totes Weibchen balgten.”  De term ‘necrofilie’ vertrouwt hij echter niet aan het papier toe. Dat geldt ook voor Daniel Wilhoft in zijn klassieker getiteld An unusual act of amplexus in Bufo marinus. Hierin doet hij droogjes verslag van zijn observatie, in 1959 in het noorden van Australië, van een reuzenpad (Rhinella marina) die midden op een weg acht uur lang paarde met een doodgereden en half verrotte vrouwelijke soortgenoot.  Deze publicatie in de North Queensland Naturalist bleef onbekend bij het grote publiek tot in 1988 de documentaire Cane Toads: An Unnatural History werd uitgezonden. Hierin wordt de strijd die de Australische bevolking levert met de schadelijke, invasieve reuzenpad sfeervol in beeld gebracht, inclusief een zorgvuldige reconstructie van het necrofiliegeval uit 1959 – de eerste en enige keer dat dit gedrag bij dieren is verfilmd. De documentaire bereikte, mede door de necrofiele pad, de cultstatus.  Hoewel reuzenpadden massaal oprukten tot in grote delen van Australië, duurde het tot 16 november 2008 voordat daar een tweede necrofiliegeval werd opgemerkt. De Nederlandse bioloog Bas Bruning deed destijds laboratoriumonderzoek  naar de kracht van de paargreep van mannetjesreuzenpadden.  Op een van zijn verzameltochten op zoek naar dode vrouwtjes in The Northern Territory vond hij ’s nachts op een snelweg een mannetje bovenop een dood vrouwtje, in amplexus. Tot zover niets nieuws, maar Bruning meldde mij wel een bijzonderheid: „De reuzenpadden hadden niet de normale paringspositie. Het wijfje was ongetwijfeld aangereden en daarbij dood op haar rug terechtgekomen, en het mannetje had haar stevig bij de buik gepakt zoals je op de foto kunt zien.” De foto blijft zeldzaam. Ik heb er de meest recente kikkerkamasutra even op nageslagen. Daar is in 2016 het laatste nieuwe standje aan toegevoegd, maar de missionarispositie ontbreekt nog steeds.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/26/een-update-voor-de-kikkerkamasutra-a4143202
2022-09-26||Minister Weerwind scherpt bezoek- en contactregeling EBI verder aan||Voor de zwaarste criminelen in de Extra Beveiligde Inrichting (EBI) in Vught gaan nog strengere regels gelden wat betreft bezoek en communicatie met de buitenwereld. Dat heeft minister voor Rechtsbescherming Franc Weerwind (D66) maandag aangekondigd. „Recente ontwikkelingen laten zien dat het huidige wet- en regelgevend kader tekortschiet en dat er meer nodig is”, schrijft hij in een brief aan de Tweede Kamer.  Weerwind wil de huidige regelgeving zo aanpassen dat gedetineerden die in Vught zitten voor hun rol in de zware georganiseerde misdaad extra beperkingen krijgen opgelegd. Ze mogen bijvoorbeeld nog maar één keer per week tien minuten lang bellen, in plaats van de huidige drie keer. Dat mag dan alleen met personen die zich eerst melden en identificeren op een door de Dienst Justitiële Inrichtingen (DJI) aangewezen locatie. Ze mogen ook nog maar één persoon per week ontvangen als bezoek, in plaats van de huidige drie keer.  Weerwind verwacht dat de veranderingen binnen drie maanden kunnen worden doorgevoerd, maar „zet alles op alles om deze eerder in te laten gaan”. Met de „recente ontwikkelingen” waarover hij schrijft, doelt hij zeer waarschijnlijk op publicaties van De Telegraaf van half september, over onder meer het contact tussen Ridouan Taghi en Mohammed B., die een levenslange gevangenisstraf uitzit vanwege de moord op regisseur Theo van Gogh in 2004. Beiden zitten vast in de EBI in Vught en zouden elkaar brieven met koranverzen sturen. Volgens justitie zijn daar mogelijk gecodeerde boodschappen in verwerkt.  Naast de maatregelen op korte termijn, zegt Weerwind te werken aan wetgeving die verder gaat. Hij wil bijvoorbeeld communicatie tussen bepaalde detineerden kunnen verbieden, telefonische en schriftelijke communicatie door individuele gevangenen kunnen verbieden en visueel toezicht krijgen op gesprekken tussen gedetineerden en hun advocaten. Bij sommige gedetineerden „dient er op voorhand vanuit te worden gegaan dat zij iedere mogelijkheid tot contact en communicatie met de buitenwereld zullen gebruiken om hun criminele praktijken voort te zetten”, schrijft Weerwind.  Gedetineerden kunnen nu onder een strenger communicatieregime worden geplaatst als er aanwijzingen zijn dat zij hun crimineel handelen voortzetten in gevangenschap. Weerwind wil dat dat in de toekomst ook al kan op grond van een vermoeden. ||https://www.nrc.nl//nieuws/2022/09/26/minister-weerwind-scherpt-bezoek-en-contactregeling-ebi-verder-aan-a4143192
2022-09-26||Opinie | Serie  Rings of Power  is een gemiste kans op grootsheid||Terwijl in Europa Rusland voor het eerst sinds WO II een rechtstreekse oorlog is begonnen met buurland Oekraïne, waar veel aandacht is voor de heldhaftigheid van Oekraïense soldaten, en de gruweldaden en vernietiging door Rusland, richt wereldwijd een miljoenenpubliek de aandacht op fantasyseries als The Rings of Power (Amazon) en House of the Dragon (HBO). De eerste is een prequel op de succesvolle Lord of the Rings-verfilmingen naar de boeken van J.R.R. Tolkien, en in dit klassieke verhaal over de strijd tussen goed en kwaad is het niet moeilijk overeenkomsten te zien met de strijd in Oekraïne. Er is, ook in NRC, aandacht voor The Rings of Power, maar ook voor de kritiek over huidskleur en vrouwen in gevechtsrollen die de serie over zich heen  heeft gekregen.  Martijn Vos is software engineer met belangstelling voor fantasy en SF.  Die kritiek is jammer, niet alleen omdat die klachten oppervlakkig en grotendeels ongegrond zijn, maar ook omdat de racistische en seksistische klank van de kritiek de meer inhoudelijke kritiek op deze duurste streamingproductie ooit in de weg zit. Want er is nogal wat mis met de serie, en dat gaat niet om huidskleur of de rol van vrouwen, integendeel het wat bruinere vel van de Bruivels (Harfoots in het Engels) is juist precies hoe Tolkien ze onderscheidde van de andere hobbitvolken. Hetzelfde geldt voor Galadriel: zij was volgens Tolkien zo groot en sterk als een mannelijke elf, en deed in atletisch vermogen voor niemand onder.  Nee, waar The Rings of Power de mist ingaat, is niet in het uiterlijk of in die details, maar juist in de grote lijnen: de geschiedenis zoals die geschreven is door Tolkien, en de acties van de belangrijkste hoofdpersoon, Galadriel. Bij Tolkien is ze met koning Gil-Galad en meestersmid Celebrimbor een van de drie machtigste elfen, maar in de serie komt ze over als een relatief jonge elf die zich door Gil-Galad (bij Tolkien haar achterneef) uit Midden-Aarde weg laat sturen. Haar in de boeken onafscheidelijke echtgenoot Celeborn wordt niet eens genoemd. Maar dat alles is nog te vergeven als de schrijvers van de serie er een goede reden voor hadden en ze er een goed verhaal mee vertelden. Groot was dus mijn verbazing dat Galadriel, aangekomen op het fantastisch weergegeven eiland Numenor (visueel is de serie absoluut een genot), in contact komt met Elendil, een personage dat Tolkien pas zo’n 2.000 jaar later situeert. Twee verhalen uit totaal verschillende tijdperken worden in de serie door elkaar gehaald, en ik zie na de vierde aflevering aankomen dat ook de val van het ondergrondse dwergenkoninkrijk Moria er nog bij gehaald gaat worden, wat bij Tolkien nog weer eens 2.000 jaar later plaats zou moeten vinden. Een periode van 4.000 jaar wordt samengeperst in één seizoen, dus als u het verhaal wat druk en moeilijk te volgen vindt, dan is dat niet zo gek. Het is alsof ze Julius Caesar Napoleon laten ontmoeten, terwijl middeleeuwse ridders een kruistocht uitvechten tegen de piramidebouwers. En het had zoveel beter kunnen zijn, zeker met het enorme budget dat de makers hadden. De verhaallijnen hadden beter over de verschillende seizoenen kunnen worden verdeeld. Dat zou de geschiedenis veel dramatischer hebben gemaakt. Toon het verstrijken van de tijd, hoe de mensen veranderen, en de elven juist niet. Alles toewerkend naar het punt waar het verhaal van de Lord of the Rings-film begint. Ik weet niet waarom de makers niet voor die grote, epische benadering hebben gekozen en in plaats daarvan zoveel mogelijk geschiedenis in een seizoen proberen te proppen. Met wat minder verhaallijnen tegelijkertijd had de serie wellicht meer focus kunnen hebben. Het is een gemiste kans op grootsheid. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/26/serie-rings-of-power-is-een-gemiste-kans-op-grootsheid-a4143199
2022-09-26||Verdachten ontvoeringsplannen Belgische minister verzetten zich tegen overlevering||De vier mannen die dit weekend in Nederland werden aangehouden omdat zij van plan zouden zijn een Belgische minister te ontvoeren, verzetten zich tegen hun overlevering aan België. Dat meldt het Openbaar Ministerie maandag. Het viertal van 20, 21, 29 en 48 jaar oud zou het gemunt hebben op de Belgische minister van Justitie Vincent Van Quickenborne, mogelijk omdat hij sinds zijn aantreden in 2020 inzet op het bestrijden van drugscriminaliteit in België.  De mannen werden dit weekend in Den Haag en omgeving aangehouden door de Nederlandse politie, nadat de Belgische autoriteiten daarom hadden verzocht. Maandag besloot de officier van justitie van het Internationaal Rechtshulpcentrum (IRC) in Amsterdam dat de mannen in overleveringsdetentie blijven. Ook mogen ze met niemand behalve hun eigen advocaat in contact komen.  Omdat de vier mannen niet hebben ingestemd met overlevering aan België, is het nu aan de Internationale Rechtshulp Kamer (IRK) van de Amsterdamse rechtbank om te beslissen of zij overgeleverd mogen worden. De zitting zal binnen zestig dagen plaatsvinden.||https://www.nrc.nl//nieuws/2022/09/26/verdachten-ontvoeringsplannen-belgische-minister-verzetten-zich-tegen-overlevering-a4143198
2022-09-26||Braken voor geld, kliniek zoekt overgever||Psycholoog Maartje Kroese schreef een paar weken geleden in een bericht  op de Facebookgroep ‘Amsterdam Durft Te Vragen’: „Gekke vraag: wie kan er makkelijk overgeven?”  Ze is werkzaam bij Kindt Clinics, waar bijna alle denkbare (en ondenkbare) angsten worden behandeld. Van angst voor spinnen en hoogtes tot liften en ratten en alle angsten daartussen en daarbuiten. „Geen angst is ons vreemd”, staat op de website. Ook de angst voor het zien van overgevende mensen niet.  Deze angst, die ze emetofobie noemen, is iets anders dan de gebruikelijke afschuw die het zien of horen van overgeven oproept. Mensen die lijden aan emetofobie ervaren overgeven als iets levensgevaarlijks. „Het is een hele heftige angst”, zegt Kroese. „Want je kan er wel voor kiezen niet in een lift te stappen als je daar bang voor bent, maar in theorie zou er óveral iemand kunnen zijn die moet overgeven.”  Kindt Clinics behandelt   een à twee keer per maand iemand met emetofobie,  door middel van de Memrec-methode. „We activeren de angst door iemand bloot te stellen aan exact dat waar ze bang voor zijn. Daardoor activeren we het spoortje in de hersenen dat de gebeurtenis koppelt aan angst.” Uit onderzoek blijkt dit spoortje op dat moment  openstaat voor verandering en zelfs gewist kan worden. „Na de blootstelling geven we één pilletje propranolol, een bètablokker. Die pil zorgt ervoor dat de receptoren in de hersenen die nodig zijn voor de heropslag van die angst geblokkeerd worden.”  Mensen die lijden aan emetofobie ervaren overgeven als iets levensgevaarlijks En zo kan in een behandeling van tweeënhalf uur, waarvan een groot deel voorgesprek en uitrusten na de pil en slechts luttele minuten blootstelling, iemand van een angst afgeholpen worden. „Maar het vergt wel wilskracht om je bloot te stellen aan je grootste angst.” Bij ruim 80 procent is er slechts één behandeling nodig. Er is wel een moeilijkheid aan de Memrec-methode. Om iemand bloot te  stellen, moet je die angst wel kunnen opwekken. „We hebben virtual reality geprobeerd, maar dat is  niet hetzelfde als  het echte werk”, zegt Kroese. „We hebben daarom een samenwerking met diverse hondeneigenaren en een duiventemmer, die langskomen met hun dieren. Een vogelspin, voor mensen met arachnofobie, en muizen hebben we zelf in huis.” Ook hebben ze toegang tot een lift en daarmee tot een plek op hoogte, voor mensen met acrofobie. Ze hadden alle angsten ter beschikking tot „de vaste overgever” vertrok.  De oproep van Kroese genereerde veel aanmeldingen, maar niet iedereen is geschikt voor deze ‘baan’, waar per overgeefbeurt een vergoeding van 50 euro wordt betaald.  „Het is belangrijk dat degene die we selecteren geen geschiedenis heeft met een eetstoornis of bijvoorbeeld zelf een angst of obsessie heeft voor overgeven.” Affiniteit met de zorg en met het streven anderen te helpen is het belangrijkst, naast een gevoelige overgeefreflex. ||https://www.nrc.nl//nieuws/2022/09/26/braken-voor-geld-kliniek-zoekt-overgever-a4143197
2022-09-26||Koersval Britse pond is nieuwe fase in lange glijvlucht||Voelt de nieuwe regering-Truss de tijdgeest wel goed aan? Kwasi Kwarteng, Truss’  minister van Financiën en buurman op Downing Street, presenteerde vrijdag een ‘mini-budget’, wat op zijn best een understatement is. Naast een al eerder bekendgemaakt bedrag van 150 miljard pond (165 miljard euro) aan maatregelen om de kosten voor energie van huishoudens en bedrijven te mitigeren, trekt Kwarteng ook nog 45 miljard pond uit voor lastenverlichting. Die lagere belastingen gaan vooral goed uitpakken voor de allerhoogste inkomens en doen weinig voor de Britse koopkracht. Deze keuze kan nog worden beschouwd als een kwestie van politieke smaak. Maar twee problemen spelen Kwarteng parten. Het eerste is dat het Verenigd Koninkrijk al een begrotingstekort heeft van naar verwachting 5,3 procent, waar deze uitgaven nog eens bovenop komen. Ze stuwen het begrotingstekort straks zomaar op richting 7,5 procent. De extra uitgaven zullen moeten worden geleend, en daar wreekt zich dat het buitenland daar een flinke rol bij moet spelen: het Verenigd Koninkrijk heeft nu al een tekort op zijn betalingsbalans van tegen de 8 procent van het bruto binnenlands product.  Internationale beleggers staan er niet om te trappelen om alles voor te schieten, en daar speelt ook Kwartengs tweede probleem: de stemming op de internationale financiële markten is dezer dagen al uitgesproken slecht.  Geen wonder dat de koers van Britse staatsleningen inmiddels fors is gedaald en de rente navenant is gestegen. De rente op Britse tienjarige staatsleningen stond donderdag, vóór Kwartengs tijding, nog op 3,49 procent, schoot vrijdag toen Kwarteng zijn mini-budget presenteerde al omhoog naar 3,83 procent en stond deze maandag op 4,11 procent. Een stijging van die orde van grootte is zeldzaam voor een gevestigd industrieland. Die problemen spelen ook voor het Britse pond sterling. Kort na Truss’ verkiezing piekte de Britse munt nog op een koers van 1,17 dollar per pond. Sindsdien, en al helemaal na Kwartengs ‘mini-budget’ van vrijdag, is de koers gekelderd. Maandag schommelde het pond rond 1,07 dollar, terwijl eerder zelfs even 1,03 dollar per pond was aangetikt. Economen hebben weinig goede woorden over voor de begrotingsplannen. Allereerst is een periode waarin de inflatie zo hoog is – in het VK nu al 10 procent, met een verwachting van 15 procent of meer – niet het ideale klimaat voor de stimulering in de vorm van belastingverlaging. Die jaagt de vraag in de economie alleen maar verder op, en die vraag moet juist worden ingetoomd om de inflatie te beteugelen. Het waren juist de enorme stimuleringspakketten tijdens en na de pandemie, zeker in de Verenigde Staten, die samen met de energieprijzen ten grondslag lagen aan de hoge inflatie in de industrielanden.  Ook een dalend pond sterling drijft de Britse prijzen, via duurdere import, nu alleen maar verder op. En daar komt nog bij dat de oplopende rente op staatsleningen de kosten van Kwartengs tekortfinanciering straks alleen maar verder opjaagt.  De huidige koersval van het pond lijkt een nieuwe fase in een lange glijvlucht van de munt sinds die in 1967 werd gedevalueerd ten opzichte van de Amerikaanse dollar. In 1976 moest de Britse regering, als eerste westerse land, noodsteun aanvragen bij het Internationaal Monetair Fonds (IMF), toen een crisis in de begroting en de betalingsbalans zorgde voor een acuut tekort aan financiële reserves. Het werd, met 3,9 miljard dollar, het grootste bedrag dat het IMF tot dan toe ooit had uitgeleend. Een nieuw dieptepunt van het pond kwam in 1985, toen de Amerikaanse dollar ijzersterk was tegenover alle andere valuta’s, dus niet alleen de Britse munt. De echte crisis was die in september 1992, op ‘zwarte woensdag’. Het pond was inmiddels opgenomen in het Europese Monetaire Stelsel (EMS), waarin munten van EU-landen aan elkaar waren gekoppeld. Het pond werd daar, onder meer door belegger George Soros, uit weggespeculeerd en moest het EMS verlaten. In 2016 kelderde het pond toen de Britse bevolking, tegen de verwachtingen van de beurzen in, in een referendum voor het verlaten van de EU (‘Brexit’) koos.  In de geschiedenis moest de Britse munt dus telkens een stapje  terug. De koers van 1,03 pond per dollar, die maandagochtend even werd aangetikt, is de laagste koers ooit. Wordt Truss’ begroting de volgende historische gebeurtenis in deze reeks? De strijdigheid van de Britse plannen met de internationale tijdgeest doet steeds meer denken aan het Frankrijk onder president Mitterrand in 1981. Terwijl tijdens de zware recessie van destijds de rest van de wereld de buikriem aantrok, presenteerde de nieuwe socialistische Franse president een expansieve begroting met een sterkere sociale zekerheid, in de hoop dat dit de economie zou stimuleren. Toen de nationale munt onder druk kwam en kapitaal over de grenzen begon te vluchten, was Mitterrand gedwongen de plannen grotendeels in te trekken. Twee jaar later moest hij juist fors gaan bezuinigen. Zover is het in het Verenigd Koninkrijk nog lang niet. Maar het rommelt al wel. Op de financiële markten gonsde maandag al snel het gerucht dat de centrale bank, de Bank of England, nog deze week een noodvergadering belegt om mogelijk de rente te verhogen en zo het pond te steunen. Maar een centrale bank kan niet alle kastanjes uit het vuur halen, en bankpresident Andrew Bailey zal er rekening mee moeten houden dat hij straks van Downing Street de schuld krijgt als de zaken uit de hand lopen. Terwijl beleggers hun Britse bezit in de uitverkoop deden, zei een woordvoerder van de Britse regering maandag dat de regering „niet ingaat op bewegingen op de financiële markten”. Er zijn volgens hem „geen plannen om de begroting bij te stellen’”. Nog niet. Het Verenigd Koninkrijk had maandag niet als enige last van zwaar weer op de financiële markten, die vooral in de ban blijven van het vooruitzicht dat centrale banken hun rentes sneller en verder verhogen als reactie op de hardnekkig hoge inflatie.  Ook andere munten dan het pond daalden ten opzichte van de sterke Amerikaanse dollar. De euro dook onder de 0,97 dollar per euro en reageerde daarmee vooral op slecht economisch nieuws uit Duitsland, waar de IFO-indicator voor economische bedrijvigheid over september een waarde noteerde van 84,3, waar een veel hogere 87 was verwacht. De beurskoersen in Europa waren licht lager, na twee weken van forse dalingen. De rente op Duitse tienjarige staatsleningen steeg naar 2,13 procent en is daarmee op het hoogste punt sinds eind 2011. Dat gaat ook op voor Nederlandse tienjarige staatsleningen, waarvan de rente klom naar 2,43 procent. De Italiaanse rente op tienjarige staatsleningen klom fors, naar 4,5 procent, in reactie op de zege van rechts in de verkiezingen van zondag. Het verschil met Duitsland, de ‘spread’, kwam daarmee op 2,36 procent. Dat is vlak onder de 2,5 procent die wordt gezien als het maximum waarbij de Europese Centrale Bank zich nog comfortabel voelt.||https://www.nrc.nl//nieuws/2022/09/26/beleggers-belegeren-britse-begroting-a4143195
2022-09-26||Het NFF toont veel verhalen van mannen over tobbende mannen||De generatie studenten die dit jaar is afgestudeerd aan de Nederlandse Filmacademie en de filmopleidingen aan de diverse kunstacademies en hogescholen heeft één ding gemeen: ze voltooiden hun studie tijdens de pandemie en moesten dus een groot deel van hun tijd vanachter hun bureau, een zoomscherm of met kleine, afgeschaalde producties hun vak leren en hun positie in een zeer competitieve industrie bepalen. En dat terwijl film een sociaal medium is, het maken een groepsproces, een optelsom.  En toen ging de wereld weer open en konden ze hun films gaan maken. Zo’n zeventig werden er dit jaar ingezonden naar het Nederlands Filmfestival (NFF), waarvan er dertig werden geselecteerd en negen genomineerd voor de vier studentenprijzen die maandag  op het NFF in Utrecht werden uitgereikt. Zoals gebruikelijk vertellen die veel persoonlijke verhalen. Maar ook valt op dat al die genomineerden vanuit het kleine naar iets groters kijken. Werd er het afgelopen decennium nogal veel genavelstaard in Nederlandse eindexamenfilms, zeker in vergelijking met het buitenland, dit jaar domineert een meer bezonken indruk. Zou het komen doordat de makers meer tijd hadden om na te denken? Om andere films te bekijken en zo een groter referentiekader op te bouwen? Leer je films maken niet alleen met je handen, op de set, maar ook met je ogen, voor een scherm?  De EY Talent Award ging naar het filmgedicht Void Between Us en de NFF Talent Award werd uitgereikt aan het licht magisch-realistische Over een pastoor op regenlaarzen.  Beide films zoeken respectievelijke een visuele en een scenariotechnische vorm om uitdrukking te geven aan een gevoel van vervreemding en disconnectie.  De KNF-prijs van de Nederlandse filmjournalistiek ging naar de HKU-afstudeerfilm Verwoede pogingen die een satirische vorm vond voor de levensvragen die voortkomen uit datzelfde gevoel geen contact met de wereld (meer) te kunnen maken. Een Aanmodderfakker-achtige eeuwige adolescent wordt door zijn zwangere vriendin naar een zingevingscursus gestuurd en ontpopt zich binnen de kortste keren tot frauduleuze zelfhulpgoeroe. Tot hij iemand tegenkomt die gewoon echt de weg kwijt is.  Ook Rosa Ruth Boesten, die al in 2013 afstudeerde aan de Filmacademie, werd maandag bekroond. Zij won de Filmprijs van de Stad Utrecht voor beste debuut voor Master of Light, een portret van schilder George Morton voor wie zijn kunst een manier is om na zijn gevangenisstraf weer te rehabiliteren. Haar film kreeg dit voorjaar ook al de Grand Jury Prijs op het Texaanse South by Southwest-festival. Volwassen worden is in al deze  films een thema. Soms lukt het niet, zoals in Verwoede pogingen en in de korte documentaire Jongen van Hout van Eva Oosterveld (Filmacademie, drie nominaties). De veertienjarige Stijn wordt hierin wegens agressie en middelengebruik van school gestuurd. Hij moet aan de slag in een houtwerkplaats. Kalme observerende beelden tonen de uitzichtloosheid van zijn situatie. Hoop vinden in een half uur film is misschien ook te veel gevraagd. Een portret van ‘beter laat dan nooit’ volwassenwording toont  de beeldschone melancholische stop-motionanimatie Rotkind. Anej Golcar van de Willem de Kooning Academie kreeg twee nominaties voor het verhaal over de zestigjarige Harry, die na de dood van zijn moeder zijn eigen stem vindt in een huis waar elk object een echoput is voor haar gemopper – dankzij een opzetmondje. Ook It Will Rain gaat over een coming-of-age, maar dan op grotere schaal. Regisseur Amir Zaza, zelf als vluchteling uit Syrië naar Nederland gekomen, verwerkte semi-autobiografische herinneringen over twee broers die na vreedzame protesten in Damascus worden opgepakt en gemarteld. De flashbackstructuur van de film koppelt voortdurend levensbedreigende situaties aan een pijnlijk heden. Daarin wordt duidelijk dat vluchten niet alleen over levensbehoud gaat, maar ook over schaamte en spijt. De film viel in de prijzen dankzij de Fentener van Vlissingen Fonds Award voor beste artistieke prestatie voor production designer Muhammed Berber, maar is als geheel een van de meest bezonken en volwassen films.  De studentenfilms vertellen op Void Between Us na nog steeds wel veel verhalen van mannen over tobbende mannen. Dat zegt net zo veel over de jury’s als over de opleidingen en de studenten. Er werd op het NFF het hele weekend gediscussieerd hoe de Nederlandse filmindustrie inclusiever moet. Er gebeurt al veel. Maar de opleidingen moeten daar ook een actieve rol in spelen. Zeker nu er zo veel tijd voor bezinning is geweest. Geen prijzen, wel geld. Elke jaar reikt het Nederlands Filmfonds zes zogeheten ‘wildcards’ uit die bestaan uit een geldbedrag van 50.000 euro om een nieuwe korte film te maken. Een van hen was Niek Silvan die aan de Filmacademie afstudeerde met de persoonlijke documentaire Swan Reflecting Elephants over ‘reflecties’. Het begint met een zoektocht naar zichzelf en zijn afwezige vader en eindigt met de vraag in hoeverre film eigenlijk de wereld reflecteert. Andere wildcards gingen naar Jiyan Düyü (Rietveld Academie) voor de documentaire Birds Fly Back, animatieregisseurs Mahmood Shakuri en Quita Felix (beiden HKU). Ook fictieregisseurs Idriss Nsangou Nabil (This is Your Captain Speaking, Filmacademie) en Jikkie Schelling (Funny Feeling, HKU) kunnen een nieuwe film gaan maken. Over een pastoor op regenlaarzen is een intieme en lichtelijk magisch-realistische fictiefilm van Filmacademie-alumnus Wessel van Wanrooij over een dementerende geestelijke die de weg kwijtraakt in het bos en daar een ontmoeting heeft met een jonge jageres. De dialogen uit het scenario van Reowin Renkema voorzien in kleine fricties tussen hun twee werkelijkheden. De vrouw heeft iets te verbergen, voor de man is alles vanzelfsprekend. Langzamerhand neemt hun ontmoeting een mystieke wending die doet denken aan het gedicht De tuinman en de dood, en de mythe van de veerman naar het dodenrijk. De beeldtaal volgt bescheiden. De camera speelt de hoofdrol in Luka Gribnau’s Void Between Us, waarvan de hele crew werd onderscheiden vanwege de hoge kwaliteit van de productie (beeld, geluid, art direction) van haar afstudeerfilm aan de Hogeschool voor de Kunsten Utrecht.  Void Between Us is een visueel gedicht over rouw en afscheid, van een geliefde, een kind, een familielid, iedereen kan er iets anders in zien. Troosteloze speeltuinen en galerijflats, een autosloop en een school geven kleine hints, een spokenwordvoice-over en een horrorsoundtrack completeren het beeld van een jonge vrouw die zoekt naar contact met herinneringen, zichzelf en een prepandemische wereld – toen mensen elkaar nog aan konden raken. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/26/het-nff-toont-veel-verhalen-van-mannen-over-tobbende-mannen-a4143194
2022-09-26||Na twintig jaar is er weer  iemand van adel – een AOW’er uit Apeldoorn||Tal van deftige Nederlanders werden de afgelopen eeuw buiten de deur gehouden, maar voor de Apeldoornse AOW’er Frans Lauta van Aysma (77) ging de poort van de meestal onverbiddelijke Hoge Raad van Adel open. Maandag kreeg hij in Den Haag zijn ‘adelsdiploma’.  In zijn woning op de derde verdieping van een flat in Apeldoorn zat hij er afgelopen weekend een beetje overweldigd bij. Het „overvalt” hem, zegt hij. „Er is geen voorbeeld van wat ik moet doen en hoe ik het moet doen. Hoe zal ik die mensen aanspreken? Met hoogwelgeboren?” Op een tafeltje in de woonkamer, waar meer dan honderd VHS-videobanden tegen de muur staan opgestapeld, ligt de  uitnodiging  van de Hoge Raad van Adel, geadresseerd aan de hoogwelgeboren heer, jonkheer F. Lauta van Aysma. „Ik kan het beste gewoon maar mezelf zijn”, concludeert hij.  Tot de Nederlandse adel werd de afgelopen eeuw nog zelden iemand toegelaten. De meeste leden traden toe rond 1814, toen de nieuwe koning Willem I de bestaande elite aan zich wilde binden. Door ‘verheffing’ beloonde hij nieuwkomers, met ‘erkenning’ paaide hij oude elite en door ‘inlijving’ verplichtte hij van oorsprong buitenlandse adel aan zich.  Liberalisering en modern recht maakten aan de rechten van de koninklijke claque een eind, waarna  in de twintigste eeuw een historisch-symbolische sterfhuisconstructie verzonnen werd. Verheffing van nieuwe families werd in 1953 afgeschaft en ‘inlijving’ gebeurde alleen nog sporadisch, met de van oorsprong Finse familie van minister Kajsa Ollongren in 2002 als laatste. In 1991 werd voor het laatst een familie ‘erkend’.  Niet alleen is Lauta van Aysma de eerste Nederlandse familie die sinds twintig jaar tot de adel wordt toegelaten, ook trad nooit eerder iemand toe die, zoals hij, al meer dan een eeuw geen rijke of machtige voorouders heeft en zelf rond de armoedegrens leeft. Dat het lukte, is – behalve aan de tijdgeest – te danken aan André Buwalda, rentmeester van een kerk met inpandig bed and breakfast, in het Friese dorp Schettens.  Toen een oude helm aan de muur in zijn kerk na onderzoek door het Militair Museum in Soesterberg leidde naar Schelte Hotzes van Aysma (1578-1637), de hoogste militair in het leger van de Friese stadhouder Hendrik Casimir, werd in de kerk ook diens graf gevonden. Dna-onderzoek van zijn botten en een speurtocht via Facebook naar nazaten leidden naar Frans, wiens wangslijm  een 100 procent-match opleverde. Buwalda biedt het verhaal van Van Aysma aan als attractie bij verblijf in de B&B, die door de protestantse gemeente in de toren van de kerk ter dekking van onderhoudskosten geëxploiteerd wordt. In 2018 organiseerde hij een ‘herbegrafenis’ van de kolonel, waarbij Frans als eregast werd uitgenodigd. Omdat andere nazaten van Schelte in 1825 tot de adel zijn toegelaten maar de tak van Frans vergeten werd, besloot de protestantse gemeente de volgens hem „nogal prijzige”  aanvraag van zijn adelsdiploma voor haar rekening te nemen. Frans vond het „een eer”. Zijn vader had wel eens gezegd dat er „iets was” maar het was nooit uitgezocht.    De Nederlandse Adel veranderde in de afgelopen eeuw van elitair maatschappelijk bastion in een bewaarplaats voor historie. Uit weerzin tegen ‘snobs’ werd nieuwe aanwas verhinderd en intussen maakte individualisering het idee dat eigen kwaliteit erfelijk zou zijn, impopulair. De groep wordt ook steeds kleiner. Van de 566 adellijke geslachten zijn er nu nog ongeveer 300 in leven.  Het drukst was de Hoge Raad van Adel, het vaste adviescollege van de regering op het gebied van adeldom en heraldiek, de afgelopen jaren met het verlenen van adeldom aan nieuwe leden van de koninklijke familie. Zij worden nog wel verheven (prins Claus in1966, prinses Máxima in 2001) en erven als enigen ook adel  via de vrouwelijke lijn.   Dat Frans in de selecte ménagerie van de koning is opgenomen, illustreert hoe ook het laatste bastion van erfelijkheid inclusie aanhangt.  Een afgevaardigde van de Hoge Raad van Adel kwam nog wel langs met vragen. „Een soort test”, vermoedt Frans, „wat ook wel mag voor zoiets”.  Hij is „niet helemaal schoon”, bekent hij meteen. Als kind uit een straatarm gezin in Limburg stal hij soms hout of aardappels. Zijn leven is niet makkelijk geweest. Omdat zijn ouders allebei ziek werden, belandde hij als kind bij „sadistische” paters in Kerkrade. Toen hij een bal in het plantsoen getrapt had, moest hij bij de schoenmaker zelf een stok uitzoeken om achtenveertig slagen mee te krijgen. De pater nam toch liever een dunner stokje. „Zo’n zwieperd, die harder aan komt.” Dat zijn ouders de school niet meer konden betalen, was zijn geluk. Op zijn veertiende ging hij werken bij Philips en daarna in de grafische industrie, tot hij werd afgekeurd. Toen Frans op zijn 22e vader werd, was hij daar „niet rijp voor”. Zijn vrouw vertrok met zijn dochtertje naar een andere man.  Bijna 25 jaar geleden ontmoette hij in een Apeldoorns café Diane. Het regende keihard. „Wat kom je doen?” vroeg hij nog. Haar moeder werd boos omdat Frans veel ouder was. Hij wilde eerst alleen voor haar zorgen, het werd „wat meer” en nu hij haar mantelzorger is, zit het „ertussenin”.  Diane, die lijdt aan de aangeboren groeistoornis van het syndroom van Turner, liep hem na, zegt ze terwijl ze koffie inschenkt, omdat ze hem bijzonder vond. Zij is niet de enige die het ziet. Mensen „lichten op” als ze Frans, lichtblauwe ogen, lang atletisch postuur, kalme blik, zien. „Waar je met hem komt, word je speciaal behandeld”, zegt ze.  Zou er dan toch zoiets bestaan als blauw bloed? Iets aparts zit wel in hem, geeft Frans toe. In cafés zit hij ook altijd een beetje achteraf, maar dat kan „gewoon eigenwijsheid” zijn. In de praktijk verandert zijn leven niet. Het mooiste vindt hij dat zijn dochter, Miranda, die net als haar moeder in de zorg werkt, nu jonkvrouw is. Als vrouw kan ze dat predicaat niet doorgeven, maar „beretrots’ is ze wel. „Dat heb ik haar dan in ieder geval kunnen geven.”||https://www.nrc.nl//nieuws/2022/09/26/na-twintig-jaar-is-er-weer-iemand-van-adel-een-aower-uit-apeldoorn-a4143193
2022-09-26||De veldtocht van Magnus Carlsen tegen vals spel|| Magnus Carlsen won afgelopen zondag op indrukwekkende manier de Julius Baer Generation Cup, een online rapidtoernooi waarin hij in de finale het Indiase talent Arjun Erigaisi (19) verpletterde. Carlsen had geweldig gespeeld, maar toen het karwei was geklaard, kreeg hij vooral vragen over zijn campagne tegen een ander jong talent, de Amerikaan Hans Niemann, die hij  al weken als valsspeler aan de schandpaal had genageld.   De vragenstellers moesten nog even geduld hebben. Carlsen zei: „Ik zal er iets meer over zeggen, misschien morgen of op een van de dagen daarna. In het algemeen wil ik dat bedrog in het schaken serieus behandeld wordt. Maar we zullen zien wat er gebeurt. Ik zal binnenkort met mijn verklaring komen en dat zal ook niet het laatste zijn wat je van mij over dit onderwerp zult horen.”  Het was de eerste keer dat hij het woord ‘bedrog’ in de mond nam, al was het allang duidelijk dat het hem daarom ging. Vanaf begin september leek Carlsen in het gevecht tegen Niemann op een pokerspeler die als enige weet dat hij een winnende hand heeft en daarom zijn inzet schijnbaar roekeloos voortdurend verhoogt.  Eerst trok hij zich op 5 september  terug uit het toernooi om de Sinquefield Cup in Saint Louis, nadat hij een dag eerder zijn partij tegen Niemann had verloren. Kort daarna gaf hij in het Julius Baer-toernooi zijn partij tegen Niemann op toen hij één zet had gespeeld en daarmee aan zijn contractuele verplichting had voldaan.  Hij maakte vervolgens een sarcastische opmerking over de Amerikaan Max Dlugy, die hij „Niemanns mentor” noemde. Daarmee verhoogde hij zijn inzet aanzienlijk, want Dlugy is een belangrijk man in het Amerikaanse schaakleven. Hij is jeugdwereldkampioen, Amerikaans kampioen en voorzitter van de Amerikaanse schaakbond geweest. Voordat  hij met zijn actie begon, had Carlsen met de Nederlandse grootmeester Benjamin Bok over Niemann  gepraat. Kort nadat Carlsen de naam Dlugy had laten vallen, opende Bok op zijn eigen Twitch-kanaal het dossier-Dlugy. Hierbij  liet hij zien dat de Amerikaan waarschijnlijk twee keer door het platform Chess.com uit een onlinetoernooi was verwijderd  en dat hij – toen hij in 2005 als Amerikaanse zakenman in Rusland optrad - daar een paar maanden in voorarrest had gezeten wegens veronderstelde oplichting. Weliswaar was hij  vrijgesproken, maar toch ... Het leek dat Carlsen zijn veldtocht tegen Niemann grondig had voorbereid. Afgelopen zondag had Carlsen het op de Noorse televisie over een volgend toernooi waarin hij zal spelen en waarvoor Niemann zich ook heeft geplaatst. Net als het Julius Baer-toernooi valt het onder de hoede van de Play Magnus Group, waarvan Carlsen boegbeeld en aandeelhouder is. De Noorse wereldkampioen zei dat hij zijn standpunt of hij wel of niet tegen Niemann speelt niet zal veranderen, maar dat hij niet degene is die de spelers uitnodigt. Alweer gaf hij zonder het uit te spreken een duistere boodschap. Schaakorganisatoren die zowel Carlsen als Niemann uitnodigen, moeten zich zorgen maken. Maar wat voor bewijzen heeft Carlsen tegen Niemann? Die heeft toegegeven dat hij, toen hij 12 was en later nog eens toen hij 16 was, in partijen op de website van Chess.com bedrog had gepleegd. Hij was toen door de software van Chess.com tegen de lamp gelopen. Verder heeft Niemann de afgelopen jaren een grote ratingsprong gemaakt waarvan veel mensen versteld stonden, ook de Nederlandse jeugdleiders die hem meemaakten toen hij tien jaar geleden in Nederland woonde. Als dit het enige is dat Carlsen tegen hem heeft, is het weinig.  Sinds de schaakcomputers sterker spelen dan de beste mensen, is zowel het bedrog met behulp van schaakprogramma’s als de veiligheidsmaatregelen daartegen uitgegroeid tot een geavanceerde tak van wetenschap.  De wedstrijdleiders van de Sinquefield Cup verscherpten hun maatregelen en vonden geen aanwijzing dat Niemann iets verkeerd had gedaan. De computerhoogleraar Ken Regan, die geldt als de grootste expert op het gebied van valsspelen met computerprogramma’s, speelde alle partijen van Niemann van de afgelopen twee jaar na en zag niets verdachts, ook niet in die ongewoon grote ratingsprong. Het onderwerp plaagt de schaakwereld al tientallen jaren. De eerste keer dat het alom besproken werd, was na het World Open in Philadelphia in 1993. Het bedrog was toen zo primitief, dat men veronderstelde dat het een test was – niet van de computers, maar van de goedgelovigheid van de organisatoren.  Sindsdien is er natuurlijk veel verbeterd, als je het zo kunt noemen. Om de digitale „anale  kraaltjes” waar Elon Musk het deze maand over had, werd gelachen en het is inderdaad een bizarre theorie, maar in de werkelijkheid zijn steeds kleinere micro-computertjes al in schoenen en sokken van schakers aangetroffen. Tussen de zetten naar een wc-hokje gaan om de stelling in te voeren in een smartphone was ooit geavanceerd, maar nu primitief en iets voor de allerdomste bedriegers.  Als Niemann inderdaad zijn hoge positie op de wereldranglijst zou danken aan bedrog, kun je zeggen dat hij het valsspelen op een ongekend hoog niveau heeft gebracht. Er werd al gesuggereerd dat de wereldschaakbond FIDE hem in dienst moet nemen als veiligheidsdeskundige. De FIDE gaf vorige week een verklaring uit waarin Carlsen berispt werd om de manier waarop hij te werk ging, maar ook een grootscheeps onderzoek naar bedrog werd aangekondigd. Er staat veel op het spel: kan iemand met valsspelen bij de wereldtop komen? En als er niets aan de hand is, mag een wereldkampioen een jong talent voor de bus gooien?||https://www.nrc.nl//nieuws/2022/09/26/de-veldtocht-van-magnus-carlsen-tegen-vals-spel-a4143191
2022-09-26||Groningse gaskraan vanaf zaterdag &#8216;op de waakvlam&#8217;||Vanaf aanstaande zaterdag, 1 oktober, zal het kabinet zoals gepland de Groningse gaskraan verder dichtdraaien. Het Groningenveld zal „op de waakvlam” draaien; er zal slechts een minimale hoeveelheid gas worden gewonnen. Dat schrijft staatssecretaris Hans Vijlbrief (Mijnbouw, D66) maandag in een brief aan de Tweede Kamer.  Vijlbrief zegt dat komend gasjaar, dat loopt vanaf oktober, maximaal 2,8 miljard kuub gas uit Groningen zal komen. In het vorige gasjaar (2021-2022) werd zo’n 4,5 miljard kuub gas gewonnen. Het kabinet wil al langer de gaswinning uit het Groningenveld verminderen. Vanwege de oorlog in Oekraïne en de daardoor veroorzaakte gastekorten wordt een slag om de arm gehouden. „Als de geopolitieke situatie het toelaat, wil het kabinet de gaswinning uit het Groningenveld stoppen in het najaar van 2023, uiterlijk 2024”, aldus het kabinet.  Er zijn nog elf Groningse gasputten open. Die worden vanaf oktober met een maximum draaiende gehouden voor noodgevallen. Vóór 1 april volgend jaar zal staatssecretaris Vijlbrief besluiten of vanaf die datum zes van de elf productielocaties gesloten kunnen worden. Dat zal eveneens afhankelijk zijn van de „geopolitieke situatie”.  De reden voor het dichtdraaien van de gaskraan is de impact van de aardbevingen in Groningen. „Met elke aardbeving in Groningen, zoals zaterdag nog bij Uithuizen, worden de Groningers weer opgeschrikt. De schade aan huizen, maar zeker ook de impact op Groningers is enorm”, zegt Vijlbrief.  In de provincie Groningen zijn al zeker 3.300 panden gesloopt sinds de zwaarste aardbeving in 2012 bij Huizinge. Dat meldt NOS op basis van opgevraagde gegevens bij de Nationaal Coördinator Groningen (NCG), die de zogenoemde versterkingsoperatie van beschadigde huizen coördineert. Volgens de NOS zijn het vooral rijtjeswoningen en waren de panden onverkoopbaar of niet veilig voor zwaardere aardbevingen. In de maandag gepubliceerde maandelijkse voortgangsrapportage schrijft NCG dit jaar zo’n 4.000 adressen te keuren of ze voldoen aan de veiligheidsnorm. De verwachting is dat zo’n 1.000 tot 1.500 panden bouwkundig versterkt moeten worden. ||https://www.nrc.nl//nieuws/2022/09/26/groningse-gaskraan-vanaf-zaterdag-op-de-waakvlam-a4143186
2022-09-26||‘De oorlog dwingt mij aan een nieuwe fase te beginnen’||‘Twee landen zijn mijn thuis geweest: Iran en Oekraïne. In Iran sterven nu meisjes en vrouwen, die het geweld van de zedenpolitie niet langer accepteren. In Oekraïne sterven jongens en mannen, in de oorlog met Rusland. „De oorlog dwingt mij een nieuw leven op te bouwen in een derde land. Ik moet vooruit. Terugkijken en huilen zitten niet in mijn karakter. Zo snel mogelijk wil ik zelf weer geld verdienen. Financiële zelfstandigheid is voor mij een voorwaarde om creatief te zijn. „Ik put kracht uit mijn voornaam, Solmaz. Het is een Turkse naam. Ook veel meisjes in Iran heten zo. Mijn vader heeft die voor mij uitgekozen. De betekenis is: ‘plant die altijd bloeit’, ‘plant waarvoor het altijd lente is. „Dat is wie ik ben: vol energie, altijd op zoek naar nieuwe indrukken en ideeën. I was created to create. Mijn leven is een reis. Ik hoop dat die lang mag duren en me ver zal brengen.  Naam: Solmaz Fooladi (‘Mijn leeftijd? Voor mij telt die niet. Een getal zegt niets over wie ik ben.’) Vluchtte: Uit Kiev, afgelopen maart, met haar zonen (nu 17 en 14 jaar) Hoopt: Op een toekomst in Nederland „Ik ben opgegroeid in Iran. Op mijn negentiende ben ik naar Kiev gegaan, voor een studie architectuur. Daar heb ik langer gewoond en gewerkt dan in mijn geboorteland. „Ik wás iemand in Oekraïne. Ik was bekend als interieurontwerper, meubelontwerper, modeontwerper, beeldend kunstenaar. Ik kreeg ook opdrachten in Denemarken, Turkije, Dubai, Zanzibar. „Bommen hebben me verjaagd uit mijn huis en studio in Kiev. Ik riep tegen buren en vrienden: ‘We moeten vluchten, anders wordt dit onze dood!’ Verstijfd van angst bleven de meesten. Ze waren bang op reis te sterven. Ik ben gegaan, met mijn twee zonen. Hun vader, mijn ex-man, vecht aan het front. „Na mijn Iraanse levensfase is nu ook mijn Oekraïense voorbij. Definitief. Economisch ging in Oekraïne al slecht. Nu wordt het ook nog eens verwoest.  „Ik bel en app met vrienden in Kiev, die zeggen en schrijven: ‘Jij hebt Oe-kraïne zo veel gegeven; het zal niet meer in staat zijn jou iets terug te geven.’ Het land is kapot. Ruim honderd interieurs en meer dan vijftig meubels heb ik ontworpen, zeven kunstinstallaties, modeshows, seminars.  „Op twee manieren denk ik na over mijn toekomst. Ik probeer zowel mijn dromen als mijn gevoel te volgen. Mijn dromen zijn heel duidelijk. Ik wil opdrachten krijgen in westerse landen. Dáár ligt mijn toekomst – niet in Oost-Europa, minder het Midden-Oosten. „Mijn gevoel is onbestemd op dit moment. Letterlijk met lege handen zijn wij in Nederland aangekomen, nu net een half jaar geleden. Langzaam begin ik hier te aarden, maar het zal nog tijd kosten om weer vaste grond onder m’n voeten te voelen. „Het zal me lukken. Als ontwerper en kunstenaar ben ik gewend uitersten te verbinden. Ik werk veel met beton. Dit harde materiaal, met z’n kille uitstraling, meng ik met zachtheid en warmte. Tapijten, rijk beschilderd ceramiek. Zachte stoffen, warme kleuren. Ik laat zien hoe je zogenaamde  contrasten met elkaar in harmonie kunt brengen. Mijn werk is eclectisch, een bewuste mix van stijlen: structuralistisch, minimalistisch, oosters; industrieel én huiselijk. „We wonen nu in Helmond. Drie dagen in de week werk ik voor designbureau D/Dock in Amsterdam. Tweemaal twee uur ben ik onderweg tussen huis en werk. Dat is het méér dan waard. Ik krijg kansen, doe inspiratie op, kan doorgaan mezelf te ontwikkelen.  „Ik hoop een werkvergunning voor Nederland te krijgen. Mensen hebben hier een open geest, ze zijn nieuwsgierig, ze werken hard. Dat past bij mij.  „Voor mijn nieuwe collega’s in Amsterdam heb ik een kunstinstallatie gebouwd, met de titel Lets life countinue, als dank voor hun hulp en warmte. Lege dozen, die ik her en der heb gevonden, vormen de basis hiervan.  „Dát ben ik: veelzijdig, veelvormig en leeg, op dit moment. Met volop ideeën en energie om dozen vol nieuwe verrassingen te vullen.”||https://www.nrc.nl//nieuws/2022/09/26/de-oorlog-dwingt-mij-aan-een-nieuwe-fase-te-beginnen-a4143190
2022-09-26||Verdachte in moordzaak Peter R. de Vries aangehouden in Polen||In Polen is een 30-jarige man aangehouden die wordt verdacht van betrokkenheid bij de aanslag op misdaadverslaggever Peter R. de Vries. Dat heeft het Openbaar Ministerie maandagmiddag bekendgemaakt. Hij zou hebben geholpen bij de voorbereidingen van de aanslag, die op 6 juli vorig jaar plaatsvond in het centrum van Amsterdam. De opgepakte man zou destijds woonachtig zijn geweest in Rotterdam. De man heeft een Poolse nationaliteit en is aangehouden door de Poolse politie, op verzoek van Nederland. Het OM heeft gevraagd om zijn overlevering. Het is nog niet duidelijk wanneer dat gaat gebeuren. De Poolse man is de zevende verdachte die het OM heeft aangehouden in het onderzoek naar de moordaanslag op Peter R. de Vries. De Vries werd in 2021 neergeschoten in Amsterdam, terwijl hij na een televisieoptreden bij praatprogramma RTL Boulevard naar de parkeergarage liep waar zijn auto stond. Hij overleed negen dagen later in het ziekenhuis. Sindsdien voert onder meer het OM een grootschalig onderzoek uit naar de opdrachtgevers en andere betrokkenen bij de moord. Tegen de twee vermoedelijke uitvoerders van de aanslag, de 22-jarige Delano G. en de 36-jarige Pool Kamil E., heeft justitie begin juni levenslang geëist.  Eerder deze zomer hield de politie in het Brabantse Helmond een 27-jarige man aan. Ook werd in Spanje een 26-jarige Nederlandse man aangehouden en op Curaçao een 27-jarige Nederlandse man, op verdenking van uitvoerende taken. Een andere 27-jarige verdachte, Krystian M. uit Polen, wordt in een andere moordzaak gelinkt aan crimineel Ridouan Taghi. ||https://www.nrc.nl//nieuws/2022/09/26/verdachte-in-moordzaak-peter-r-de-vries-aangehouden-in-polen-a4143189
2022-09-26||Invloedrijke islamitische geestelijke Yusuf al-Qaradawi (96) overleden||De invloedrijke islamitische ideoloog en geestelijke Yusuf al-Qaradawi is maandag op 96-jarige leeftijd overleden. Dat hebben zijn nabestaanden maandag bekendgemaakt via zijn Twitteraccount. De Egyptische Qaradawi werd gezien als de onofficiële spirituele leider van de Moslimbroederschap, een politiek-islamitische beweging die onder meer zelfmoordaanslagen van Palestijnen in Israël verdedigde.  Qaradawi overleed in Qatar, waar hij sinds 1961 in ballingschap woonde nadat hij Egypte ontvluchtte. Hij keerde kort terug naar zijn geboorteland na de val van de autocratische president Hosni Moebarak. Moslimbroederschap-politicus Mohamed Morsi werd daarna de eerste democratisch verkozen president van Egypte, maar werd in 2013 gearresteerd bij een staatsgreep van het leger. Morsi kreeg in 2015 de doodstraf, maar die werd nooit uitgevoerd (hij overleed in 2019 in zijn cel). Ook Qaradawi werd bij verstek ter dood veroordeeld in Egypte.  De geestelijke had decennialang een populaire tv-show op het Qatarese netwerk Al Jazeera, Sharia and Life, waarin hij vaak sprak over controversiële en politieke onderwerpen. Hij waarschuwde islamitische vrouwen niet te masturberen en vond dat homoseksuelen bestraft moesten worden vanwege hun geaardheid. Verder steunde hij de Palestijnse terroristische organisatie Hamas en leverde hij stevige kritiek op de Amerikaanse inval van Irak in 2003. Hij riep islamitische landen op zich voor te bereiden de wapens op te pakken als „het de Irakezen niet lukt het leger te verdrijven”.  Zijn ideeën bereikten een breed publiek. Sharia and Life werd wekelijks door zo’n 60 miljoen mensen bekeken, schatte het Duitse blad Der Spiegel in 2011. En ook de door Qaradawi opgezette website IslamOnline, waarop religieuze vraagstukken worden behandeld door islamitische geestelijken, was en is nog steeds populair.  Hoewel Qaradawi een officiële bestuursfunctie bij de Moslimbroederschap meerdere malen zou hebben afgewezen was hij binnen de beweging een invloedrijk ideoloog. De Moslimbroederschap begon als een radicale beweging die streefde naar een zuivere islamitische staat zonder westerse invloeden. Vanaf de jaren zestig werd juist voor een geweldloze strategie gekozen, met politieke invloed als doel. Qaradawi riep op tot participatie in westerse democratieën, in plaats van afzondering van ‘ongelovigen’. Hij was kritisch over salafistisch-jihadistische bewegingen als Islamitische Staat. ||https://www.nrc.nl//nieuws/2022/09/26/invloedrijke-islamitische-geestelijke-yusuf-al-qaradawi-96-overleden-a4143181
2022-09-26||Mag ik de spullen van mijn kinderen zomaar weggooien?||Moeder: „Wij zijn niet de beste opruimers en in ons huis ligt overal wat. Bij mijn eigen ouders was het ook altijd rommelig, maar mijn schoonfamilie vindt dat het netter kan. De meeste rommel bestaat uit speelgoed. Er komt zoveel binnen! Zelfs bij schooltraktaties krijgen kinderen tegenwoordig plastic dingetjes. Ik zou graag wat speelgoed en knuffels weggooien. Ik deed dat weleens stiekem maar mijn oudste begint nu te onthouden wat ze heeft. Ik probeer het in overleg te doen: ‘Laten we samen je kamer opruimen, kan er iets weg, zullen we wat ruimte maken voor wat Sinterklaas brengt?’ Maar dan hoor ik: nee, nee en nee. Moet dat weggooien echt in overleg, en wat als ze nergens afstand van kunnen nemen?” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag naar opgevoed@nrc.nl Anke Klein: „Het is fijn voor uzelf eerst duidelijk te hebben wat het probleem is en wat de oorzaak. Heeft u zelf last van de rommel, of heeft u last van de kritiek van uw omgeving? Als het vanuit de omgeving komt, ligt de oplossing misschien niet in opruimen maar in het u minder aantrekken van de verwachtingen van anderen. Perfecte ouders bestaan niet, iedereen doet het op hun eigen manier. Anke Klein is universitair hoofddocent bij de afdeling ontwikkelings- en onderwijspsychologie van het Instituut Psychologie aan de Universiteit Leiden. „Mocht het voor uzelf wel een probleem zijn, dan kunt u beginnen met de instroom van spullen te beperken. U zou bij verjaardagen aan het bezoek kunnen vragen of ze mee willen doen aan één gezamenlijk duurder cadeau.  „Het lastige van veel speelgoed is dat kinderen soms moeilijk kunnen kiezen waarmee te spelen. Daarom helpt het om af en toe samen speelgoed en spelletjes uit te kiezen die in de speelkast passen, en het andere even in dozen op te bergen. Om de paar maanden kan het speelgoed dan geruild worden. Kondig dat aan: ‘Zullen we gezellig zaterdagmiddag samen weer eens omruilen wat er in de dozen zit?’ Op die manier wordt het thuis een soort speel-o-theek waardoor kinderen steeds verrast worden en leren kinderen kiezen zonder grote consequenties. Dat is fijn, want kiezen is best lastig en sommige kinderen hechten nu eenmaal erg aan spulletjes en knuffels.  „Als een kind voor de derde of vierde keer niet voor bepaald speelgoed kiest,  kunt u opperen of het weg mag. Dat zal in het begin voor kinderen lastig zijn, maar naarmate u het vaker doet en ze ouder worden, zal dit steeds makkelijker worden.” Stijn Sieckelinck: „Zodra ons iets dreigt te worden afgenomen, wordt het onmiddellijk meer waard. Dat is niet leeftijdsgebonden. We willen niet in de situatie komen waarin iets wordt afgepakt, dat raakt aan onze autonomie en identiteit. Ook kinderen willen  iets te zeggen hebben over wat in hun leven belangrijk is en welke spullen daarbij horen. Dus zodra we speelgoed weg willen doen dat ongebruikt in de hoek staat, wordt hun interesse ogenblikkelijk weer gewekt, en vinden ze het het belangrijkste wat ze ooit hebben gehad.  Stijn Sieckelinck is opvoedfilosoof en lector jongerenwerk aan de Hogeschool van Amsterdam. „We hebben in Nederland de mooie traditie van Koningsdag, waarop kinderen al heel jong leren om op een positieve manier van spullen afscheid te nemen. Iets wat ze zelf gekoesterd hebben, gaat tegen betaling mee met een ander kind. Die traditie leidt tot minder weggooien en tot hergebruik. Tegenwoordig zijn er door de gestegen armoede ook weggeeftafels, waarop kinderen spullen voor anderen kunnen achterlaten. Zo geef je aan wegdoen een mooie betekenis, en niet die van verlies.”||https://www.nrc.nl//nieuws/2022/09/26/spullen-van-de-kinderen-alleen-in-overleg-wegdoen-2-a4143188
2022-09-26||Het koud hebben? Vroeger wísten we niet beter||Mijn opa, van moeders zijde, is soldaat geweest in de Eerste Wereldoorlog. Als kleinkinderen raakten wij weleens verveeld als hij daarover op  z’n praatstoel zat. ‘Nee hè, niet weer WéOhEén?!’ Opa had in 1914-1918 namelijk zowat niks meegemaakt. Ja, hij had het koud gehad, in een vochtige barak, verschrikkelijk koud. „’s Avonds ging je slapen onder dekens die bevroren op je bed lagen.” Jarenlang was hij met een patrouilleboot heen en weer gevaren bij de monding van de Oude Rijn, om een Britse invasie af te wenden. Maar de Britten kwamen niet. En toch zei opa steeds, na weer zo’n anekdote zonder plot: „Ja, ja, veel gezien, veel meegemaakt.” Dit is het lot van oude mensen, als ze vertellen over de dingen die voorbij zijn. Zelf heb ik, eind 1960 geboren, ook een moeilijke jeugd gehad. In de eerste tien jaar van mijn leven hadden wij thuis namelijk geen centrale verwarming. Onder een warme douche gingen we maar één keer in de week, aan het einde van de zaterdagmiddag. *** De energieprijzen rijzen de pan uit, de inflatie schiet omhoog. Te vrezen valt voor een strenge winter. Die kan de aardgasprijs verder opjagen. En erger: de Nederlandse gasdepots zouden weleens uitgeput kunnen raken. Wat dan? Binnen dikke truien aan? Slapen onder extra dekbedden? Het Centraal Planbureau sloeg afgelopen zomer alarm: ‘Bij blijvend hoge prijzen van energie en andere vaste lasten kunnen tussen de 670.000 en 1,2 miljoen huishoudens moeite krijgen hun maandelijkse lasten te betalen. Dat komt neer op tussen de 9 en 15 procent van alle huishoudens.’ Een gemiddeld huishouden in Nederland, dat een maandbudget van circa 3.500 euro heeft, betaalde een jaar geleden nog ruim onder de 200 euro per maand aan gas en stroom. Het dubbele  is inmiddels geen uitzondering meer, en de volgende verdubbeling wacht veel huishoudens per 1 oktober. Kou lijden, de kachel snort, stoof onder je voeten, krant onder je jas, ijsbloemen op de ruiten. Het zijn woorden en begrippen ‘van vroeger’, uit een taal die amper nog gesproken wordt. Eigenlijk durf ik dit soort verhalen niet te vertellen. Over strenge winters. Over een huis dat maandenlang steen- en steenkoud was, met alleen een warme kolenkachel in de woonkamer, tenminste, als die flink was opgepookt (nog zo’n woord). Wat remt mij? Het is de vrees dat ik zelf een opa word die vertelt. Dat mijn toehoorders, half zo oud als ik , of jonger, mij achter m’n rug uitlachen. Of beginnen te gapen waar ik bij zit. Wonen in een altijd warm huis, elke dag douchen, werkplekken en winkels met airco – het getuigt, historisch gezien, van uitzonderlijke luxe. Het is slechts de afgelopen halve eeuw ‘normaal’ geweest. Het staat in schril contrast met duizenden jaren waarin de winters streng waren en mensen zich moesten wapenen tegen barre omstandigheden. *** Kort nieuws: ‘Men bericht ons uit Utrecht, dat in den afgelopen nacht den kerkmeester Van Hussen is doodgevroren.’ Zo kaal, zo kil, in niets meer dan deze ene zin, stond het op 9 februari 1917 in de Bredasche Courant. Uitzonderlijk was het niet. Neem dit bericht, uit dagblad De Limburger Koerier  van 14 februari 1907: ‘Door de hevige koude is een voerman, in dienst van de heren Oostmeijer, houthandelaars te Amersfoort, (..) op de wagen waarop hij zat, doodgevroren gevonden.’ Direct hieronder: ‘Woensdagnacht is (..) onder Princenhage een drieëneenhalf-jarig kind op het bed doodgevroren. De ouders vonden  ’s morgens het lijk.’ Een warme kachel bood geen garantie om veilig het koude deel van het jaar te doorstaan. Altijd was er het gevaar van kolendampvergiftiging, vaak met dodelijke afloop. Een giftig gas kon vrijkomen in kachels die brandden met te weinig toevoer van ‘frisse lucht’ (zuurstof), vooral bij windstil en mistig weer. Berichten als deze, uit Trouw van 4 oktober 1966, stonden met grote regelmaat in kranten, vooral na stille, grauwe dagen: ‘Het aantal slachtoffers van kolendampvergiftiging is in de afgelopen weekeinde weer sterk gestegen. Ook gisteren werden in diverse Nederlandse plaatsen meest bejaarde mensen levenloos aangetroffen in hun woningen.’ Er volgde een treurig lijstje: twee langzaam gestikte vrouwen in Gorkum, een vrouw in Kampen, een echtpaar in de Wijk (Drenthe), een man en een vrouw in verschillende huizen in Eindhoven, een dode in Austerlitz en één in Apeldoorn. Foto Nationaal Archief/Collectie Spaarnestad/Henk Hilterman
 Verhalen over menselijke tragedies als deze ken ik niet uit de eerste hand. Bij lage stookkosten heb ik wel een beeld. Er was in mijn ouderlijk huis aanvankelijk niks meer dan die ene kolenkachel, in de woonkamer. Mijn geluk was dat ik ben opgegroeid in een bakkerij, waar de hete oven ook onze woonkeuken verwarmde.  Het allerkoudste huis dat ik zelf heb meegemaakt, was van mijn oma van vaders zijde. Ik herinner me  een zwarte kolenkachel, die achterin de woonkamer stond, bij de eettafel. Twee fauteuils stonden er, krap naast de kachel, in een hoek geschoven. Een serre en bijkeuken waren aan het huis vast getimmerd. De kozijnen kierden aan alle kanten. De schuifdeuren tussen de serre en de woonkamer waren dicht in het koude deel van het jaar. De onderste helft van de deuren was afgedekt met een wollen deken, opgehangen tussen de twee deurposten, om de snijdende tocht tegen te houden. In de loop van de winter vormde zich tegen die deken een muurtje van oude kranten en tijdschriften, want dat isoleerde zo fijn. Ik heb nog een schriftje van oma, uit 1976, waarin zij haar maandelijkse inkomsten en uitgaven noteerde. ‘AOW: 752 gulden’ (nu krap 350 euro). ‘Opname Boerenleenbank: 500 gulden’ (225 euro). ‘GEB: 66 gulden’ (= gas en stroom, 30 euro, betaald aan het Gemeentelijk Energiebedrijf). In die eerste helft van de jaren 70 had ze een gaskachel in huis gekregen en een kleiner exemplaar in de keuken.  Aan een geiser voor warm water is oma nooit begonnen. Een badkamer had haar huis niet. Zij waste zich ‘aan de gootsteen’. Ze had een tweepitsfornuis, met een gasfles onder het aanrecht. Warm water kwam uit een fluitketel, het ging in een teiltje, wat koud water erbij, en dan poetste ze zich met een washandje. Als overdag het gordijn van het keukenraam dicht was, dan begrepen wij dat we naar binnen moesten via de voordeur, naar de woonkamer – niet via de achterdeur. Dan stond oma te poedelen in de keuken. Een winters nachtje logeren bij oma verschilde niet van thuis slapen. De slaapkamers in mijn vroege jeugd waren onverwarmd. Het woord woningisolatie bestond nog niet. Warmte uit de woonkamer vloog eerder naar buiten dan dat die naar de kamers boven kroop.  Als kinderen trokken wij ’s winters thuis onze pyjama’s in de woonkamer aan. Met een warme kruik in de hand, sokken, pantoffels en winterjas aan betraden we vervolgens onze ijzige slaapkamers. Snel jas en pantoffels uit, sokken nog wel aan, kruik aan je voeten – en dan hopen dat de koude lakens snel warm zouden zijn.  *** Journalist Annegreet van Bergen (1954) beschrijft de ‘winterslaap’ als volgt, in haar boek Gouden jaren (2014), waarvoor zij generatiegenoten en ouderen interviewde: „Vroeger wist je niet beter dan dat het ijskoud was in je slaapkamer. (..) Bij Lida (1948) werd, als extra dek, de leren jas van haar vader op bed gelegd. Wim (1950) lag onder gestikte dekens, die zo zwaar waren dat hij zich amper kon verroeren. Vaak werd hij wakker met condens op de dekens. (..) Bij Nel (1920) bevroor het water in het bakje met haar kunstgebit.” De grote ommekeer kwam voor de meeste Nederlanders pas in de loop van de jaren 70, minder dan vijftig jaar geleden dus. De Canon van Nederland, die historische basiskennis wil bieden, vermeldt als hoofdstuktitel: ‘1974-2022?, Kolen en gas, Het Energievraagstuk’ (inclusief het vraagteken achter het tweede jaartal).  Op 31 december 1974 sloot in Limburg de allerlaatste Nederlandse kolenmijn. Destijds waren veruit de meeste van de 4,3 miljoen Nederlandse woningen op aardgas aangesloten. Dat was snel gegaan. Het Nederlandse aardgas werd in 1959 in het Groningse Slochteren ontdekt, gaswinning op grote schaal begon een jaar of drie later. In iets meer dan een decennium werd in Nederland een fijnmazig netwerk van ‘makkelijke’ energie aangelegd, waarmee huizen compleet te verwarmen waren. Uit de geschiedeniscanon: „Duizenden jaren lang waren hout en turf in de Lage Landen de meest gebruikte brandstoffen. Pas in de 19de eeuw worden ze verdrongen door de steenkool. (..) Steenkoolwinning brengt vanaf 1900 nieuwe werkgelegenheid, vooral in Limburg, waar twaalf mijnen worden geopend.” Het staat er allemaal vrij droog. Hierachter gaat een wereld schuil van loodzware arbeid en ongezonde binnen- en buitenlucht. Mijnwerkers. Kolenboeren. Kolenhokken, kolen scheppen. Fijnstof, slecht voor de longen, dat zich in huiskamers ophoopte. De smog van walmende schoorstenen, die boven steden en dorpen bleef hangen. Het was een gesjouw zonder einde en zwaar ademhalen. Mijn opa was in mijn familie de allereerste die centrale verwarming kreeg, ergens halverwege de jaren 60. Dit was te danken aan een neef, die de kansen van aardgas vroeg had geroken. Hij had een cv-installatiebedrijf opgericht. Voor een zacht prijsje bood hij aan om deze noviteit ook bij mijn opa aan te leggen.  Opa stemde toe. Hem kennende zal hij dat eerder hebben gedaan om deze neef en z’n nieuwe onderneming wat omzet te gunnen, dan dat opa zat te wachten op een warm huis. Anders dan in zijn achterkamer, waar opa altijd zat, heeft geen van de cv-radiatoren ooit opengestaan.  Bij de neef, die ergens op de Veluwe woonde, gingen we weleens op bezoek. Hij woonde in een landhuis met een rieten dak en had een verwarmd zwembad in de tuin. Hij nam ons mee voor een tochtje in zijn jacht, vanuit een haven in Harderwijk. Op vliegveld Teuge, bij Apeldoorn, had hij een sportvliegtuigje staan, van waaruit opa voor één keer in z’n leven de wereld vanuit de lucht heeft gezien. Dat Nederlanders in de jaren 60 en 70 vliegensvlug een luxe bestaan konden opbouwen, heeft deze cv-neef meer dan bewezen. Mijn grootouders hebben de ruim negentig jaren van hun leven voltooid met beide benen op de grond, de winterse kou trotserend met weinig meer dan dikke jassen aan en stapels wollen dekens op hun bed.  *  ||https://www.nrc.nl//nieuws/2022/09/26/het-koud-hebben-vroeger-wisten-we-niet-beter-a4143187
2022-09-26||OM wil 53 strafzaken in de prullenbak gooien vanwege capaciteitsgebrek||Gooi 53 strafzaken in de prullenbak. Dat is kortweg het verzoek dat het Haagse Openbaar Ministerie maandag deed in een speciale zitting voor de rechtbank in die stad. Justitie vraagt de rechters in alle gevallen niet-ontvankelijk te worden verklaard omdat de lopende strafzaken  „een gebrek aan belang hebben” en te oud zijn om er de toch al schaarse zittingscapaciteit verder mee te belasten. Het leidde tot een „ongebruikelijk en in verschillende gevallen ook pijnlijke zitting”, zoals officier van justitie Thijs Berger het omschreef. „Maar een snelle beëindiging is nodig om ruimte te behouden voor andere, urgentere zaken”. Bij het parket in Den Haag houden ze grote schoonmaak. „Een trein van zaken”, noemde de voorzitter van de rechtbank Els Kole de reeks strafdossiers die maandag voorbijtrok. Het staat het OM vrij om strafzaken in alle beslotenheid te seponeren of via een strafbeschikking zelf af te doen maar dat kan niet meer als het gaat om zaken waarbij de verdachte al is gedagvaard.   „Voor al deze zaken geldt dat de politie, het OM en de rechtbank er al eerder veel werk in hebben gestoken”.  Er zat niets anders op dan een publieke vertoning waar de overbelasting van het rechterlijk apparaat in geuren en kleuren te zien was. Verdachten sloegen het spektakelstuk over. Alleen een enkele advocaat kwam langs om het OM namens de cliënt te complimenteren. Een raadsman zei blij te zijn dat de strafzaak die „als een donkere wolk” boven de verdachte hing nu verdween. De strafzaken werden vaak al meer dan vier jaar en soms zelfs tien jaar geleden aangehouden omdat er bijvoorbeeld nog nader onderzoek nodig was of omdat getuigen moesten worden gehoord.  De dossiers belandden dan nogal eens achterin de kast en daar bleven ze, „omdat met het verstrijken van de tijd het belang van vervolging afnam”, aldus Berger. Bij de selectie van weg te gooien zaken heeft het OM er naar eigen zeggen op gelet dat er geen slachtoffers zijn en de verdachten niet al weer nieuwe strafbare feiten hebben gepleegd.  Veel strafdossiers waar het OM vanaf wil, betreft drugszaken. Mannen die betrapt zijn met hennepplanten of vijf kilo hasj en 8.300 ml cocaïne in huis hadden liggen. „Dit zijn zaken die pijn doen maar, hoe gek het ook mag klinken, het zijn relatief kleine hoeveelheden”, zei officier van justitie Berger verontschuldigend. „Het zijn hele kleine jongens. Inmiddels hebben we dankzij de ontcijfering van crypto-data zaken van veel grotere hoeveelheden en daar is de zittingscapaciteit hard voor nodig”. Verdachte plegers van creditcardfraude, inbrekers en een fietsenmaker die faillissementsfraude zou hebben gepleegd: ze ontspringen allemaal de dans als het aan het OM ligt. Een enkele advocaat wees er op dat het voeren van een adequate verdediging vele jaren na het plegen van een vermeend misdrijf ook niet te doen is. En soms heeft een verdachte nadrukkelijk zijn leven gebeterd, zei de advocaat van een 33-jarige verdachte hennephandelaar uit Zoetermeer. De man is inmiddels werkzaam als registeraccountant. Volgens een zegsman van de OM-leiding „is het niet de verwachting” dat naast Den Haag ook andere parketten rechtbanken gaan vragen om niet-ontvankelijk te worden verklaard. Het OM hoopt trouwens de komende jaren 250 extra officieren van justitie aan te trekken om het vervolgingswerk beter aan te kunnen. „Er is sprake van voorraden en een hoge werkdruk, en daarmee is de spanning voor onze medewerkers hoog. Zij willen immers elke dag de terechte verwachting van de samenleving waarmaken”. Of de Haagse rechtbank akkoord gaat het verzoek van het OM niet-ontvankelijk te worden verklaard, zal ze op 10 oktober laten weten. Het is niet aannemelijk dat de rechtbank alsnog opdracht zal geven de zaken aan te brengen voor volledige behandeling. Ook rechters zijn behoorlijk overbelast.||https://www.nrc.nl//nieuws/2022/09/26/op-pijnlijke-zitting-vraagt-het-om-den-haag-53-lopende-strafzaken-te-staken-a4143185
2022-09-26||Hij herkent hun vrolijkheid – en hun pijn||De foto in de serie You Huddle To Keep Warm die Elizar Veerman zelf het mooist vindt, „misschien wel de beste die ik  ooit heb gemaakt”, is die met Mo en Yous in Marseille. Je ziet twee  vrienden in het late zonlicht, tweede- of derdegeneratie-immigranten  zijn het, die samen poseren voor een gebouw van typisch westerse architectuur. Onbeschroomd kijken ze in de lens,  hun verbondenheid spreekt uit hun  achteloze fysieke contact, dat je op deze manier niet veel ziet in westerse steden.   De Molukse grootouders van Elizar Veerman (1994) kwamen in 1951 aan in Nederland. Zijn vader werd geboren in barak 14 van Kamp Westerbork, waar het gezin  eerst naar toe werd gebracht. Zelf groeide hij op in Krimpen aan den IJssel, „een klein christelijk dorp”, waar hij van jongs af aan ervoer wat dat met mensen doet: leven in een diaspora. „Je kruipt als het ware samen, zowel fysiek als mentaal. Je hoort bij elkaar, dat wil je voelen en ervaren.” Zeg maar: Mo en Yous in Marseille.  Mo & Yous  in Marseille. Foto Elizar Veerman
 You Huddle To Keep Warm is Elizar Veermans tweede fotoserie. Moluccan Legacies, de eerste,  ging over diverse generaties Molukkers in Nederland, mannen en vrouwen, oud en jong, meestal binnenshuis, soms ook buiten gefotografeerd, vaak omringd door muziekinstrumenten. Daarna bedacht hij: „Ons verhaal is onderdeel van een groter verhaal, er zijn veel plekken met een vergelijkbare post-koloniale geschiedenis.” Die plekken – de voormalige Nederlandse Antillen, de banlieues van Marseille en andere Europese steden  – bezoekt hij sinds 2017. „Daar zie en voel je geschiedenissen van ontplaatsing, van grote aantallen mensen die door westers kolonialisme met z’n allen ergens naar toe zijn verplaatst. Allemaal mensen uit de diaspora.” De titel van zijn nieuwe serie, met foto’s van adolescente jongens en mannen, komt uit de film La Haine (1995) van de Franse regisseur Mathieu Kassovitz, over drie vrienden in de banlieue van Parijs. Ook Saïd, Hubert en Vinz ‘huddelen’.  Waarom hij nu alleen mannen en jongens heeft gefotografeerd? Elizar Veerman: „Ik herken mij in hun geschiedenis, hun vrolijkheid, maar ook hun wonden en hun agressie. En dat ze hun eigenlijke identiteit verbergen achter een masker.” Vaak namelijk, zegt hij, worden de poses van de jongens die hij fotografeert „bepaald door hypermasculiniteit en streetfashion, die dienen als zelfbescherming”. Wat hij met zijn foto’s wil: daardoorheen prikken en hun kwetsbaarheid tonen – dezelfde kwetsbaarheid die maakt dat ze bij elkaar kruipen voor beschutting.  Fresh (overleden op 18 mei 2022) in Cité La Marine Bleue, Marseille.Foto Elizar Veerman Muizenberg dans.   Bike dans in Muizenberg op Curaçao. Foto Elizar Veerman Hoe lukt het hem die kwetsbaarheid naar de oppervlakte te halen? „Ik zoek contact door op ze af te stappen, dat is een bijna organisch proces. Ik herken de jongens, zowel hun esthetiek als hun sociaal-economische achtergrond. En dan ga ik een beetje met ze chillen, mijn fototoestel zit eerst altijd opgeborgen in mijn rugzak.” Soms leidt dat tot een foto, soms ook niet. Maar altijd als hij een foto neemt, wil hij weten hoe de jongens heten. Ook geeft hij ze steevast een print van die foto. „Ik vind het belangrijk om als fotograaf  iets terug te geven. De camera is in het verleden te veel  ingezet om mensen in een verkeerd daglicht uit te beelden, vooral mensen uit kwetsbare gemeenschappen.”   Nog iets: wanneer hij een foto maakt, zakt hij even door de knieën. „Dan zit je in een net iets lagere positie dan de persoon die je fotografeert, waardoor die op de foto op een voetstuk komt te staan.” Letterlijk, maar ook metaforisch: hij wil de jongens en mannen uit de serie losweken van de vele stereotyperingen die aan hen kleven. „Ik wil ze laten zien als de mooie mensen die ze zijn, in zo oprecht mogelijke portretten.” Daarom, zegt hij, kijken ze ook altijd recht in de lens. „Als een kennismaking tussen hen en jou.”   Brian in Rotterdam-Oost. Foto Elizar Veerman RMS vlag op het terrein van voormalig kamp Berkenoord, grenzend aan Berkenoord II, de Molukse wijk in Vaassen.Foto Elizar Veerman Aldoméjo in de Molukse wijk in Assen (Wijk 1). Foto Elizar Veerman Claudio in Rotterdam Foto Elizar Veerman Pelikaan-groep: Bikelife-bijeenkomst op de ‘Pelikaan’ ontmoetingsplek in Zwijndrecht. Foto Elizar Veerman Sofiane & Nabil  Foto Elizar Veerman Twee jongens op scooter in  Cité les Rosiers , Marseille.  Foto Elizar Veerman Samir  met zijn vrienden  Foto Elizar Veerman 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/26/hij-herkent-hun-vrolijkheid-en-hun-pijn-a4143179
2022-09-26||Oud-gedeputeerde: provincie voerde achterhoedegevecht||Eelco Eikenaar (SP), die van 2015 tot 2019 als gedeputeerde bij de provincie Groningen de gaswinning in zijn portefeuille had, heeft het gevoel dat hij jarenlang een „achterhoedegevecht” heeft gevochten. „We konden niet winnen”, zei hij maandagmiddag tegen de parlementaire enquêtecommissie in Den Haag die de gaswinning onderzoekt. Kort nadat zijn verhoor is begonnen, komen bij Eikenaar de tranen. Vanaf de publieke tribune kijkt zijn partijgenoot en Tweede Kamerlid Sandra Beckerman mee.  „Argumenten telden niet”, zegt hij. „Alle rapporten konden politici en bestuurders niet overtuigen. We voerden de druk op, maar het is niet geslaagd.” Hij vindt dat hij als provinciaal bestuurder zijn rol niet goed heeft vervuld, ondanks alle energie die hij erin heeft gestoken. „Ik kan niet zeggen dat het is geslaagd. We staan waar we nu staan.” Het is een „realiteit waar ik dagelijks mee worstel”, zegt hij. Done deal
Eikenaars grootste frustratie betreft het omgooien van de versterkingsoperatie waarbij huizen in Groningen veiliger werden gemaakt tegen de aardbevingen. Toenmalige minister Eric Wiebes (VVD, Economische Zaken) zette die operatie, die toch al moeizaam liep,  in het voorjaar van 2018 op pauze. Kort daarvoor had hij aangekondigd dat de gaskraan geleidelijk aan dicht zou worden gedraaid. Uit onderzoek van NRC en Dagblad van het Noorden blijkt dat het kabinet Rutte III aan het dichtdraaien van de gaskraan een voorwaarde had gesteld: de versterkingsoperatie moest kleiner worden. Eikenaar zei tegen de enquêtecommissie: „Ik vermoedde wel dat het van te voren was bepaald. Als je inzet is: we gaan minder versterken als de gaswinning naar nul gaat, dan is het een done deal, de enige weg die nog begaanbaar is. Dan kan ik doen wat ik wil, maar dat maakt geen verschil meer.” Eikenaar zegt dat hij, toen Wiebes aankondigde dat de gaswinning naar nul ging, „een kort moment van optimisme” had. Hij hoopte dat de versterking meer gebiedsgericht zou worden, zoals ook Hans Alders, de Nationaal Coördinator Groningen, wilde. Dan zou niet alleen de veiligheid van huizen aangepakt worden, maar zou er ook gekeken worden naar de sociale samenhang in dorpen. Dan zou niet het ene rijtje huizen wel worden versterkt en het rijtje er tegenover niet. Maar Wiebes wilde alleen de veiligheid als criterium gebruiken. Complete onzin
Wiebes liet de Mijnraad advies uitbrengen. Daar kwam uit dat de nieuwe versterking gebaseerd moest worden op een model van de NAM. Het model was eigenlijk bedoeld om de veiligheid in een gebied te voorspellen. Maar Wiebes ging mee in de redenering van de NAM en de Mijnraad dat je er ook op adresniveau huizen mee kon aanwijzen die versterkt konden worden. Eikenaar: „Ik wist dat het complete onzin was, dat was gewoon lachwekkend.” Achteraf heeft hij spijt dat hij zich heeft laten „meesleuren” in het proces dat Wiebes op gang had gebracht. „We hebben ons in een tempo laten drukken dat ik achteraf dacht: hoe hebben we dat kunnen doen? Eerst lag het stil en toen moest het ineens weer heel snel.” Bij de vraag van de enquêtecommissie of Eikenaar vindt dat hij de belangen van de Groningers voldoende heeft kunnen borgen, heeft de oud-gedeputeerde het zichtbaar moeilijk. „Ik vind het een hele moeilijke vraag”, zegt hij. „Ik denk: nee.”||https://www.nrc.nl//nieuws/2022/09/26/oud-gedeputeerde-provincie-voerde-achterhoedegevecht-a4143174
2022-09-26||Premier Orbán wil Hongaren consulteren over Russische sancties||De Hongaarse premier Viktor Orbán wil een „nationale consultatie” opzetten om inwoners van Hongarije te vragen wat zij vinden van de sancties tegen Rusland. Dat zei hij maandag in een toespraak in het parlement in de Hongaarse hoofdstad Boedapest. Volgens hem hebben de sancties „averechts” gewerkt, meldt persbureau Reuters. Hij maakte geen verdere details bekend van het consultatieplan. Het is een campagnestrategie die Orbán al eens eerder heeft gebruikt om steun voor zijn partij te versterken op het gebied van beleid rondom migratie en homorechten.  Orbán heeft zich eerder kritisch uitgelaten over de door de Europese Unie opgelegde sancties aan Rusland. Hij riep eerder deze maand op de maatregelen te schrappen. „We kunnen gerust zeggen dat als gevolg van de sancties de Europese bevolking armer is geworden, terwijl Rusland niet op de knieën is gevallen”, zei de Hongaarse premier deze maandag in het parlement, verwijzend naar de hoge energieprijzen.  Hongarije moet zich voorbereiden op een langdurige oorlog in buurland Oekraïne, volgens Orbán. Hij zei het „geen verrassing” te vinden dat Europese regeringen vallen. Daarmee doelde hij op de Italiaanse verkiezingen van zondag, waar de meest rechtse regeringsleider is gekozen sinds de Tweede Wereldoorlog. Wanneer Orbán de Hongaren wil vragen om „consultatie” is niet bekend. ||https://www.nrc.nl//nieuws/2022/09/26/premier-orban-wil-hongaren-consulteren-over-russische-sancties-a4143184
2022-09-26||Opinie | Laat kwetsbare Russen en Wit-Russen wél toe tot de EU||De problemen waar politieke keuzes toe kunnen leiden komen vaak pas goed in beeld als je hun praktische consequenties gaat overzien. Dit geldt ook voor de visumbeperkingen en financiële sancties vanwege de Russische oorlog in Oekraïne. Onder die financiële sancties valt het bevriezen van de bankrekeningen van Russen en Wit-Russen. Poetins aankondiging van een gedeeltelijke mobilisatie is aanleiding om ons visumbeleid voor Russen te heroverwegen, aldus de invloedrijke Franse ex-diplomaat Gérard Araud. Op welke manier zijn de visumbeperkingen en sancties nu zinvol?  Yolande Jansen is hoofddocent filosofie aan de UvA en bijzonder hoogleraar humanisme aan de VU  en is als mentor verbonden aan de University of New Europe.   Ellen Rutten is hoogleraar Russische en Slavische studies aan de UvA en mede-initiatiefnemer van de University of New Europe.  Peter Safronov is gastonderzoeker aan de UvA en fellow aan het NIAS-instituut van de KNAW. Voorstanders benadrukken dat sancties Rusland politiek en economisch treffen en dat visumbeperkingen Russische toeristen uit de EU weren. Sceptici onderstrepen de noodzaak van sociale en diplomatieke interactie en de twijfelachtige effectiviteit van de sancties. Doordat beide groepen het debat vooral in of/of-dilemma’s voeren, blijft buiten beeld dat sancties en visumstops veel mensen treffen die zich tegen deze oorlog verzetten of er zelf slachtoffer van zijn, en die Rusland of Wit-Rusland dringend willen of moeten verlaten.  In Russische en Wit-Russische paspoorten zitten complexe politieke, etnische en seksuele identiteiten verscholen: die van tegenstanders van Poetin en Loekasjenko, lhbtqia+ identiteiten of van bijvoorbeeld Joodse, Centraal-Aziatische of Oekraïense minderheden. Het EU-visum- en -sanctiebeleid treft hen hard, net als bijvoorbeeld Oekraïense vluchtelingen die hun paspoort verloren in de chaos van de oorlog en alleen konden vluchten door eerst een grens met Rusland te passeren.   Verandering en differentiatie van het beleid is nodig voor ten minste twee categorieën personen en organisaties uit Wit-Rusland en Rusland. De eerste groep betreft de vele dissidenten die niet in aanmerking komen voor humanitaire visa. Humanitaire visa zijn alleen een optie voor de politiek meest zichtbare en ernstige gevallen. Voor mensen als de Russische journalist Ivan Safronov bijvoorbeeld, die net 22 jaar celstraf voor landverraad heeft gekregen, of Aleksandr Feduta, een Wit-Russische literatuurwetenschapper die tot tien  jaar gevangenis is veroordeeld voor het provoceren van de geheime dienst. Maar de kans dat zij kunnen vluchten is miniem, en humanitaire visa worden zelden afgegeven. Zelfs aanvragen voor Duitse humanitaire visa door de stafleden van Aleksej Navalny, Vadim Kobzev en Alexander Soerinov, zijn recent geweigerd omdat er onvoldoende bewijs was dat ze gevaar liepen.   Het visumbeleid moet dus ten eerste een veilig vertrek mogelijk maken voor journalisten, wetenschappers en andere critici voor wie humanitaire visa niet haalbaar zijn omdat zij (nog) niet actief vervolgd worden. Hun bankrekeningen zijn vaak wel van overheidswege bevroren om hun politieke activisme, ze ondergaan regelmatig directe politie-inmenging in hun privéleven – en sinds vorige week dreigt voor alle jonge mannen onder hen bovendien mobilisatie.  Dit zijn mensen die in de loop der jaren tegen Loekasjenko en Poetin opstonden en die sinds de oorlog onder toenemend gevaar moeten werken. Velen van hen zijn geïntimideerd en gemarteld door de politie, gebeurtenissen die vorig jaar uitgebreid in Europese media verslagen werden maar die door de oorlog naar de achtergrond zijn verdwenen. Het is begrijpelijk dat deze mensen minder aandacht krijgen dan de miljoenen Oekraïners die de oorlog nu in directe nood brengt, maar dat maakt het niet rechtvaardig of verstandig om uniform beleid te hanteren ten aanzien van alle Russen en Wit-Russen.  De tweede groep die beter beschermd moet worden betreft een aantal bedreigde minderheden. Zij hebben bijvoorbeeld aan lhbtqia+ bewegingen deelgenomen of andere burgerinitiatieven ontplooid die op gespannen voet staan met het Kremlinbeleid, of ze vertegenwoordigen etnische groepen die het extra zwaar hebben, zoals bijvoorbeeld Centraal-Aziatische, Baltische, Joodse, Wit-Russische, of Oekraïense minderheden. Door de sancties kunnen zij nauwelijks nog netwerken onderhouden omdat ze bijvoorbeeld Zoom-accounts niet meer kunnen betalen. Sommigen zijn buiten acuut gevaar omdat ze naar buurlanden als Georgië of Turkije zijn uitgeweken. Ook daar treft het sanctiebeleid echter zowel hun persoonlijke levens als hun politieke slagkracht. Door geblokkeerde bankrekeningen en een gebrek aan perspectief op hulp vanuit de EU is deze grote groep elke handelingsmogelijkheid ontnomen. Georgië weert bovendien steeds meer Russen en de situatie in Armenië is verre van veilig door het conflict met Azerbeidzjan. Overigens worden ook minderheden extra hard getroffen door de mobilisatie: afgelopen week circuleerden zorgwekkende beelden van gedwongen rekruteringen van etnische minderheden in  oostelijke regio’s van Rusland. Juist deze groepen zijn nodig voor het onderhouden van transnationale solidariteitsnetwerken, die nu met te weinig middelen journalisten, wetenschappers en ngo’s uit zowel Oekraïne als Rusland en Wit-Rusland proberen te ondersteunen.    Ook diplomaten en wetenschappers moeten contacten kunnen blijven onderhouden. Dit ook met het oog op de Europese veiligheid en stabiliteit. Duurzame financiering blijft intussen nodig voor onderzoek naar de regio en voor initiatieven door in de EU wonende of genaturaliseerde Wit-Russen en Russen op het gebied van democratisch en anti-imperialistisch onderwijs, democratische ngo’s en politiek activisten. Dit type initiatieven zien we al toenemen in Nederland en ook elders in de EU.   Om deze oorlog zo snel mogelijk te beëindigen hebben we, kortom, baat bij een meer genuanceerd beleid dan een simpel ‘ja’ of ‘nee’ tegen sancties. De EU moet gedifferentieerde maatregelen ontwikkelen om dissidente of bedreigde Russen en Wit-Russen en in de EU verblijvende of genaturaliseerde Wit-Russen en Russen te ondersteunen. Niet alleen deze groep, maar ook Europa is gebaat bij effectiever en genuanceerder bankprocedures en gedifferentieerder en wendbaarder visumbeleid. ||https://www.nrc.nl//nieuws/2022/09/26/laat-kwetsbare-russen-en-wit-russen-wel-toe-tot-de-eu-a4143183
2022-09-26||Cubaanse bevolking stemt voor legalisering homohuwelijk en draagmoederschap||De Cubaanse bevolking heeft zondag tijdens een referendum in grote meerderheid ingestemd met de invoering van het homohuwelijk en het draagmoederschap. Dat meldt persbureau AFP maandag. Het pro-kamp kreeg volgens de voorlopige uitslag 66 procent van de stemmen, waardoor het resultaat volgens de Cubaanse kiesraad nu al „onomkeerbaar” is geworden. Voor invoering ervan moest meer dan 50 procent van de bevolking instemmen met de wet, die het land een voorloper maakt op het gebied van lhbt-rechten in het overwegend conservatieve Latijns-Amerika. De nieuwe wet vervangt de oude familiecode van Cuba, die van kracht was sinds 1975. Met de invoering van de wet verandert de definitie van het huwelijk in „een verbintenis tussen twee mensen”, wat het homohuwelijk en adoptie door homostellen mogelijk maakt. Ook een „solidair draagmoederschap”, een draagmoederschap zonder winstoogmerk, is toegestaan in de nieuwe wet.  Zo’n 74 procent van de 8,4 miljoen stemgerechtigde Cubanen nam deel aan het referendum. In de voorlopige uitslag waren de stemmen uit 36 kiesdistricten nog niet meegenomen vanwege de slechte weersomstandigheden in het oosten van het land. Het was de eerste keer dat Cubanen zich in een referendum mochten uitlaten over een wet, in het verleden kon dit enkel voor wijzigingen van de grondwet.  De legalisering van het homohuwelijk markeert een historische omslag voor Cuba. Na de revolutie van Fidel Castro en zijn guerrilla in 1959 werden homoseksuelen jarenlang nog gedwongen opgesloten in werkkampen. Daar werden ze met geweld „heropgevoed”. De in 2016 overleden Castro noemde homo’s bij leven „een afwijking van de natuur” en stelde dat ze „onmogelijk echte revolutionairen” konden zijn. In 1979 stond Cuba het hebben van een homoseksuele relatie voor mensen ouder dan zestien jaar toe.||https://www.nrc.nl//nieuws/2022/09/26/cubaanse-bevolking-stemt-voor-legalisering-homohuwelijk-en-draagmoederschap-a4143182
2022-09-26||Gedurfde, emotionele solo-show over verkrachting  roept volop ongemak op||Gaan we nog horen van de talenten die zich presenteren op Het Debuut? Dat is uiteindelijk toch de vraag die zich aandient bij een avond met drie korte voorstellingen van pas afgestudeerde theatermakers.  Het Debuut, een sympathiek initiatief van Theaterbureau Via Rudolphi geeft een aantal beginnende makers zo een zetje in de richting van een professionele praktijk. Voor het publiek is het een handzame manier om kennis te maken met jonge makers. Met deze eerste worp als graadmeter dient zich met Marie-Mae van Zuilen een intrigerende performer aan. Vooraf aan haar Dreaming waarschuwt ze dat ze het over verkrachting gaat hebben. Wie wil, kan nog weg. Haar verhaal doet ze zingzeggend, à la Froukje, in een wit decor, met lichteffecten, op een kalme, eenvoudige beat. „Ik lig alleen in mijn bed en denk aan zijn gezicht, hoe hij zijn pik op mij heeft gericht.” Haar handen zijn niet echt meer van haar, constateert ze, want ze hebben hem niet weggeduwd.  Rijm, muziek, zang, en de manier waarop ze soms een glimlach wringt uit haar boze gezicht: al die artificiële lagen doen niet af aan de tragische kern. Wat volgt zijn liedjes over proberen te vluchten en afstand nemen, die druipen van de wanhoop en verdriet. „Ik wil geen gebeurtenis zijn.” Waarop ze het ongemak en de angst van het publiek benoemt: de angst voor de confrontatie met een slachtoffer. Daarna draait ze twee sets lampen en laat ze in het gezicht van de toeschouwers schijnen. Opdat we haar pijn  maar voelen.  Mede door haar ingeleefde voordracht speelt Van Zuilen knap met de authenticiteitsvraag (is dit echt?) die je, anders dan in popmuziek en cabaret, niet snel hebt in theater. Publiek zo in het gezicht slaan met openlijke emoties is not done en dat maakt deze performance extra gedurfd. In Het Showtje etaleert Just van Bommel, in de regie van Emma van den Elshout, een wendbaar spelvermogen. Van Bommel, die zich identificeert als ‘hij/ zij/ hen’, praat nonchalant en charmant over eenzaamheid aan de hand van opnames voor De Gouden Plaat, de grammofoonplaat die decennia terug de ruimte in is gestuurd met muziek voor buitenaards leven. Dankzij een sterke timing en gecontroleerde handelingen is de vertelling goed voor een glimlach. In Illuminate Illusion spelen Sweder de Sitter & Julie Boellaard twee kibbelende illusionisten. Gesprekken over liegen en waarheid gaan zonder overgang over in stukjes malle, bewust neppe show. Wat het conflict ontbeert aan richting en originaliteit wordt goedgemaakt door de gekte en energie van het duo, met de onpeilbare blik van De Sitter als grootste troef. Samen zorgen ze voor een vrolijke afsluiting van dit debutantenbal. Theater Het Debuut. Door: Via Rudolphi Producties. De voorstelling van Myrte Siebinga en Thibaud Dooms wisselt af met genoemde drie optredens. Tournee t/m 5/11. Inl: viarudolphi.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/26/gedurfde-emotionele-solo-show-over-verkrachting-roept-volop-ongemak-op-a4143180
2022-09-26||Zes beveiligers verdacht van betrokkenheid dood Pool in Breda||Zes beveiligers worden verdacht van betrokkenheid bij het overlijden van een 37-jarige Poolse man. Dat laat de politie maandag weten. Op zaterdag 17 september werd hij door beveiligers in Breda van een festivalterrein verwijderd. Hij raakte onwel en werd in zorgelijke toestand naar het ziekenhuis gebracht, waar hij zondag overleed.  Tijdens Breda Barst, een muziekfestival, zou de man voor overlast hebben gezorgd. De beveiligers, medewerkers van beveiligingsbedrijf Blue Star, hebben hem vervolgens van het terrein weggehaald. Volgens regionale media zou de man zich daartegen hebben verzet. De beveiligers hielden hem in bedwang tot de politie kwam. Wat daarna gebeurde is onbekend, wel is duidelijk dat de Poolse man al geen ademhaling meer had toen de agenten arriveerden op het terrein, in park Valkenberg in het centrum van Breda. Kort na het incident werden de eerste beveiligers aangehouden en verhoord omwille van hun vermeende directe betrokkenheid bij het incident. Het betrof vier mannen van tussen de negentien en 59 jaar oud. De mannen komen uit Roosendaal, Breda, Dongen en Tilburg. Twee andere beveiligers werden later verhoord. Alle zes werden na verhoor vrijgelaten, maar blijven wel verdachten.  Onderzoek moet duidelijkheid geven waarom de man onwel werd, waaraan hij is te komen overlijden en of de beveiligers daar schuldig aan zijn. Volgens BN DeStem woonde de man in Polen. Waarom hij in Nederland was, is niet duidelijk.  ||https://www.nrc.nl//nieuws/2022/09/26/zes-beveiligers-verdacht-van-betrokkenheid-dood-pool-in-breda-a4143177
2022-09-26||Peskov spreekt van &#8216;sporadisch&#8217; contact met VS over nucleaire dreiging||Rusland en de Verenigde Staten hebben „sporadisch” contact over nucleaire dreiging. Dat heeft Kremlin-woordvoerder Dmitri Peskov maandag gezegd op een persconferentie, aldus internationale persbureaus. Zondag vertelde de Amerikaanse veiligheidsadviseur Jake Sullivan op de Amerikaanse televisie dat het Witte Huis het Kremlin „op zeer hoge niveaus” en „met veel detail” had gewaarschuwd over de „catastrofale gevolgen” die inzet van nucleaire wapens door Rusland in Oekraïne zou hebben. Tussen de twee nucleaire grootmachten staan altijd diplomatieke ‘backchannels’ open, aldus Peskov. „Maar die gebruiken we slechts sporadisch. Het is in ieder geval wel mogelijk om elkaar in noodgevallen berichten te sturen.” De angst over Russische inzet van kernwapens liep woensdag na de toespraak van de Russische president Vladimir Poetin op. Hij zei dat Rusland „alle middelen” zal inzetten om zijn territorium te verdedigen. „En dat is geen bluf”, voegde hij eraan toe. Dreigen met de inzet van tactische kernwapens is inmiddels een bekend trucje van Poetin, één waarvan de dictator zich al sinds het begin van zijn invasie van Oekraïne bedient. Aanvankelijk schatten experts de daadwerkelijke dreiging niet al te hoog in. Met de mobilisatie-afkondiging en het nieuwe dreigement zette Poetin woensdag wel een nieuwe stap op de escalatieladder van het conflict met het Westen, menen kenners. ||https://www.nrc.nl//nieuws/2022/09/26/peskov-spreekt-van-sporadisch-contact-met-vs-over-nucleaire-dreiging-a4143178
2022-09-26||Kremlin: fouten gemaakt bij mobilisatie, nog niet zeker of grenzen openblijven||Het Kremlin heeft maandag erkend dat sommige Russische mannen sinds de mobilisatie-afkondiging ten onrechte zijn opgeroepen om in Oekraïne te vechten. Volgens woordvoerder Dmitri Peskov worden dat soort fouten gecorrigeerd, melden internationale persbureaus. Het is niet duidelijk op wat voor fouten hij doelt. De afgelopen dagen deden talloze verhalen op sociale media de ronde over Russische mannen die zonder enige militaire ervaring waren opgeroepen. Dat terwijl het Kremlin had verkondigd dat alleen om mannen met ervaring naar het front zouden gaan. Sinds de Russische president Vladimir Poetin afgelopen woensdag een ‘gedeeltelijke’ militaire mobilisatie afkondigde probeert wie zich dat kan veroorloven het land uit te vluchten. Hoeveel mannen dat is gelukt is niet met zekerheid te zeggen, maar het onafhankelijke Russische nieuwsmedium Novaya Gazeta Europe sprak dit weekend van een kwart miljoen. In reactie op de uittocht van Russische mannen riepen sommige politici op tot het sluiten van de grenzen voor alle rekruteerbare mannen.  Volgens Peskov heeft het Kremlin weliswaar nog niet over de grenzen besloten, maar op sociale media verschenen maandagmiddag beelden die anders doen vermoeden. Bij de grens met Georgië zijn Russische pantservoertuigen met militairen gesignaleerd, die de lange files passeren. De Rusland-correspondent van The Guardian schrijft op Twitter dat zij moeten voorkomen dat de 300.000 opgeroepen reservisten Rusland ontvlucht, maar niet belast zijn met de taak álle rekruteerbare mannen binnen de grenzen te houden.||https://www.nrc.nl//nieuws/2022/09/26/kremlin-fouten-gemaakt-bij-mobilisatie-nog-niet-zeker-of-grenzen-openblijven-a4143176
2022-09-26||Raad van State: wetsvoorstel nieuwe spionagewet is &#8216;onvoldoende duidelijk&#8217;||Uit het voorstel voor een nieuwe spionagewet dat minister van Justitie Dilan Yesilgöz (VVD) voor de zomer presenteerde, wordt „onvoldoende duidelijk” wat het kabinet precies strafbaar wil stellen. Dat concludeert de Raad van State in een advies, dat maandag gepubliceerd werd. De minister wil met het wetsvoorstel de definitie van het begrip spionage uitbreiden, omdat het strafrecht nu te weinig mogelijkheden zou bieden voor de veroordeling van spionnen.  Wat de minister „klassieke spionage” noemde in haar presentatie van het voorstel op 8 juli, is al strafbaar: het schenden van staats- en bedrijfsgeheimen. Maar op andere „handelingen ten behoeve van een buitenlandse mogendheid”, die niet per se om geheimen gaan, staat nog geen staf. Daarbij gaat het bijvoorbeeld om praktische zaken als het smokkelen van pakketjes over de Nederlandse grens, maar ook om bijvoorbeeld onrust stoken via sociale media tijdens verkiezingen.  „Het in gevaar brengen van Nederlandse belangen door spionage moet keihard worden afgestraft,” schreef Yesilgöz over het wetsvoorstel. „Daarom is het goed dat er straks een maximale gevangenisstraf van 8 jaar kan worden opgelegd aan personen die spionageactiviteiten uitvoeren voor een buitenlandse overheid.” De Raad van State vindt dat de „handelingen ten behoeve van een buitenlandse mogendheid” beter moeten worden afgebakend. „De term kan allerlei handelingen omvatten, zoals het verspreiden van desinformatie, het beïnvloeden van besluitvorming en het intimideren van bevolkingsgroepen”, schrijft de Raad. Dat is niet goed voor de rechtszekerheid of de handhaving van een nieuwe spionagewet. Het ministerie van Justitie zou in het wetsvoorstel „expliciete handelingen” moeten omschrijven die strafbaar worden.  Verder vindt de Raad dat de minister niet duidelijk genoeg maakt waarom de ruimere spionagewet precies nodig is. Het Wetboek van Strafrecht bevat al „verschillende bepalingen” die het Openbaar Ministerie kan gebruiken om spionageactiviteiten te vervolgen. De regering zou de „toegevoegde waarde” van de nieuwe wet beter moeten uitleggen.  Het advies van de Raad van State is niet bindend maar weegt wel zwaar; minister Yesilgöz moet verantwoorden hoe zij de kritiek van het adviesorgaan in het wetsvoorstel verwerkt. Wanneer ze het al dan niet aangepaste voorstel voor een nieuwe spionagewet indient bij de Tweede Kamer is nog niet duidelijk. ||https://www.nrc.nl//nieuws/2022/09/26/raad-van-state-wetsvoorstel-nieuwe-spionagewet-is-onvoldoende-duidelijk-a4143172
2022-09-26||Peter Adriaansz’ ‘Environments’ biedt een overweldigende klankervaring||Twee avontuurlijke concerten stonden afgelopen weekend in het teken van klankonderzoek. Ensemble Klang speelde het grootse Environments van Peter Adriaansz. Nieuw Amsterdams Peil bracht een wereldpremière van Nicoline Soeter. Beide concerten worden herhaald. Ze kunnen nóg beter. Soeters Luminescence voor sopraansax, altviool, cello en contrabas bewoog als een collectieve golfslag, geconcentreerd voortgebracht door NAP, dat voor de gelegenheid was uitgebreid met saxofonist Tom Sanderman. De individuele stemmen stopten, zetten weer in, permitteerden zich kleine vrijheden, zonder dat de algemene motoriek veranderde. Daarbinnen kwam de klank tot leven met subtiele klankzwevingen en toonfluctuaties, afgewisseld met intervalsprongen die modulatie suggereerden. Het slot, een caleidoscoop van flageoletten en microtonaal gemompel, was prachtig. De beeldende klankrijkdom van Soeter was minder aanwezig in de andere stukken: twee geweldige kleinoden van Wolfgang Rihm, en het uitgesponnen glijtonenexperiment Glissade van James Tenney, met een hoofdrol voor de vijfsnarige contrabas van Dario Calderone. Gruizig, woedend, beeldschoon – met Tenney’s minimale middelen zorgde NAP voor een keur aan kleuren en effecten. Het veelvuldige stemmen brak wel de spanning tussen de delen, en het delay-effect werd geplaagd door digitale vervorming. Ensemble Klang dan, dat intensief met Adriaansz samenwerkte aan de verwezenlijking van Environments. Een integrale uitvoering ging eerder wegens corona niet door, maar het werk verscheen wel op cd.  Adriaansz noemde het in deze krant „een soort requiem” voor de idealen die onder de voet zijn gelopen door de snelheid en oppervlakkigheid van onze digitale cultuur, met een verwijzing naar Alessandro Baricco’s analyse in diens essay De barbaren. De kracht schuilt erin dat Environments zijn enorme ambities presenteert met een zekere deemoed, zonder grootspraak. De drie delen bestaan elk uit harmonisch statische muziek van herhaalde patronen en een gesproken tekst op geluidsband: in ‘Mono’ de tekst van schrijver Robert Pirsig (Zen and the art of motorcycle maintenance), in ‘Watts’ een tekst van zen-filosoof Alan Watts. ‘Stereo’, donkerder en dynamischer dan de eerste delen, draait om ‘the principle of polarity’ uit de Kybalion (1908), een mysterieus boek uit de hermetische traditie: het idee dat alles zijn tegendeel in zich draagt. De ruimtelijke opstelling, met slagwerkers en blazers op de balkons, was van toegevoegde waarde, maar zorgde wel voor timingsproblemen. Zo spatgelijk als op de voortreffelijke cd-opname klonken Adriaansz’ elastische of kaatsende ritmes niet altijd. Aan het begin van ‘Watts’ ploegden de arpeggio’s en flageoletten van gitarist Santiago Lascurain enigszins moeizaam voort, wat afbreuk deed aan het aura van lichtheid en vanzelfsprekendheid dat de muziek projecteert. Hoe hoog de lat ligt, bewees Klang óók. Het hortende, dartele motief van ‘Mono’, een collectief bíjna-unisono van licht ontstemde octaafsprongen, toverde een klankbeeld van boven- en verschiltonen tevoorschijn. De elektronische soundscape aan het begin van ‘Stereo’ sneed gitarist Peter Harden magistraal aan flarden met een jengelend opensnarenmotief op één noot.  ‘Stereo’ bood een overweldigende klankervaring, eigenlijk te groot voor de akoestiek van de Jurriaanse Zaal: de vibrafoontremolo’s waren soms haast ondraaglijk intens, en dat gold ook voor de finale, een machtig wervelen van stijgende blazersfiguren. Environments is een meesterwerk, Klang zijn gedroomde uitvoerder; het zou goed kunnen dat volgende week in Amsterdam en Den Haag alles op zijn plek valt. Environments door Ensemble Klang. Gehoord: 24/9, De Doelen, Rotterdam. Herh. 6/10 (Amsterdam) & 7/10 (Den Haag). Inl: ensembleklang.com 
●●●●● Shadows door NAP. Gehoord: 25/9, Muziekgebouw, Amsterdam. Herh. 27/9 De Link, Tilburg. Inl: nieuwamsterdamspeil.nl 
●●●●● 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/26/peter-adriaansz-environments-biedt-een-overweldigende-klankervaring-a4143175
2022-09-26||Gedupeerde: om schade af te handelen kwamen in één jaar 60 mensen over de vloer||De familie Postma-Doornbos in Schildwolde kreeg alleen al in het jaar 2015 zestig verschillende mensen over de vloer vanwege de schade die de aardbevingen hadden veroorzaakt aan haar woning. Dat vertelde Frouke Postma-Doornbos maandagochtend aan de parlementaire enquêtecommissie in Den Haag die onderzoek doet naar de gaswinning en alle problemen die daaruit zijn voortgekomen. De eerste schade aan hun jarendertigwoning ontstond na de aardbeving in Huizinge op 16 augustus 2012, met een kracht van 3,6 de zwaarste beving tot nog toe in het gaswinningsgebied. Het gezin kwam thuis van vakantie en trof water in de kelder aan. Er zat een grote scheur in de keldervloer. Albert Postma-Doornbos probeerde de schade zo goed als hij kon te repareren, want er was nog geen loket waar ze terecht konden om de schade te melden. Dat was het begin van meer ellende. Later bleek de schoorsteen van hun huis van binnen helemaal kapot. En in de muren verschenen steeds meer grote en kleine scheuren.   Niet serieus genomen
„Je rolt in een spaghetti van versterking, herstel, schadeafhandeling, opnieuw kijken”, zei Frouke Postma-Doornbos. Zij was degene die het regelwerk deed, terwijl haar man het huis uit- en inruimde als er weer een scheur moest worden hersteld. Delen van het huis werden daardoor tijdenlang onbruikbaar. En Frouke moest elke keer weer een dag vrijnemen van haar werk in het Groningse ziekenhuis UMCG om aan de keukentafel mensen te ontvangen om te praten over het herstel van de schade. „Wij voelden ons vaak eenzaam”, vertelde ze aan de Tweede Kamerleden. Want er was niet één aanspreekpunt waar het gezin terechtkon. Steeds kwamen er weer andere mensen over de vloer. Vaak voelde het echtpaar zich niet serieus genomen. Dan kregen ze te horen dat de schade niet veroorzaakt kon zijn door de laatste beving die er was geweest, want die was niet zo zwaar geweest. Als de schade niet aan de ene beving gekoppeld kon worden, kon-ie ook niet vergoed worden, schreef het protocol voor de schadevergoeding dan voor. Of ze kregen te horen: we lezen in uw dossier dat u ook al nieuwe voegen heeft gekregen. „Alsof we te veel vroegen. Dat was een klap in mijn gezicht.” Depressieve zoon
„We hebben jarenlang geen vrije tijd gehad”, vertelde ze. „Alle vrije tijd van Albert en mij ging op aan mailen, bellen, plannen bespreken, het huis uitruimen, het huis weer inruimen, opnieuw het huis weer uitruimen.” Albert Postma raakte er overspannen van. En Frouke kreeg hartproblemen. Maar het ergste vond Frouke de psychische schade die de kinderen opliepen. Hun drie zoons maakten verschillende aardbevingen mee en werden angstig. De jongste zoon, die in een kamer sliep die onveilig was geworden, door de gescheurde schoorsteen en een kapotte dakkapel, moest zijn kamer uit, raakte depressief en ging het steeds slechter doen op de middelbare school. De middelste ging voortijdig het huis uit omdat hij niet meer tegen de spanningen kon. „Wij waren voortdurend gestresst”, zei Frouke Postma-Doornbos. „Ik heb gewoon gefaald als moeder.” Geen arme Groninger
Als ze alles optelt, wat is volgens haar dan de schade, wilde Kamerlid Judith Tielen (VVD) weten. „De schade zit ’m erin dat je heel klein wordt gemaakt”, zei Frouke. Ze maakte een vergelijking met de manier waarop de slachtoffers van het Toeslagenschandaal zijn behandeld: „Dat ervan uit wordt gegaan dat je dingen doet die niet in de haak zijn.”  Frouke Postma-Doornbos wil dat er niet naar haar wordt gekeken als enkel „een arme Groninger”. „Ik ben een Nederlands staatsburger. Ik heb er recht op dat de overheid mij beschermt, dat de overheid mij veiligheid biedt.” Ze vindt: „Ik heb evenveel rechten als iemand uit Den Haag of Middelburg of van een Waddeneiland. Toevallig is er een gaswinningsgebied onder een groot deel van de provincie waar ik leef. Dat moet er niet voor zorgen dat de rechten van die mensen verdwijnen of veranderd worden.”||https://www.nrc.nl//nieuws/2022/09/26/gedupeerde-om-schade-af-te-handelen-kwamen-in-een-jaar-60-mensen-over-de-vloer-a4143173
2022-09-26||Week 5: Hans Alders (Nationaal Coördinator Groningen) en minister Ollongren||						Al weken waren er begin 2018 overleggen tussen verschillende ministeries over de gaswinning in Groningen. Er moest snel iets gebeuren om de aardbevingen in de regio te verminderen. Maar op het moment dat toenmalig minister Eric Wiebes (Economische Zaken, VVD) in maart 2018 besloot om de gaskraan in de toekomst dicht te draaien, kwam dat toch als een verrassing, vertelde voormalig minister van Binnnenlandse Zaken en Koninkrijkrelaties Kajsa Ollongren (D66) vrijdag voor de parlementaire enquêtecommissie. Wiebes beredeneerde dat er minder huizen versterkt hoefden te worden als er minder gas zou worden gewonnen. Immers, minder gaswinning leidde tot minder aardbevingen. Maar „de vraag was of dat echt zo was”, zei Ollongren. „Dat wisten we niet.” Ook had Ollongren kritische kanttekeningen over het alternatief: „We moesten goed nadenken over de dreiging van nog meer afhankelijkheid van Russisch gas.” In de ministerraad waren de cijfers duidelijk: de gaskraan in 2030 naar nul zou leiden tot 4.200 minder te versterken huizen en een besparing van 1,9 miljard euro, vertelde Ollongren. Die berekening vond Ollongren „heel tentatief.” Haar topambtenaar waarschuwde Ollongren dat die cijfers „wishfull thinking” waren. Ollongren vond de verwachting van Wiebes ook „te rooskleurig”.  Te technocratisch
In de loop van 2019 werd het ministerie van BZK verantwoordelijk voor de versterkingsoperatie. Dat ministerie had meer ervaring met wonen, bouwen en de omgang met gemeenten. Terugkijkend had het ministerie van Economische Zaken de versterkingsoperatie „te technocratisch” aangepakt, zei Ollongren. „Het gaat om mensen en hun thuis.”  Die technocratische benadering leidde tot grote verschillen: de huizen aan de ene kant van de straat werden wel versterkt en aan de andere kant niet. „Technisch was dat misschien helemaal in orde, maar menselijk was het niet te begrijpen”, zei Ollongren. „De gedachte dat je iets op de tekentafel kunt bedenken zonder overleg met regiobestuurders en bewoners werkt in de praktijk helemaal niet.” Ondanks verwoede pogingen tot versnelling van de versterkingsoperatie, zijn nog steeds duizenden panden niet versterkt. Inmiddels wordt er rekening gehouden met de versterking van mogelijk 27.000 panden. Pas een vijfde daarvan is intussen versterkt. Ollongren, inmiddels minister van Defensie, kondigde vorig jaar aan dat de versterkingsoperatie in 2028 afgerond moet zijn en gelooft nog steeds dat dat kan lukken.  Onderschat heeft ze de versterkingsoperatie niet, zei Ollongren. Ze wisten op het ministerie hoe groot de operatie was. Wel was het „weerbarstig” om de uitvoering goed te krijgen. Had ze dan de weerbarstigheid onderschat, vroeg voorzitter Tom van der Lee (GroenLinks)? „Dat zou goed kunnen”, antwoordde Ollongren. Kajsa Ollongren bij het verhoor in de Tweede Kamer. Foto Bart Maat/ANP 						Dat met het dichtdraaien van de gaskraan het aantal te versterken huizen aanzienlijk zou dalen was „wishful thinking”, schreef topambtenaar Chris Kuijpers van het ministerie van Binnenlandse Zaken (BZK) aan zijn minister in een nota voorafgaand aan dat besluit in 2018. Zou de gaskraan dichtgaan in 2030, dan hield het ministerie van Economische Zaken rekening met de versterking van slechts drieduizend huizen. „Dat lijkt me zeer optimistisch en ook niet realistisch”, citeerde Kuijpers een mail van een collega aan hem. Hij kreeg gelijk, aangezien de huidige versterkingsoperatie rekening houdt met de versterking van mogelijk 27.000 panden.  In 2018 besloot toenmalig minister Eric Wiebes (Economische Zaken, VVD) de gaskraan dicht te draaien, zodat er minder huizen in Groningen preventief versterkt hoefden te worden vanwege de aardbevingen in het gebied. De gedachte vanuit het ministerie was dat minder gaswinning zou leiden tot minder bevingen en dus minder benodigde versterkingsmaatregelen.  Een jaar na dat besluit raakte het ministerie van BZK betrokken bij de versterkingsoperatie. De uitvoeringsorganisatie NCG viel vanaf 2019 onder BZK, omdat het ministerie meer ervaring had met bouwen, wonen en regiobestuur, vertelde Kuijpers vrijdag voor de parlementaire enquêtecommissie in Den Haag. Maar de afhandeling van de schade verliep via een andere instantie, die onder het ministerie van EZK viel. Bewoners hadden tot hun grote frustratie te maken met twee loketten, terwijl de schade en versterking hetzelfde huis betrof. „Als je vanuit nul zou starten zou je het gelijk bij elkaar kunnen zetten”, reflecteerde Kuijpers.  Trage versterkingsoperatie
De versterkingsoperatie in Groningen verliep vanaf het begin uitermate traag. Toen de NCG verantwoordelijk werd, bleek dat er veel minder versterkingsrapporten waren gemaakt dan gedacht. „Ook was de kwaliteit van de stukken erg laag”, zei Kuijpers. Die versterkingsrapporten kwamen van het CVW, een organisatie die vanaf 2015 tot en met 2019 verantwoordelijk was voor de versterking en werkte in opdracht van de NAM.  Nadat het CVW uit de versterkingsoperatie werd gehaald, bleef de NAM invloed uitoefenen, vertelde Kuijpers. De NAM wilde continu dat volgens de nieuwste veiligheidsnormen de huizen werden beoordeeld. „Prima”, zei Kuijpers. „Maar de NAM wilde dat bij voorkeur met terugwerkende kracht.” Dus als huizen al beoordeeld waren, wilde de NAM die opnieuw beoordelen volgens nieuwere normen. „Dat was een belangrijke oorzaak van de vertraging van de versterking”, zei Kuijpers. „Het is alsof bij de uitbouw van je huis de criteria tijdens het bouwen veranderen, dan is de uitbouw niet snel klaar.” Aan tafel met bewoners
Kuijpers, inmiddels niet meer betrokken bij het dossier omdat het sinds de kabinetswisseling weer onder EZK valt, vindt dat er te lang naar de versterking is gekeken als een „vrij technische veiligheidsoperatie”. Uiteindelijk, zei Kuijpers, gaat het om mensen hun huis, omgeving en leefbaarheid. „We hadden meer oog moeten hebben voor de geestelijke ondersteuning.” Daarbij is een belangrijke les volgens Kuijpers dat er „indringender” had moeten worden gedacht vanuit het perspectief van de bewoners. „Je kunt stukken lezen en mailtjes beantwoorden, maar pas als je in het gebied en aan de tafel zit met bewoners zie je wat er echt gebeurt.” 						Peter Spijkerman, die in augustus vertrok als directeur van de NCG, de organisatie die de massale versterking van huizen in Groningen moet regelen, acht de kans „substantieel” dat die megaklus, waarbij steeds veel vertraging is geweest, in 2028 afgerond kan zijn. Maar dan moeten er „geen grote gekke dingen gebeuren”, zei hij tegen de parlementaire enquêtecommissie in Den Haag die hem donderdagmiddag had opgeroepen. Als de gaskraan toch weer verder opengaat, als er een zware aardbeving komt in Groningen of als er te weinig aannemerscapaciteit is, dan gaat het volgens hem niet lukken. De Nationaal Coördinator Groningen (NCG) was bij de oprichting in 2015 één persoon (Hans Alders) met medewerkers, maar toen Spijkerman in 2018 begon was het een organisatie, waarvan hij directeur werd. Hij vertrok in augustus, na drieënhalf jaar. Op de vraag van de enquêtecommissie waarom hij gestopt is, zei hij: „Je ziet het niet, maar ik ben al 61.” Hij wilde meer tijd besteden aan zijn gezin en aan hobby’s, zei hij, zoals hij ook in andere media heeft verklaard. Maar uit zijn relaas bleek ook wel dat het werk bij de NCG hem zwaar was gevallen. „Het was heel intensief. Ik stond ermee op en ging ermee naar bed.” Tempo onvoldoende
De NCG heeft een totale werkvoorraad van 27.000 huizen. Daarvan zijn er pas 2.600 versterkt. Tienduizend zitten er nog in de planfase. Het Staatstoezicht op de Mijnen (SodM) oordeelde in juni dit jaar dat het tempo van de versterking „ruimschoots onvoldoende” is om de operatie in 2028 afgerond te hebben. De voormalige NCG-directeur geeft toe dat de versterkingsoperatie onder zijn leiding niet het tempo heeft bereikt waarop werd gehoopt. „Ze hebben wel gelijk, het duurt veel te lang”, zei hij tegen de enquêtecommissie. „Dat is een beetje mijn frustratie. Ik kan geen ijzer met handen breken.” Toch bleef hij voorzichtig optimistisch over het halen van de doelstelling - klaar zijn in 2028. „Ik denk nog steeds dat het kan. Je moet dan wel echt timmeren.” De vertraging lag niet alleen aan de NCG, zei hij. De versterkingsoperatie had voor zijn komst stilgelegen en „als het te lang stilstaat, gaat het stinken.” Bovendien werd er in politiek Den Haag „steeds weer wat nieuws” bedacht. Dat had hij „heel vervelend” gevonden. De discussie werd soms gevoerd op een „te hoog abstractieniveau”. „Als uitvoerder heb ik behoefte aan een rustige omgeving.” Over zijn eigen functioneren oordeelde hij voorzichtig. Boven een interview dat hij eerder gaf aan regionale media had gestaan dat hij zichzelf een „dikke voldoende” gaf. Daarna had hij veel „bagger” over zich heen gekregen op sociale media. „Ik ben voor een stuk wel geslaagd. Ik ben niet tevreden en niet ontevreden.”  Foto Bart Maat / ANP Peter Spijkerman, oud-directeur NCG Verweesdheid
Bij zijn komst in 2019 trof hij een organisatie in verwarring aan. „Er was onwetenheid: wat gaan we eigenlijk doen?”, vertelde hij. En er was „verweesdheid” en ook „wantrouwen” richting het ministerie van Economische Zaken, dat de NCG betaalde. Er waren „spanningen” met de regionale overheden. En er was veel „miscommunicatie” met het Centrum Veilig Wonen (CVW), dat de versterking in die tijd uitvoerde. De rolverdeling was „continu een worsteling”. De NCG was bij de oprichting in 2015 opgezet als een ‘regie-organisatie’ die de samenwerking tussen alle verschillende partijen die bij de versterking waren betrokken, moest coördineren. Hans Alders was als Nationaal Coördinator Groningen de belichaming daarvan. Maar nadat Alders in 2018 boos was opgestapt, omdat toenmalig minister Eric Wiebes (VVD, Economische Zaken) de regie naar zich had toegetrokken en lopende versterkingsprojecten had stilgelegd, kreeg de NCG een andere taak. Spijkerman moest de NCG omvormen tot een organisatie die de versterking zelf ging uitvoeren, aanvankelijk nog in samenwerking met het CVW. Spijkerman voerde twee reorganisaties uit, maar veel NCG-medewerkers vertrokken ook uit zichzelf, omdat ze zich niet op hun gemak voelden bij die nieuwe taak. Er was met de andere betrokken partijen veel discussie over het karakter en de doelen van de  versterkingsoperatie, vertelde hij: „Is dit een veiligheidsoperatie, een gebiedsontwikkelingsoperatie of een genoegdoeningsoperatie?” Hoewel het ministerie en de Nederlandse Aardoliemaatschappij, die de versterking moest betalen, wilden dat huizen alleen versterkt werden omwille van de veiligheid, had Spijkerman ook begrip voor de wens van gemeenten om de leefbaarheid in dorpen te verbeteren. „In mijn beleving hoeft het niet te bijten”, zei hij. 						Bas Kortmann, voorzitter van het Instituut Mijnbouwschade (IMG), zou graag ruimere bevoegdheden en een „knelpuntenpot” willen hebben om de Groningers beter te kunnen helpen. Dat zei hij donderdagochtend tijdens zijn verhoor door de parlementaire enquêtecommissie in Den Haag die de gaswinning onderzoekt. Liefst zou hij ook zien dat zijn organisatie één loket kan vormen met de Nationaal Coördinator Groningen (NCG), de organisatie die verantwoordelijk is voor het versterken van huizen in Groningen. Als een huis schade heeft én moet worden versterkt, zou dat in één keer kunnen worden aangepakt, is de gedachte van Kortmann. Commissievoorzitter Tom van der Lee (GroenLinks) stelde Kortmann de vraag wat hij in Groningen anders zou doen als zijn bevoegdheden groter zouden zijn. „Voor een groot deel is het achtergebleven economisch gebied in Nederland, waar het heel goed zou zijn als er iets gebeurt. We hebben een enorm profijt gehad met zijn allen in Nederland van de gasbaten die daar zijn ontstaan”, zei Kortmann. Hij pleitte voor een „deltaplan” waarbij niet huis-voor-huis maar straat-voor-straat wordt gewerkt. Hij zou dan willen afstappen van alle deskundigenrapporten die er nu nodig zijn om schade te herstellen. Maar hij beseft dat dit een „grote omslag” vergt. Bewijsvermoeden
Het IMG is een onafhankelijk instituut dat sinds 2020 de schade van de gaswinning afhandelt en vergoedt, als opvolger van de in 2018 opgerichte Tijdelijke Commissie Mijnbouwschade Groningen (TCMG), waar Kortmann ook voorzitter van was. De IMG-voorzitter zei dat de mogelijkheden van zijn instituut om de Groningers echt goed te helpen nu beperkt zijn. Dat komt doordat het IMG niet meer mag doen dan zijn wettelijke taak uitvoeren, namelijk de schade vergoeden waarvoor de Nederlandse Aardolie Maatschappij (NAM) wettelijk aansprakelijk is. Het bedrijf dat het gas wint moet de schade aan de ‘achterdeur’ vergoeden. Het vergoeden van de schade moet ‘ruimhartig’ gebeuren, en daarom is bepaald dat tot zes kilometer buiten het aardbevingsgebied schade vergoed wordt als het ‘aannemelijk’ is dat die door de gaswinning is veroorzaakt. Dat wordt het ‘bewijsvermoeden’ genoemd. Maar toch rijzen er regelmatig vragen over die causaliteit. En als dat verband er niet is, weigert het gasbedrijf de schade te betalen. Dat betekent dat het IMG bij alle schademeldingen zeer precies te werk moet gaan, legde Kortmann uit. De afhandeling van de meldingen duurt daarom vaak langer dan een half jaar en brengt hoge kosten met zich mee, omdat deskundigen de schade moeten onderzoeken. De Algemene Rekenkamer klaagde al een paar keer over de hoge uitvoeringskosten. Sociale onrust
Bovendien komt het regelmatig voor dat het IMG een schade afwijst, bijvoorbeeld als het gaat om funderingsschade, die ook een andere oorzaak kan hebben. Dat leidt tot rechtszaken waarbij burgers in feite tegenover de Staat komen te staan. Onder meer gedupeerde Annemarie Heite, die al in juni werd verhoord, zei dat mensen die het in de rechtszaal moeten opnemen tegen de landsadvocaat „volstrekt kansloos” zijn. Het komt ook voor dat mensen in één straat verschillend worden behandeld. Bij het ene huis wordt dan wel schade uitgekeerd en bij het huis ernaast niet. Dat leidt tot grote sociale onrust in Groningen, ziet Kortmann. Om die verschillen te verkleinen en de uitvoeringskosten te drukken heeft het IMG al een regeling ingevoerd waarbij mensen die voor het eerst schade melden zonder verder onderzoek een eenmalige vergoeding van 5.000 euro kunnen krijgen, als ze dat willen. Kortmann zou ook voor grotere schades dit soort ‘forfaitaire’ regelingen willen invoeren, zei hij. Daarnaast zou hij de schade liever per straat in plaats van per huis afhandelen. Maar dat kan niet zolang elke schade apart moet kunnen worden verantwoord tegenover de NAM. Het zou wel kunnen als er een schadefonds zou komen waaruit het IMG met meer vrijheid kan putten. Kortmann heeft dat als idee ingebracht bij de formatie van het kabinet Rutte IV, vertelde hij. Op de vraag hoeveel geld er in zo’n schadefonds zou moeten zitten, antwoordde hij: „In Brabant zeggen ze dan: veul.” 						Er waren grote verwachtingen toen Hans Alders in 2015 werd aangesteld als Nationaal Coördinator Groningen (NCG). Hij moest er met zijn organisatie voor zorgen dat de versterking van huizen vaart zou krijgen. Al sinds de beving van Huizinge in 2012 was duidelijk dat die preventieve versterking nodig was, zodat mensen bij een zware beving hun huis veilig konden verlaten. Maar welke woningen en hoeveel, dat wist niemand. „De verwachtingen liepen uiteen van een paar honderd woningen tot 170.000”, zei Hans Alders woensdag voor de parlementaire enquêtecommissie in Den Haag. Maar voor die versterkingsoperatie was „niks” geregeld, ontdekte Alders op zijn eerste werkdag als NCG. „Er was geen kennis, er waren geen bouwnormen, geen mensen met ervaring, software was er niet in Nederland.” Terwijl minister Henk Kamp (Economische Zaken, VVD) met de komst van de NCG had aangekondigd dat alle panden in Groningen binnen vijf jaar zouden zijn versterkt. „Dat was onmogelijk”, zei Alders toen al tegen de minister.  Samen met de gemeenten, provincie en de NAM – die laatste moest als gaswinner betalen voor een gedeelte van de versterkingskosten – ging Alders aan de slag. Hij had geen wettelijk mandaat om besluiten door te drukken, maar werkte op basis van samenwerkingsafspraken. Daar had de NAM mee ingestemd, maar het gasbedrijf betaalde alleen de kosten voor zover de veiligheid in het geding was. Dat leidde tot grote bemoeienis van de NAM; elke week was er overleg met de gaswinner over de meest „fabelachtige details”, zei Alders. Op een gegeven moment voelde hij zich zelfs „belazerd” door de NAM, die afspraken niet nakwam.   ‘Het gaat om iemands thuis’
Uiteindelijk was er in 2018, drie jaar na de start van de NCG, duidelijkheid over de versterking van  zo’n 4.500 panden, onderverdeeld in drie zogenaamde ‘batches’. De meeste panden moesten zwaar versterkt worden of zelfs gesloopt en herbouwd. Een aantal panden werd nog nader onderzocht. De NCG heeft de harde boodschap dat hun huis onveilig is net meegedeeld aan een deel van de bewoners, als in het voorjaar van 2018 Kamps opvolger Eric Wiebes (Economische Zaken en Klimaat, VVD) besluit de gaskraan langzaamaan dicht te draaien. Daardoor zouden er minder bevingen plaatsvinden en was er dus minder versterking nodig, was de aanname van de nieuwe minister. „Een logische gedachte”, aldus Alders. Maar de minister besloot ook dat de versterking van twee batches „on hold” werd gezet, totdat duidelijk was wat de invloed van het dichtdraaien van de gaskraan op de versterking zou zijn. Alders: „Net toen we op stoom kwamen, gingen we iets anders doen.” Hij vond dat onverkoopbaar. „Probeer je ogen dicht te doen en stel je voor dat onze brief op jouw mat valt”, zei Alders tegen de enquêtecommissie. „Daarin wordt meegedeeld dat je huis niet veilig is. Elke avond leg je jouw kind in bed in dat onveilige huis. Dat hebben we meegedeeld.” Dat proces stopzetten of zelfs terugdraaien vanwege nieuwe berekeningen is volgens Alders „ondenkbaar”. Al helemaal in een dossier waarin de bewoners het vertrouwen al kwijt waren in de overheid, zei Alders. „Vertrouwen komt te voet en gaat te paard, maar hier hebben de paarden wel heel hard gelopen.” Het besluit van Wiebes om de versterkingsoperatie deels stop te zetten was voor Alders de reden om zijn functie in mei 2018 neer te leggen. Dat hij door Wiebes’ besluit beloftes moest breken richting de bewoners vond hij „ongelooflijk”, zei Alders. „Het gaat niet om stenen, maar om iemands thuis.” Maar ook was hij „zeer gepikeerd” hoe met het personeel van de NCG was omgegaan. Die medewerkers hadden „dag en nacht” gewerkt aan een succesvolle versterkingsoperatie, zei hij geëmotioneerd.  Achteraf, zei Alders, had hij moeten weten dat de NCG niet kon slagen zonder wettelijke doorzettingsmacht, waarbij hij zelf besluiten zou kunnen nemen zonder ruggespraak van het ministerie of de NAM. „Ik had moeten weten dat het niet zonder instrumentarium kon, want dit was een crisis.” Hans Alders woensdag in de Enquêtezaal van de Tweede Kamer. Foto Robin van Lonkhuijsen/ANP
 						Maarten Camps, secretaris-generaal bij het ministerie van Economische Zaken, voelde in 2013 „ongemak” omdat er bij het sollicitatiegesprek voor een nieuwe inspecteur-generaal voor het Staatstoezicht op de Mijnen (SodM) ook een vertegenwoordiger van de gas- en oliesector aanwezig was. Maar voor dat ongemak had Camps zelf gezorgd: hij was als secretaris-generaal verantwoordelijk voor het sollicitatieproces.  Het was een ongemakkelijke kwestie die de parlementaire enquêtecommissie in Den Haag Camps, die van 2013 tot 2020 secretaris-generaal was, woensdagochtend bijna meteen na zijn binnenkomst in de verhoorzaal voorlegde. Kon hij verklaren waarom er destijds een vertegenwoordiger van de NOGEPA, de brancheorganisatie van olie- en gasbedrijven, aanwezig was geweest bij het sollicatiegesprek van Harry van der Meijden naar de functie van inspecteur-generaal? De kandidaat die werd uitgekozen zou later toezicht moeten houden op deze sector. Van der Meijden had dinsdag tijdens zijn verhoor verteld dat hij die aanwezigheid „niet zuiver” had gevonden. Camps verklaarde dat het ministerie, ook hijzelf, het belangrijk had gevonden dat er bij de sollicitatiegesprekken voor een nieuwe inspecteur-generaal iemand aanwezig was met kennis van de olie- en gaswinning. De vertegenwoordiger van de NOGEPA zat er alleen in een „adviesfunctie”, benadrukte hij. Die moest helpen beoordelen: „Hebben we hier nu iemand met kennis van zaken?” Maar de olie- en gassector had volgens Camps „op geen enkele manier” invloed op de besluitvorming over de nieuwe inspecteur-generaal of andere posities binnen het ministerie. Dat nam niet weg dat hij zelf ook „ongemak” had gevoeld over de aanwezigheid van iemand uit de sector waarop de nieuwe inspecteur-generaal toezicht zou moeten houden. Het was een van de voorbeelden die de enquêtecommissie Camps voorhield om erachter te komen hoe groot de invloed van de olie- en gassector was binnen het ministerie. Camps moest ook uitleggen hoe het zat met de aanwezigheid van de directeuren van NAM, Shell en ExxonMobil bij een gesprek in 2015 tussen het SodM en toenmalige minister Henk Kamp (VVD). Dat ging over een SodM-advies over de gaswinning. De toezichthouder vond dat die verder omlaag moest. Waarom de directeuren bij het gesprek aanwezig waren „weet ik niet meer”, zei Camps, waarschijnlijk was het „eens wens van de minister om in één keer het gesprek te voeren waarin alle inzichten op tafel kwamen”.  ‘Het ging over geld’
Jaren later in 2018, besluit Kamps opvolger Eric Wiebes (VVD) de gaswinning in Groningen af te bouwen tot nul. Een zware beving in Zeerijp in januari van dat jaar en een daarop volgend advies van het SodM om de gaswinning te verlagen naar 12 miljard kubieke meter, waren daarvoor volgens Camps de aanleiding. „Dat rapport riep de vraag op of de opbrengst van 12 miljard kubieke meter gas wel in verhouding stond tot de kosten van de schade-afhandeling en versterking van huizen”, zei Camps. „Het ging over geld, maar ook over de impact op de mensen in Groningen.” Maar met dat besluit om de gaswinning in de toekomst te stoppen, werd ook de versterking van huizen stopgezet. Minder gaswinning zou leiden tot minder zware bevingen en dus minder benodigde maatregelen om huizen preventief te versterken, was de gedachte vanuit het ministerie. „We wilden niet de trein voort laten denderden, maar even stilzetten en weer laten rijden als we wisten waar die trein naar toe moest.” De versterkingsoperatie moest onder de loep worden genomen vanwege de verminderde gaswinning. Het leidde tot veel kritiek in de regio en uiteindelijk zelfs tot het opstappen van Hans Alders, als Nationaal Coördinator Groningen (NCG), verantwoordelijk voor de versterkingsoperatie. Alders had namelijk in januari van dat jaar ruim 1.500 bewoners beloofd hun huis te versterken, maar die belofte werd door dit besluit niet ingelost. „De kritiek vond ik begrijpelijk”, zei Camps. „Maar met alle nadelen en chagrijn die dat opriep in de regio was het toch verstandig om even stil te staan. Met pijn in het hart, want er was geen optimale keuze.” Later deze woensdag wordt Hans Alders gehoord door de enquêtecommissie.  Maarten Camps, voormalig Secretaris-generaal bij ministerie van Economische Zaken en Klimaat. Foto Robin van Lonkhuijsen/ANP 						Al tijdens zijn sollicitatieprocedure voor de positie van inspecteur-generaal bij het Staatstoezicht op de Mijnen (SodM) viel Harry van der Meijden van de ene verbazing in de andere. In de selectiecommissie zat een vertegenwoordiger van NOGEPA, de brancheorganisatie voor gas- en oliebedrijven in Nederland. „Ik vond het niet vanzelfsprekend dat iemand die de sector vertegenwoordigt waarop jij toezicht houdt, aanwezig is bij een sollicitatiegesprek”, vertelde de voormalig inspecteur-generaal (2014-2017) dinsdag voor de parlementaire enquêtecommissie in Den Haag. „Dat vind ik niet zuiver.” Later in de sollicitatieprocedure kreeg hij een vraag van een ambtenaar van het ministerie van Economische Zaken (EZ): wat hij zou doen als de minister een advies van het SodM naast zich neerlegt? „Ik ga ervan uit dat de minister het advies aan de Kamer kenbaar maakt”, antwoordde hij. Maar vragen over zijn aandelenpakket kreeg hij tot zijn grote verbazing niet. Hij kaartte dat later aan bij een topambtenaar van EZ – dat hij zelf afstand deed van aandelen in bedrijven waarop hij nu toezicht moest houden, maar dat hij had verwacht dat de selectiecommissie hem daarop zou bevragen. Daarin was de sollicitatiecommissie volgens hem „niet zorgvuldig”. De komst van Van der Meijden als inspecteur-generaal van het SodM kwam niet zonder kritiek tot stand vanwege zijn jarenlange carrière bij Shell. Ook hijzelf stelde vraagtekens, want hij voorzag „spanningsvelden”. Maar, zei Van der Meijden later in het verhoor, „ook een oud-Shelltopman kan goed toezicht houden.” Sluimerende oorlog
In 2016 praat Van der Meijden minister Henk Kamp (Economische Zaken, VVD) bij over het advies van het SodM om de gaswinning terug te schroeven naar 24 miljard kubieke meter aardgas per jaar. Dat waren gebruikelijke afspraken, waarbij de minister werd ingelicht over het advies, voordat het openbaar werd. Maar tot Van der Meijdens grote verbazing zat niet alleen de minister met zijn ambtenaren aan tafel, maar ook de directeur van de NAM Gerald Schotman en de aandeelhouders van het gasbedrijf Dick Benschop (Shell) en Joost van Roost (Esso Nederland). „Dat was een zeer ongemakkelijke vergadering”, zei Van der Meijden, die zich „totaal overrompeld” voelde door de aanwezigheid van de drie directeuren. De NAM was volgens Van der Meijden „woedend” over het advies van het SodM. Na afloop liep Schotman, geflankeerd door Benschop en Van Roost, op Van der Meijden af en beet hem toe dat de inspecteur-generaal „alleen tevreden is als de productie nul is”. Hij antwoordde dat het hem ging om de veiligheid en niet om de productiecijfers. Zijn relatie met EZ beschreef Van der Meijden als een „sluimerende oorlog”. Toen het SodM zelf besloot om „ongecensureerd” persberichten te sturen, werd EZ „nerveus”. Op verstuurde Kamerbrieven moest het SodM „alert zijn”, omdat het SodM-advies soms werd aangepast. Met EZ „moest alles bevochten worden”, concludeerde Van der Meijden. „Het was knokken, het ging er soms knetterhard aan toe.”

Inspecteur-generaal Harry van der Meijden (Staatstoezicht op de Mijnen) verklaart de vragen van de parlementaire enquêtecommissie correct te beantwoorden. Foto Bart Maart/ANP

 Inspecteur-generaal Harry van der Meijden (Staatstoezicht op de Mijnen) verklaart de vragen van de parlementaire enquêtecommissie correct te beantwoorden. Foto Bart Maart/ANP 						Het besluit van minister Eric Wiebes (VVD, Economische Zaken) in 2018 om de versterking van huizen in Groningen stil te leggen en de hele operatie om te gooien, werd genomen vanwege grote zorgen over de veiligheid van huizen die op dat moment niet in het versterkingsprogramma zaten. Zo verdedigde Anita Wouters, die van 2017 tot 2019 ‘project-directeur-generaal Groningen Bovengronds’ was bij het ministerie van Economische Zaken, het „indrukken van de pauzeknop” in 2018. Zij was daar zelf op het ministerie nauw bij betrokken. Wiebes veroorzaakte in maart 2018 eerst veel vreugde in Groningen, door aan te kondigen dat de gaskraan op termijn dicht zou gaan. Maar al snel daarna maakte die vreugde plaats voor ontgoocheling, omdat hij ook de versterkingsoperatie grotendeels stillegde. Wouters werd maandagmiddag gehoord door de parlementaire enquêtecommissie die de gaswinning onderzoekt. Uit haar verhoor bleek dat zij het nog steeds een logische ingreep vond die Wiebes destijds deed. Zij hielp het besluit voorbereiden en uitvoeren.  Berekeningen van de NAM
Wouters vertelde dat ambtenaren van EZ en de minister zich vreselijke zorgen maakten toen uit informatie van ‘wetenschappers’ en allerlei andere partijen bleek dat er allerlei onveilige huizen in Groningen waren die niet in het versterkingsprogramma van Nationaal Coördinator Hans Alders zaten. Ze zei dat Wiebes de versterkingsoperatie deels pauzeerde om op zoek te gaan naar die onveilige huizen. In werkelijkheid, zo blijkt uit een reconstructie van NRC, kwam die informatie vooral uit berekeningen van gasbedrijf NAM. Berekeningen die door de regio en de NCG werden gewantrouwd, maar die door ambtenaren van EZK als neutrale informatie werden beschouwd. Het probleem was juist dat er heel veel discussie was over welke huizen onveilig waren, en welke niet. En dat de minister en zijn ambtenaren onverkort kozen voor de positie van de NAM. Zo schreef topambtenaar Maarten Camps aan Nationaal Coördinator Hans Alders dat niet de NCG, maar de NAM „een inventarisatie van de meest risicovolle huizen” moest maken, en dat die lijst leidend zou worden voor de versterking. Opstappen Alders
De ingreep van minister Eric Wiebes zette in 2018 kwaad bloed bij de regiobestuurders en maatschappelijke organisaties en was voor Alders reden om op te stappen. Alders had al vergevorderde plannen om de versterking gebiedsgericht aan te pakken, maar Wiebes wilde daar niet mee doorgaan. Over Alders had Wouters weinig positiefs te zeggen. Hij leverde volgens haar „geen stabiele cijfers” aan over het verloop van de versterking, daar had zij zelf veel last van, zei ze. En hij weigerde ook zijn rol in te perken tot die van adviseur, zoals minister Wiebes wilde. Op het ministerie werd al verwacht dat hij snel zou opstappen. Het pauzeren van een groot aantal versterkingsprojecten die in gang waren gezet door Alders betekende dat mensen die in een huis woonden dat al geïnspecteerd was en die te horen hadden gekregen dat hun huis onveilig was, hun versterkingsadvies plotseling niet meer kregen. „Dat is ontzettend teleurstellend en vervelend voor die mensen” erkende Wouters. „Er zaten ook mensen tussen die al te horen hadden gekregen dat hun huis onveilig was. Het is ook een kwestie van hoe je dat gaat proberen uit te leggen. Het is heel lastig uit te leggen, maar de werkelijkheid veranderde substantieel.” Volgens Wouters werd het stopzetten van de versterking verkeerd geframed. „Je kunt het frame kiezen: de minister gunt je geen nieuw huis. Dat frame kwamen we een beetje in terecht.” Het ministerie wilde de capaciteit die vrijkwam gebruiken om eerst de meest onveilige huizen te versterken, zei Wouters. Maar inmiddels zijn veel van deze huizen nog steeds niet versterkt. De nieuwe versterking werd gebaseerd op een model en gegevens van de NAM. Het ministerie had gehoopt dat de versterking sneller zou verlopen en dat er minder huizen hoefden te worden versterkt, maar de werkvoorraad van het aantal huizen dat geïnspecteerd moest worden liep al snel op tot 26.000. Anita Wouters in de Enquêtezaal van de Tweede Kamer tijdens een openbaar verhoor van de parlementaire enquêtecommissie aardgaswinning Groningen.  Foto Bas Czerwinski/ANP 						Eelco Eikenaar (SP), die van 2015 tot 2019 als gedeputeerde bij de provincie Groningen de gaswinning in zijn portefeuille had, heeft het gevoel dat hij jarenlang een „achterhoedegevecht” heeft gevochten. „We konden niet winnen”, zei hij maandagmiddag tegen de parlementaire enquêtecommissie in Den Haag die de gaswinning onderzoekt. Kort nadat zijn verhoor is begonnen, komen bij Eikenaar de tranen. Vanaf de publieke tribune kijkt zijn partijgenoot en Tweede Kamerlid Sandra Beckerman mee.  „Argumenten telden niet”, zegt hij. „Alle rapporten konden politici en bestuurders niet overtuigen. We voerden de druk op, maar het is niet geslaagd.” Hij vindt dat hij als provinciaal bestuurder zijn rol niet goed heeft vervuld, ondanks alle energie die hij erin heeft gestoken. „Ik kan niet zeggen dat het is geslaagd. We staan waar we nu staan.” Het is een „realiteit waar ik dagelijks mee worstel”, zegt hij. Done deal
Eikenaars grootste frustratie betreft het omgooien van de versterkingsoperatie waarbij huizen in Groningen veiliger werden gemaakt tegen de aardbevingen. Toenmalige minister Eric Wiebes (VVD, Economische Zaken) zette die operatie, die toch al moeizaam liep,  in het voorjaar van 2018 op pauze. Kort daarvoor had hij aangekondigd dat de gaskraan geleidelijk aan dicht zou worden gedraaid. Uit onderzoek van NRC en Dagblad van het Noorden blijkt dat het kabinet Rutte III aan het dichtdraaien van de gaskraan een voorwaarde had gesteld: de versterkingsoperatie moest kleiner worden. Eikenaar zei tegen de enquêtecommissie: „Ik vermoedde wel dat het van te voren was bepaald. Als je inzet is: we gaan minder versterken als de gaswinning naar nul gaat, dan is het een done deal, de enige weg die nog begaanbaar is. Dan kan ik doen wat ik wil, maar dat maakt geen verschil meer.” Eikenaar zegt dat hij, toen Wiebes aankondigde dat de gaswinning naar nul ging, „een kort moment van optimisme” had. Hij hoopte dat de versterking meer gebiedsgericht zou worden, zoals ook Hans Alders, de Nationaal Coördinator Groningen, wilde. Dan zou niet alleen de veiligheid van huizen aangepakt worden, maar zou er ook gekeken worden naar de sociale samenhang in dorpen. Dan zou niet het ene rijtje huizen wel worden versterkt en het rijtje er tegenover niet. Maar Wiebes wilde alleen de veiligheid als criterium gebruiken. Complete onzin
Wiebes liet de Mijnraad advies uitbrengen. Daar kwam uit dat de nieuwe versterking gebaseerd moest worden op een model van de NAM. Het model was eigenlijk bedoeld om de veiligheid in een gebied te voorspellen. Maar Wiebes ging mee in de redenering van de NAM en de Mijnraad dat je er ook op adresniveau huizen mee kon aanwijzen die versterkt konden worden. Eikenaar: „Ik wist dat het complete onzin was, dat was gewoon lachwekkend.” Achteraf heeft hij spijt dat hij zich heeft laten „meesleuren” in het proces dat Wiebes op gang had gebracht. „We hebben ons in een tempo laten drukken dat ik achteraf dacht: hoe hebben we dat kunnen doen? Eerst lag het stil en toen moest het ineens weer heel snel.” Bij de vraag van de enquêtecommissie of Eikenaar vindt dat hij de belangen van de Groningers voldoende heeft kunnen borgen, heeft de oud-gedeputeerde het zichtbaar moeilijk. „Ik vind het een hele moeilijke vraag”, zegt hij. „Ik denk: nee.”

Eelco Eikenaar in de Enquêtezaal van de Tweede Kamer tijdens een openbaar verhoor van de parlementaire enquêtecommissie aardgaswinning Groningen. Foto Bas Czerwinski/ANP

 Eelco Eikenaar in de Enquêtezaal van de Tweede Kamer tijdens een openbaar verhoor van de parlementaire enquêtecommissie aardgaswinning Groningen. Foto Bas Czerwinski/ANP 						De familie Postma-Doornbos in Schildwolde kreeg alleen al in het jaar 2015 zestig verschillende mensen over de vloer vanwege de schade die de aardbevingen hadden veroorzaakt aan haar woning. Dat vertelde Frouke Postma-Doornbos maandagochtend aan de parlementaire enquêtecommissie in Den Haag die onderzoek doet naar de gaswinning en alle problemen die daaruit zijn voortgekomen. De eerste schade aan hun jarendertigwoning ontstond na de aardbeving in Huizinge op 16 augustus 2012, met een kracht van 3,6 de zwaarste beving tot nog toe in het gaswinningsgebied. Het gezin kwam thuis van vakantie en trof water in de kelder aan. Er zat een grote scheur in de keldervloer. Albert Postma-Doornbos probeerde de schade zo goed als hij kon te repareren, want er was nog geen loket waar ze terecht konden om de schade te melden. Dat was het begin van meer ellende. Later bleek de schoorsteen van hun huis van binnen helemaal kapot. En in de muren verschenen steeds meer grote en kleine scheuren.   Niet serieus genomen
„Je rolt in een spaghetti van versterking, herstel, schadeafhandeling, opnieuw kijken”, zei Frouke Postma-Doornbos. Zij was degene die het regelwerk deed, terwijl haar man het huis uit- en inruimde als er weer een scheur moest worden hersteld. Delen van het huis werden daardoor tijdenlang onbruikbaar. En Frouke moest elke keer weer een dag vrijnemen van haar werk in het Groningse ziekenhuis UMCG om aan de keukentafel mensen te ontvangen om te praten over het herstel van de schade. „Wij voelden ons vaak eenzaam”, vertelde ze aan de Tweede Kamerleden. Want er was niet één aanspreekpunt waar het gezin terechtkon. Steeds kwamen er weer andere mensen over de vloer. Vaak voelde het echtpaar zich niet serieus genomen. Dan kregen ze te horen dat de schade niet veroorzaakt kon zijn door de laatste beving die er was geweest, want die was niet zo zwaar geweest. Als de schade niet aan de ene beving gekoppeld kon worden, kon-ie ook niet vergoed worden, schreef het protocol voor de schadevergoeding dan voor. Of ze kregen te horen: we lezen in uw dossier dat u ook al nieuwe voegen heeft gekregen. „Alsof we te veel vroegen. Dat was een klap in mijn gezicht.” Depressieve zoon
„We hebben jarenlang geen vrije tijd gehad”, vertelde ze. „Alle vrije tijd van Albert en mij ging op aan mailen, bellen, plannen bespreken, het huis uitruimen, het huis weer inruimen, opnieuw het huis weer uitruimen.” Albert Postma raakte er overspannen van. En Frouke kreeg hartproblemen. Maar het ergste vond Frouke de psychische schade die de kinderen opliepen. Hun drie zoons maakten verschillende aardbevingen mee en werden angstig. De jongste zoon, die in een kamer sliep die onveilig was geworden, door de gescheurde schoorsteen en een kapotte dakkapel, moest zijn kamer uit, raakte depressief en ging het steeds slechter doen op de middelbare school. De middelste ging voortijdig het huis uit omdat hij niet meer tegen de spanningen kon. „Wij waren voortdurend gestresst”, zei Frouke Postma-Doornbos. „Ik heb gewoon gefaald als moeder.” Geen arme Groninger
Als ze alles optelt, wat is volgens haar dan de schade, wilde Kamerlid Judith Tielen (VVD) weten. „De schade zit ’m erin dat je heel klein wordt gemaakt”, zei Frouke. Ze maakte een vergelijking met de manier waarop de slachtoffers van het Toeslagenschandaal zijn behandeld: „Dat ervan uit wordt gegaan dat je dingen doet die niet in de haak zijn.”  Frouke Postma-Doornbos wil dat er niet naar haar wordt gekeken als enkel „een arme Groninger”. „Ik ben een Nederlands staatsburger. Ik heb er recht op dat de overheid mij beschermt, dat de overheid mij veiligheid biedt.” Ze vindt: „Ik heb evenveel rechten als iemand uit Den Haag of Middelburg of van een Waddeneiland. Toevallig is er een gaswinningsgebied onder een groot deel van de provincie waar ik leef. Dat moet er niet voor zorgen dat de rechten van die mensen verdwijnen of veranderd worden.” Frouke Postma-Doornbos maandag tijdens haar verhoor door de enquêtecommissie. Foto Bas Czerwinski/ANP 						Welkom in dit blog over de parlementaire enquête naar de gaswinning in Groningen. NRC doet hier verslag van het belangrijkste nieuws uit de verhoren van de enquêtecommissie. Eind juni vond de eerste verhoorweek plaats en na een zomerpauze van acht weken werden de openbare verhoren eind augustus hervat. Afgelopen week lag de enquête even stil vanwege Prinsjesdag en de Algemene Politieke Beschouwingen. De komende tijd gaat de parlementaire enquêtecommissie, die bestaat uit zeven Tweede Kamerleden, zich buigen over de periode waarin Eric Wiebes (VVD) als minister van Economische Zaken in het kabinet-Rutte III verantwoordelijk was voor de gaswinning. Hij nam het besluit de gaskraan voor 2030 dicht te draaien, maar pauzeerde ook het versterken van huizen, waardoor veel vertraging ontstond. De enquêtecommissie hoort in totaal zo’n zeventig mensen. De week begint met het verhoor van een gedupeerde, Frouke Postma-Doornbos, gevolgd door een oud-gedeputeerde van de provincie Groningen, Eelco Eikenaar (SP). Vervolgens wordt een topambtenaar van het ministerie van Economische Zaken, Anita Wouters, verhoord. Later in de week wordt onder anderen Hans Alders gehoord. Hij was eerst oud-commissaris van de koning in Groningen en later Nationaal Coördinator Groningen. Aan het eind van de week zal minister Kajsa Ollongren (D66) voor de parlementaire enquêtecommissie verschijnen. Ze was als minister van Binnenlandse Zaken in het vorige kabinet Rutte III verantwoordelijk voor het versterken van huizen in Groningen.||https://www.nrc.nl//nieuws/2022/09/26/week-5-parlementaire-enquete-gaswinning-groningen-a4142851
2022-09-26||‘Radicaalste regering sinds Mussolini’ wacht loodzware klus||De Italiaanse verkiezingen hebben zondag een duidelijke winnaar opgeleverd. Het rechtse blok van Broeders van Italië (Giorgia Meloni), Lega (Matteo Salvini) en Forza Italia (Silvio Berlusconi) behaalt op basis van de bijna volledige uitslagen op maandagavond  bijna 44 procent van de stemmen, voldoende voor een comfortabele meerderheid in beide kamers van het Italiaanse parlement. De winst van Broeders van Italië is ontegenzeggelijk toe te schrijven aan Giorgia Meloni. De blonde politica uit Rome heeft de voorbije jaren haar partij, die in 2018 nog 4,3 procent van de stemmen haalde, met een consequente oppositierol  naar 26 procent geloodst. Het ligt voor de hand dat de Italiaanse president Sergio Mattarella aan haar het initiatief laat om een nieuwe regering te vormen. De Amerikaanse nieuwszender CNN kopte op zijn website meteen dat Italië de meest radicaal-rechtse premier krijgt sinds Mussolini. Dat  geldt niet alleen voor de vermoede nieuwe regeringsleider, maar ook voor de rest van de nieuwe regering die met dit verkiezingsresultaat waarschijnlijk snel wordt gevormd. Evenals  Giorgia Meloni is Matteo Salvini radicaal-rechts. En bij hun twee partijen ligt het zwaartepunt van deze winnende verkiezingscoalitie. Meloni torent met haar 26 procent wel uit boven haar politieke bondgenoten. Salvini’s Lega haalt net geen 9 procent, Berlusconi’s Forza Italia iets meer dan 8 procent. Een groot deel van haar kiezers heeft Meloni bij Salvini weggesnoept. Die krijgt rake klappen van zijn achterban, zelfs in de twee noordelijke regio’s Friuli Venezia-Giulia en Veneto, waar zijn Legapartij bestuurt. Salvini’s leiderschap van de Lega staat door dit povere verkiezingsresultaat zwaar onder druk. Zijn radicaal-rechtse koers wordt al enige tijd niet door iedereen binnen de Lega gewaardeerd. Hij probeert zijn interne critici nu te paaien met het vooruitzicht op deelname aan een voluit rechtse regering, en zegt dat hij  aanblijft  „zolang de partij-activisten dit wensen”. Daarbij doet Meloni er goed aan om over die electorale verhouding binnen het rechtse blok  geen leedvermaak te tonen. Op electoraal vlak staan Salvini en Berlusconi weliswaar in haar schaduw, maar haar ontbreekt het  aan enige bestuurservaring. Berlusconi, die donderdag 86 jaar wordt en vier maal premier was van Italië, is daarentegen gepokt en gemazeld in de Italiaanse politiek. Terwijl hij zondag zijn stem uitbracht, omschreef de oud-premier zichzelf al als „de regisseur van de nieuwe Italiaanse regering”. Berlusconi noemde zichzelf zondag al „de regisseur van de nieuwe Italiaanse regering” Ook met Salvini zelf kan Meloni maar beter uitkijken. Ze hebben allebei een nationalistische agenda en delen hetzelfde harde anti-immigratiestandpunt, maar terwijl Meloni zeer kritisch is op Rusland en een pro-Atlantische lijn wil volgen, ligt dat bij Salvini anders. Hij staat koel tegenover de sancties tegen Moskou en zei enkele jaren geleden nog dat hij „Poetin bewondert en respecteert”. Ook Berlusconi leek enkele dagen voor de verkiezingen zijn oude vriend Vladimir Poetin te willen verdedigen. In een televisie-interview zei hij dat de Russische autocraat „in Kiev louter een regering van fatsoenlijke mensen had willen vormen”. Om te besturen hebben Meloni, Salvini en Berlusconi elkaar nodig, ondanks hun soms sterk uiteenlopende standpunten. „Hun bewind zal vrijwel zeker tot spanningen leiden, onderling, maar ook met de EU en met de Verenigde Staten”, voorspelt politicoloog Alessandro Chiaramonte van de universiteit van Florence. „Tegelijk bleek rechts in het verleden al zeer goed in staat de rangen te sluiten, en openlijke verdeeldheid te vermijden.” Verdeeldheid bleek tijdens deze campagne juist de grote zwakte van het andere kamp. De centrum-linkse Partito Democratico (PD) behaalde zondag net 19 procent. De Vijfsterrenbeweging eindigde op 15,5 procent, maar zet in delen van Zuid-Italië een uitstekend resultaat neer en krijgt nu al de bijnaam  „de zuidelijke Lega”. Als de PD en de Vijfsterrenbeweging, gesteund door het centrumblok van onder meer oud-premier Matteo Renzi (7,7 procent) vooraf de handen in elkaar hadden geslagen, dan had het duel met het rechtse blok zondag spannend kunnen worden. Dat gebeurde niet, en nu kijkt Europa met argusogen naar de koers die dit zeer rechtse Italië zal varen. Tijdens deze verkiezingscampagne deed Giorgia Meloni met een opvallend gematigde toon haar uiterste best om de internationale gemeenschap gerust te stellen. In eerste instantie zal ze ook geen gekke dingen doen, vermoedt politicoloog Chiaramonte. „Ze beseft zelf ook dat Italië stevig zit ingekapseld in Europa, en dat het financieel-economische beleid van het land ook mede door de internationale context wordt gedicteerd.” Ook haar oerconservatieve standpunten met betrekking tot sociale rechten, zoals abortus, houdt ze in eerste instantie vermoedelijk voor zichzelf. Ze behaalde zondag ruim een kwart van de Italiaanse stemmen, maar de opkomst lag met 63,9 procent historisch laag.  Meloni weet dus  dat ze niet het hele land achter zich heeft. Radicaal optreden  zou een campagne tegen haar ontketenen, in Europa en in  eigen land, die haar prille bewind niet zou overleven, vermoedt Chiaramonte.||https://www.nrc.nl//nieuws/2022/09/26/radicaalste-regering-sinds-mussolini-wacht-loodzware-klus-a4143171
2022-09-26||Servië en Turkije kanten zich eveneens tegen Russische referenda Oekraïne||Ook van zijn doorgaans trouwe bondgenoten hoeft de Russische president Vladimir Poetin niet te rekenen op steun voor de schijnreferenda in vier bezette Oekraïense gebieden. Net als Kazachstan, zullen Turkije en Servië de uitslagen en inlijving bij Rusland niet erkennen, hebben de buitenlandministers van de landen gezegd volgens het Russische persbureau Tass. Volgens Nikola Selakovic van Servië — dat zelf de onafhankelijkheid van Kosovo niet erkent — druisen de Russische referenda in tegen het principe van territoriale integriteit. Van internationale steun voor de referenda in de regio’s Donetsk, Loehansk, Zaporizja en Cherson is vrijwel niets meer over. Zonder de referenda expliciet te veroordelen, uitten eerder India en China al hun zorgen over de situatie in Oekraïne. Afgelopen vrijdag zei het Indiase ministerie van Buitenlandse Zaken dat het land de nationale soevereiniteit van Oekraïne respecteert. Westerse landen hadden de internationale gemeenschap opgeroepen een duidelijk statement te maken tegen de plannen van het Kremlin. De regering van de zelfverklaarde volksrepubliek Loehansk reageerde maandag door te zeggen dat het Westen „de werkelijkheid niet erkent”, aldus Tass. In Rusland is men ondanks de achterblijvende buitenlandse steun onverminderd tevreden over het verloop van de schijnreferenda. In de zelfverklaarde maar internationaal niet erkende volksrepublieken Loehansk en Donetsk zou de opkomst sinds vrijdag minstens 76 procent zijn, meldt persbureau RIA Novosti. Ook in Cherson en Zaporizja zou de kiesdrempel van 50 procent bijna gehaald zijn. Volgens een exitpoll in Zaporizja zou zondag een dubieuze 93 procent van de stemmers voor aansluiting bij Rusland hebben gekozen.||https://www.nrc.nl//nieuws/2022/09/26/servie-en-turkije-kanten-zich-eveneens-tegen-russische-referenda-oekraine-a4143170
2022-09-26||Man schiet dertien mensen dood op basisschool in Rusland||Een man heeft maandag op een basisschool in de Russische stad Izjevsk zeker dertien mensen doodgeschoten, onder wie zeven kinderen, meerdere docenten en een beveiliger. 21 mensen raakten gewond. Dat melden internationale persbureaus. Volgens de politie pleegde de schutter na zijn daad zelfmoord.  Het Franse persbureau AFP zegt dat de man de 34-jarige Artjom Kazantsev is, een oud-leerling van de school. Wat hem motiveerde is vooralsnog niet bekend. Volgens AFP schoot de man eerst een bewaker dood en opende hij daarna het vuur in de school. Aleksandr Bretsjalov, de gouverneur van de regio, was zichtbaar ontroerd in een videoboodschap die via berichtendienst Telegram rondgaat.  Op sociale media circuleren beelden van vluchtende kinderen en de mogelijke dader. In het schokkende videomateriaal is een bebloede man te zien. Hij ligt roerloos op de grond en is in het zwart gekleed, op zijn trui draagt hij een afbeelding van een hakenkruis. President Vladimir Poetin noemt de schietpartij een „onmenselijke daad van terrorisme”.  Izjevsk is de hoofdstad van Oedmoertië, een autonome republiek binnen de Russische Federatie. De stad ligt op ongeveer negenhonderd kilometer van Moskou. Afgelopen tijd vonden in Rusland vaker fatale schietincidenten op scholen plaats. In april werden op een kleuterschool in de Russische regio Oeljanovsk twee kinderen en een leraar doodgeschoten. In 2021 vielen negen doden in de stad Kazan. Op een universiteit in de stad Perm vielen datzelfde jaar zes doden.||https://www.nrc.nl//nieuws/2022/09/26/man-schiet-dertien-mensen-dood-op-basisschool-in-rusland-a4143169
2022-09-26||Na de watersnood is Pakistan verre van uit de problemen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/26/na-de-watersnood-is-pakistan-verre-van-uit-de-problemen-a4142731
2022-09-26||25-jarige Rus schiet commandant neer in Siberisch rekruteringscentrum||Een commandant in een Russisch rekruteringscentrum in Siberië is neergeschoten door een 25-jarige Russische man. Dat melden internationale persbureaus, waaronder het Russische Tass, terwijl een Rusland-correspondent van The Guardian beelden deelde van de schietpartij. De commandant ligt in kritieke toestand op de intensive care, waar de dokters „vechten voor zijn leven”, melden lokale autoriteiten op Telegram. De schutter is opgepakt en wordt „absoluut gestraft”. Op beelden is te zien dat een man in een zaal één schot afvuurt in de richting van een groep mensen, waarschijnlijk gemobiliseerde Russen. Na het schot stuift de menigte in paniek weg. Andere beelden tonen hoe de neergeschoten man op een brancard naar de ambulance wordt gedragen. De schutter zou zichzelf hebben geïdentificeerd als de 25-jarige Roeslan Zinin. Hij zou volgens nog onbevestigde berichten boos zijn geweest over de mobilisatie van zijn beste vriend, die geen militaire ervaring heeft. Uit verschillende delen van Rusland kwamen afgelopen dagen berichten van onvrede over de ‘gedeeltelijke mobilisatie’. In de autonome republieken Jakoetië en Dagestan waren in het weekend protestacties, onder meer van vrouwen die hun echtgenoot of zoon moeten afstaan aan het leger. Gebieden in het verre oosten van Rusland — waar een groot aantal etnische minderheden woont — leveren disproportioneel veel mannen voor de oorlog van Poetin, terwijl grote steden als Moskou en Sint-Petersburg dat lot bespaard blijft.||https://www.nrc.nl//nieuws/2022/09/26/25-jarige-rus-schiet-commandant-neer-in-siberisch-rekruteringscentrum-a4143168
2022-09-26||Özcan Akyol zoekt in ‘Neven van Eus’ naar wat verbroedert in plaats van wat vervreemdt||Hoogtepunt van grappig op mijn jaren-zeventig basisschool was om op de kaart van Nederland aan de muur  van het speel-leerlokaal een hoofdletter T te krabbelen bij Urk. Woehaha. Met potlood, zo laf was het dan weer wel. Waarom dat leuk werd gevonden, kan ik niet precies meer terughalen, maar ik vrees dat kinderen in de vorige eeuw ‘Turk’ gebruikten als  container-scheldwoord voor iedereen die geen geboren Hollander was.  Nou neemt Özcan Akyol, in het tweede seizoen van De neven van Eus (NTR). Hij neemt de kijker al drie weken  mee naar het geboorteland van zijn ouders. De vierde keer, zondagavond, kon hij met redenen omkleed uitleggen dat ‘de’ Turk niet bestaat, zelfs niet in Turkije. Hij vertelt dat hij niet alleen in Nederland, maar ook in Turkije tot een minderheid behoort. Hij is Turks in Nederland, maar in Turkije Aleviet. Het Alevisme is  een liberaal-humanistische zijtak van de islam.  In deze aflevering spreekt hij met Koerden en Armenen, met Arabieren en Suryoye. En dan ontbreken nog de Lazen en Circassiërs, de Zaza en Turkmenen.  Reisprogramma’s zijn er ook in soorten. Je had  Ruben Terlou in China, Jelle Brandt Corstius in Rusland. Ze spraken de taal, en ze  zochten de mensen op die hun de verhalen vertelden van het land. Maar ze bleven vreemdelingen, buitenstaanders. En dat is Eus niet. Tenminste, dat dènk ik, als ik zie hoe makkelijk hij ook daar met mensen praat.  Eus zoekt de „gemene deler” van al die bevolkingsgroepen in het land dat nog nèt geen eeuw bestaat (in 2023 viert Turkije het  eeuwfeest). Lijkt me  verstandig, veiliger ook, om te zoeken naar wat verbroedert in plaats van wat vervreemdt. In Sanliurfa, een stad met twee miljoen inwoners, vindt hij een en al saamhorigheid. Er wonen Koerden, Turken en Arabieren en wie hij ook spreekt, iedereen is zo „gelukkig en blij” dat je iets in het drinkwater vermoedt. Eus is er ten tijde van de Ramadan, de vastenmaand, dat speelt vast mee bij de opperbeste  stemming. Eus concludeert dat het geloof de mensen in deze profetenstad bij elkaar brengt en houdt. En die gemene deler ging me net even te snel. Ik kauwde nog op wat de jonge mannen zeiden  die hij op straat sprak. Ze waren lyrisch  over hun stad, iedereen was elkaars broeder.  Eentje was  wel eens in Istanbul geweest, maar dat vond hij niks. Waarom?  De meisjes. Die waren er te bloot gekleed. Dat wekt de indruk dat mensen niet alleen erbij worden gehouden in Sanliurfa, maar ook erónder. Geen vasten tijdens ramadan voor Eus, trouwens. Niet dat hij de speciaal voor hem bereide wrap met lamslever en lamsvet opat. Maar dat kwam  omdat hij geen lever lust.      Eus bezoekt een Armeens dorp in het Zuidwesten van Turkije waar nog 130 mensen wonen. Een Suryoye-dorp waar van de 150 gezinnen nog  vijftien over zijn. De inwoners  spreken nog hun eigen taal, belijden hun eigen (christelijke) geloof en ze hebben hun eigen cultuur en gewoontes. Alleen jongeren hebben ze  niet, de een na de ander vertrekt naar de grote stad, of liever nog naar Europa. Jongeren weg, cultuur weg, taal weg, redeneert Eus. In het laatste Armeense dorp spreekt hij  daarover met ‘opa Musa’. Hij schrijft sinds jaar en dag over de geschiedenis van zijn dorp en  de zeven buurdorpen die al zijn uitgestorven. In welke taal?, vraagt Eus. Turks, zegt opa. Eus, verbaasd: „U bent toch Armeens?” Opa, net zo verbaasd: „Wat heeft dát ermee te maken?” In één handgebaar veegt hij Eus’ nostalgische behoudzucht van tafel. Hij is een „Turkse burger” en  schrijft dus in het Turks. Of het niet jammer is dat zijn taal verdwijnt? Zal opa  een zorg zijn.  In het Suryoye-dorpje treft hij een Turkse Duitser die er weer komt wonen, ook zijn in Duitsland geboren volwassen zoons willen  niets liever. In Europa, zegt hij, blijf je die vreemdeling. Een buitenstaander.  Waarop Eus  meer zegt dan vraagt: „En hier niet?”      
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/26/ozcan-akyol-zoekt-in-neven-van-eus-naar-wat-verbroedert-in-plaats-van-wat-vervreemdt-a4143167
2022-09-26||Unilever-topman Alan Jope treedt eind 2023 terug||De directeur van Unilever, Alan Jope (59), heeft maandag aangekondigd te vertrekken. Hij gaat eind 2023 met pensioen. Dat laat het bedrijf weten in een persbericht. De Schotse zakenman leidde sinds 2019 het concern. Een opvolger ontbreekt vooralsnog. Jope werkt 35 jaar bij Unilever, waarvan vijf jaar als directeur. Hijzelf zegt dat het „juiste moment” is aangebroken om plaats te maken voor een nieuwe topman. Unilever werd onder Jope een volledig Brits bedrijf. Eerder dit jaar kreeg hij te maken met onvrede van aandeelhouders over de voorgenomen mega-overname van de consumententak van het Britse GlaxoSmithKline (GSK). Uiteindelijk ging die overname niet door. Unilever, het moederbedrijf van onder meer Dove en Knorr, deed eind 2021 een bod om een deel van het farmacieconcern GSK over te nemen. Er zou 50 miljard pond (60 miljard euro) zijn geboden voor de consumententak van het Britse bedrijf. Volgens Unilever zou het bedrijf daarmee een gedeelte van de concurrentie wegwerken. Met de overname zou Unilever eigenaar worden van tandpasta’s als Aquafresh en medicijnen als Advil. Het was het grootste overnameplan van Unilever ooit. De markten zagen de overname niet zitten. Een succesvolle integratie in de rest van het concern zou lastig worden, Unilever zou zich in de schulden werken en omdat het concern weinig ervaring heeft op het gebied van medicijnen die je bij de drogist kan kopen, beoordeelden deskundigen de deal als een slecht idee. Alan Jope zag af van de overname en beloofde aandeelhouders dat er „geen grote acquisities” in de nabije toekomst zouden plaatsvinden.  Een van de belangrijkste gebeurtenissen onder leiding van topman Jope was de verhuizing van het concern naar Londen. In 2020 kondigde Unilever aan op papier volledig Brits te worden. Het had sinds 1930 zowel een Brits als Nederlands hoofdkantoor, maar wilde af van die gespleten organisatievorm. De verhuizing naar het VK was de uitkomst van een langslepende saga waarin Unilever eerst volledig Nederlands zou worden, waarna het toch besloot te ‘ver-Britsen’. Het hielp niet mee dat het kabinet-Rutte III Unilever beloofde de dividendbelasting af te schaffen, maar na forse maatschappelijk en politieke kritiek hier van afzag. ||https://www.nrc.nl//nieuws/2022/09/26/unilever-topman-alan-jope-treedt-eind-2023-terug-a4143164
2022-09-26||Ook Kazachstan erkent Russische nepreferenda in Oekraïne niet||Kazachstan zal de verwachte Russische annexatie van vier Oekraïense regio’s als gevolg van nepreferenda niet erkennen. Dat heeft het Kazachse ministerie van Buitenlandse Zaken maandag bekendgemaakt, meldt persbureau Reuters. Het Centraal-Aziatische land, ooit met Rusland verenigd in de Sovjet-Unie, vindt principes als „territoriale integriteit” en „soevereiniteit” daarvoor te belangrijk, en ziet liever dat er een politiek dialoog wordt gevoerd. De afgelopen dagen is in de door Rusland bezette Oekraïense gebieden in Donetsk, Loehansk, Zaporizja en Cherson gestemd over annexatie door Rusland. Van een open en eerlijke stembusgang zal geen sprake zijn. Op sociale media circuleren beelden van Russische soldaten die met automatische geweren langs de deuren gaan om stemmen te ronselen. Stemmen kan tot en met dinsdag, daarna wil de Russische president Vladimir Poetin de inlijving van de vier gebieden direct formaliseren, is de verwachting. Westerse leiders hebben al laten weten de schijnreferenda niet te gaan erkennen. Dat nu ook Kazachstan hem afvalt, is een nieuwe tegenslag voor Poetin, die internationale steun voor zijn oorlog ziet afbrokkelen. Begin dit jaar zond de dictator nog ordetroepen naar het land om massaprotesten neer te slaan. Bij de VN-resolutie van maart die de invasie veroordeelde, onthield Kazachstan zich van stemming.||https://www.nrc.nl//nieuws/2022/09/26/ook-kazachstan-erkent-russische-nepreferenda-in-oekraine-niet-a4143162
2022-09-26||Welkom in dit blog||In dit blog doet NRC verslag van de oorlog in Oekraïne.||https://www.nrc.nl//nieuws/2022/09/26/welkom-in-dit-blog-462-a4143163
2022-09-26||Russische staatsmedia publiceren uitslagen schijnreferenda: bezette regio’s willen bij Rusland horen||						Dit blog over de oorlog in Oekraïne is gesloten. Lees voor de laatste ontwikkelingen verder in ons nieuwe blog.
					 						De Verenigde Staten zullen iedereen verwelkomen die asiel zoekt vanwege de „impopulaire” oorlog die Rusland voert in Oekraïne. Dat heeft de perssecretaris van het Witte Huis dinsdag gezegd, volgens persbureau Reuters. Volgens de regering-Biden moeten de Russische staatsburgers „ongeacht hun nationaliteit, asiel kunnen aanvragen in de Verenigde Staten”. Hun aanvraag zal dan „per geval” worden behandeld. Tienduizenden Russen vluchtten de afgelopen dagen het land uit om hun dienstplicht te ontlopen, vanwege de door president Poetin aangekondigde militaire mobilisatie. Binnen de Europese Unie zijn de meningen verdeeld over het toelaten van Russische vluchtelingen. Staatssecretaris Eric van der Burg (Asiel, VVD) zei vrijdag, twee dagen na de oproep van Poetin om honderdduizenden reservisten naar Oost-Oekraïne te sturen, dat hij Russische dienstplichtige mannen die aankomen in Nederland „zeker niet” zal terugsturen.
					 						Tussen 19 en 25 september zijn 66.000 Russische burgers de Europese Unie binnengekomen, een stijging van 30 procent ten opzichte van de week ervoor. Dat heeft Frontex, het grensagentschap van de Europese Unie, dinsdag bekendgemaakt. Sinds de aangekondigde militaire mobilisatie gingen aanzienlijk meer Russen de grens met buurlanden Finland en Estland over.  Volgens Fortex zullen op de korte termijn nog meer Russen aankomen bij EU-grensposten. In de afgelopen vier dagen zijn 30.000 Russische staatsburgers in Finland aangekomen. Ook zijn veel Russen in de afgelopen dagen de grenzen overgestoken met andere buurlanden, zoals Mongolië en Georgië.  De meeste Russische burgers die de EU binnen zijn gekomen hebben een verblijfsvergunning of visum, maar Fortex schat dat het aantal illegale grensovergangen zal toenemen als het Kremlin besluit de grenzen te sluiten zodat dienstplichtigen het land niet meer uitkunnen. Moskou heeft nog geen dergelijk besluit genomen. Vrijdag stond er een lange rij van auto’s voor de Finse grens in Rusland.  Foto Janis Laizans/Reuters 						De Oekraïense ambassadeur in Nederland, Maksym Kononenko, is dinsdag op staande voet ontslagen door de Oekraïense president Volodymyr Zelensky. Dat heeft laatstgenoemde dinsdag via zijn website bekendgemaakt. Over de reden voor het ontslag is nog niets bekendgemaakt. Kononenko was pas in functie in Den Haag sinds 16 februari, iets meer dan een week voor de Russische inval. De ambassade heeft nog niet gereageerd op het nieuws en was dinsdagavond niet bereikbaar voor een reactie. Kononenko bevestigde op Twitter dat „mijn diplomatieke missie voorbij is”, maar dat hij samen met Nederland „zal blijven vechten voor de vreedzame toekomst van Europa”. Ook de Oekraïense ambassadeur in Zwitserland, Artem Roebtsjek, werd dinsdag zonder opgaaf van reden uit zijn ambt gezet. Voor het Vaticaan werd juist een nieuwe ambassadeur benoemd. De Oekraïense ambassadeur in Nederland, Maksym Kononenko voor aanvang van de Invictus Games. Foto Sem van der Wal/ANP 						De schijnreferenda in vier door Rusland bezette Oekraïense regio’s stevenen, zoals verwacht, af op massale steun voor aansluiting bij Rusland. Volgens voorlopige resultaten, gepubliceerd door Russische staatsmedia, zou zo’n 98 procent van de bevolking in Zaporizja en Loehansk hebben gestemd voor inlijving door Moskou. In Donetsk en Cherson gaat het om respectievelijk 98 en 96 procent. Oekraïne en westerse politici zeiden afgelopen week al de vermoedelijk frauduleuze uitslag niet te zullen erkennen en noemen het plaatsvinden van het referendum in strijd met internationaal recht. Over de uitslag van de nepreferenda bestond vooraf al geen twijfel. Voor het Kremlin zijn referenda een beproefd middel om schijnkeuzes voor te leggen aan de bevolking in bezet gebied. Tijdens het referendum, dat vorige week vrijdag begon en vier dagen duurde, verschenen op sociale media beelden die erop leken te wijzen dat er onder dwang werd gestemd. Leden van stembureaus gingen begeleid door bewapende soldaten langs deuren om stembiljetten op te halen. Oekraïne en het Westen erkennen de uitslag niet en noemen het plaatsvinden van het referendum in strijd met internationaal recht. De definitieve resultaten van de schijnreferenda worden woensdagochtend verwacht. Vervolgens is het de vraag wanneer de Russische president Vladimir Poetin de regio’s officieel zal inlijven. Mogelijk doet hij dat aankomende vrijdag, als hij het Russische parlement toespreekt.  Westerse analisten vrezen dat eenzijdige inlijving van de bezette regio’s door Rusland leidt tot verdere escalatie van de oorlog in Oekraïne. Poetin zou vanaf dat moment pogingen van Oekraïne om het grondgebied te bevrijden zien als een aanval op Rusland, wat voor hem de inzet van (tactische) kernwapens in de strijd zou legitimeren.

Een man in Marioepol brengt zijn stem uit tijdens het schijnreferendum over aansluiting bij de Russische Federatie. Foto Stringer/AFP

 Een man in Marioepol brengt zijn stem uit tijdens het schijnreferendum over aansluiting bij de Russische Federatie. Foto Stringer/AFP 						Kazachstan zal Russen die hun land vanwege de gedeeltelijke mobilisatie proberen te ontvluchten, uitleveren aan Rusland als zij op een internationale ‘zoeklijst’ staan. Dat zegt het hoofd van het Kazachse ministerie van Binnenlandse Zaken Marat Akhmetzhanov , melden Oost-Europese media dinsdag. Volgens de Russische veiligheidsdienst FSB zouden tussen de afkondiging van de mobilisatie vorige week woensdag en zaterdagavond al 261.000 Russen hun land zijn ontvlucht. Het aantal Russen dat dagelijks naar Georgië vlucht, is sinds de aankondiging van de gedeeltelijke mobilisatie in Rusland verdubbeld tot bijna 10.000. Dat heeft het Georgische ministerie van Binnenlandse Zaken volgens persbureau AFP donderdag bekendgemaakt. Inmiddels zijn er volgens persbureau Reuters ook duizenden Russen naar Mongolië gevlucht. Bij de grens stonden urenlange rijen. De Mongoolse regering heeft zich vanaf het begin neutraal opgesteld ten opzichte van de oorlog.  Vorige week schreef de Litouwse minister van Buitenlandse Zaken Gabrielius Landsbergis op Twitter dat Litouwen geen asiel zal verlenen aan „diegenen die hun verantwoordelijkheid ontlopen”. Russen moeten volgens hem „blijven en vechten. Tegen Poetin”. De vraag of Russische deserteurs als vluchtelingen behandeld moeten worden, is momenteel een belangrijk onderwerp van discussie. Hoe Georgië en Mongolië met gevluchte Russen om zullen gaan, is nog niet duidelijk.   Mongolië is vrijwel geheel afhankelijk van Russische olie en gas, en heeft baat bij de nieuwe gaspijplijn die Rusland van plan is te bouwen om China mee te bevoorraden. Twee weken geleden ontmoetten de Russische president Vladimir Poetin heeft zijn Chinese evenknie Xi Jinping elkaar in de Oezbeekse stad Samarkand om onder meer de plannen omtrent deze pijplijn te bespreken.  Bij de gesprekken waren ook andere centraal-Aziatische landen betrokken, waaronder Kazachstan en Mongolië. Rusland hoopte tijdens deze bijeenkomst toenadering te zoeken tot de leiders van de aanwezige landen.  Drukte langs de grens tussen Rusland en Finland. Foto Reuters 						De Hongaarse premier Viktor Orbán wil een „nationale consultatie” opzetten om inwoners van Hongarije te vragen wat zij vinden van de sancties tegen Rusland. Dat zei hij maandag in een toespraak in het parlement in de Hongaarse hoofdstad Boedapest. Volgens hem hebben de sancties „averechts” gewerkt, meldt persbureau Reuters. Hij maakte geen verdere details bekend van het consultatieplan. Het is een campagnestrategie die Orbán al eens eerder heeft gebruikt om steun voor zijn partij te versterken op het gebied van beleid rondom migratie en homorechten.  Orbán heeft zich eerder kritisch uitgelaten over de door de Europese Unie opgelegde sancties aan Rusland. Hij riep eerder deze maand op de maatregelen te schrappen. „We kunnen gerust zeggen dat als gevolg van de sancties de Europese bevolking armer is geworden, terwijl Rusland niet op de knieën is gevallen”, zei de Hongaarse premier deze maandag in het parlement, verwijzend naar de hoge energieprijzen.  Hongarije moet zich voorbereiden op een langdurige oorlog in buurland Oekraïne, volgens Orbán. Hij zei het „geen verrassing” te vinden dat Europese regeringen vallen. Daarmee doelde hij op de Italiaanse verkiezingen van zondag, waar de meest rechtse regeringsleider is gekozen sinds de Tweede Wereldoorlog. Wanneer Orbán de Hongaren wil vragen om „consultatie” is niet bekend.  De Hongaarse premier Viktor Orbán hield maandag een toespraak in het parlement in Boedapest. Foto Bernadett Szabo/Reuters 						Rusland en de Verenigde Staten hebben „sporadisch” contact over nucleaire dreiging. Dat heeft Kremlin-woordvoerder Dmitri Peskov maandag gezegd op een persconferentie, aldus internationale persbureaus. Zondag vertelde de Amerikaanse veiligheidsadviseur Jake Sullivan op de Amerikaanse televisie dat het Witte Huis het Kremlin „op zeer hoge niveaus” en „met veel detail” had gewaarschuwd over de „catastrofale gevolgen” die inzet van nucleaire wapens door Rusland in Oekraïne zou hebben. Tussen de twee nucleaire grootmachten staan altijd diplomatieke ‘backchannels’ open, aldus Peskov. „Maar die gebruiken we slechts sporadisch. Het is in ieder geval wel mogelijk om elkaar in noodgevallen berichten te sturen.” De angst over Russische inzet van kernwapens liep woensdag na de toespraak van de Russische president Vladimir Poetin op. Hij zei dat Rusland „alle middelen” zal inzetten om zijn territorium te verdedigen. „En dat is geen bluf”, voegde hij eraan toe. Dreigen met de inzet van tactische kernwapens is inmiddels een bekend trucje van Poetin, één waarvan de dictator zich al sinds het begin van zijn invasie van Oekraïne bedient. Aanvankelijk schatten experts de daadwerkelijke dreiging niet al te hoog in. Met de mobilisatie-afkondiging en het nieuwe dreigement zette Poetin woensdag wel een nieuwe stap op de escalatieladder van het conflict met het Westen, menen kenners.  						Het Kremlin heeft maandag erkend dat sommige Russische mannen sinds de mobilisatie-afkondiging ten onrechte zijn opgeroepen om in Oekraïne te vechten. Volgens woordvoerder Dmitri Peskov worden dat soort fouten gecorrigeerd, melden internationale persbureaus. Het is niet duidelijk op wat voor fouten hij doelt. De afgelopen dagen deden talloze verhalen op sociale media de ronde over Russische mannen die zonder enige militaire ervaring waren opgeroepen. Dat terwijl het Kremlin had verkondigd dat alleen om mannen met ervaring naar het front zouden gaan. Sinds de Russische president Vladimir Poetin afgelopen woensdag een ‘gedeeltelijke’ militaire mobilisatie afkondigde probeert wie zich dat kan veroorloven het land uit te vluchten. Hoeveel mannen dat is gelukt is niet met zekerheid te zeggen, maar het onafhankelijke Russische nieuwsmedium Novaya Gazeta Europe sprak dit weekend van een kwart miljoen. In reactie op de uittocht van Russische mannen riepen sommige politici op tot het sluiten van de grenzen voor alle rekruteerbare mannen.  Volgens Peskov heeft het Kremlin weliswaar nog niet over de grenzen besloten, maar op sociale media verschenen maandagmiddag beelden die anders doen vermoeden. Bij de grens met Georgië zijn Russische pantservoertuigen met militairen gesignaleerd, die de lange files passeren. De Rusland-correspondent van The Guardian schrijft op Twitter dat zij moeten voorkomen dat de 300.000 opgeroepen reservisten Rusland ontvlucht, maar niet belast zijn met de taak álle rekruteerbare mannen binnen de grenzen te houden.

Ook zondag stonden er lange files bij de Russische grens met Finland. Foto Jussi Nukari/Lehtikuva/AFP

 Ook zondag stonden er lange files bij de Russische grens met Finland. Foto Jussi Nukari/Lehtikuva/AFP 						Ook van zijn doorgaans trouwe bondgenoten hoeft de Russische president Vladimir Poetin niet te rekenen op steun voor de schijnreferenda in vier bezette Oekraïense gebieden. Net als Kazachstan, zullen Turkije en Servië de uitslagen en inlijving bij Rusland niet erkennen, hebben de buitenlandministers van de landen gezegd volgens het Russische persbureau Tass. Volgens Nikola Selakovic van Servië — dat zelf de onafhankelijkheid van Kosovo niet erkent — druisen de Russische referenda in tegen het principe van territoriale integriteit. Van internationale steun voor de referenda in de regio’s Donetsk, Loehansk, Zaporizja en Cherson is vrijwel niets meer over. Zonder de referenda expliciet te veroordelen, uitten eerder India en China al hun zorgen over de situatie in Oekraïne. Afgelopen vrijdag zei het Indiase ministerie van Buitenlandse Zaken dat het land de nationale soevereiniteit van Oekraïne respecteert. Westerse landen hadden de internationale gemeenschap opgeroepen een duidelijk statement te maken tegen de plannen van het Kremlin. De regering van de zelfverklaarde volksrepubliek Loehansk reageerde maandag door te zeggen dat het Westen „de werkelijkheid niet erkent”, aldus Tass. In Rusland is men ondanks de achterblijvende buitenlandse steun onverminderd tevreden over het verloop van de schijnreferenda. In de zelfverklaarde maar internationaal niet erkende volksrepublieken Loehansk en Donetsk zou de opkomst sinds vrijdag minstens 76 procent zijn, meldt persbureau RIA Novosti. Ook in Cherson en Zaporizja zou de kiesdrempel van 50 procent bijna gehaald zijn. Volgens een exitpoll in Zaporizja zou zondag een dubieuze 93 procent van de stemmers voor aansluiting bij Rusland hebben gekozen.

Een vrouw stemt zondag bij een ‘mobiele’ stemlocatie in de Oekraïense stad Marioepol. Foto AP

 Een vrouw stemt zondag bij een ‘mobiele’ stemlocatie in de Oekraïense stad Marioepol. Foto AP 						Een commandant in een Russisch rekruteringscentrum in Siberië is neergeschoten door een 25-jarige Russische man. Dat melden internationale persbureaus, waaronder het Russische Tass, terwijl een Rusland-correspondent van The Guardian beelden deelde van de schietpartij. De commandant ligt in kritieke toestand op de intensive care, waar de dokters „vechten voor zijn leven”, melden lokale autoriteiten op Telegram. De schutter is opgepakt en wordt „absoluut gestraft”. Op beelden is te zien dat een man in een zaal één schot afvuurt in de richting van een groep mensen, waarschijnlijk gemobiliseerde Russen. Na het schot stuift de menigte in paniek weg. Andere beelden tonen hoe de neergeschoten man op een brancard naar de ambulance wordt gedragen. De schutter zou zichzelf hebben geïdentificeerd als de 25-jarige Roeslan Zinin. Hij zou volgens nog onbevestigde berichten boos zijn geweest over de mobilisatie van zijn beste vriend, die geen militaire ervaring heeft. Uit verschillende delen van Rusland kwamen afgelopen dagen berichten van onvrede over de ‘gedeeltelijke mobilisatie’. In de autonome republieken Jakoetië en Dagestan waren in het weekend protestacties, onder meer van vrouwen die hun echtgenoot of zoon moeten afstaan aan het leger. Gebieden in het verre oosten van Rusland — waar een groot aantal etnische minderheden woont — leveren disproportioneel veel mannen voor de oorlog van Poetin, terwijl grote steden als Moskou en Sint-Petersburg dat lot bespaard blijft. Russische rekruten stappen zondag een bus in bij een militair rekruteringscentrum in het Russische Krasnodar. Foto AP 						Kazachstan zal de verwachte Russische annexatie van vier Oekraïense regio’s als gevolg van nepreferenda niet erkennen. Dat heeft het Kazachse ministerie van Buitenlandse Zaken maandag bekendgemaakt, meldt persbureau Reuters. Het Centraal-Aziatische land, ooit met Rusland verenigd in de Sovjet-Unie, vindt principes als „territoriale integriteit” en „soevereiniteit” daarvoor te belangrijk, en ziet liever dat er een politiek dialoog wordt gevoerd. De afgelopen dagen is in de door Rusland bezette Oekraïense gebieden in Donetsk, Loehansk, Zaporizja en Cherson gestemd over annexatie door Rusland. Van een open en eerlijke stembusgang zal geen sprake zijn. Op sociale media circuleren beelden van Russische soldaten die met automatische geweren langs de deuren gaan om stemmen te ronselen. Stemmen kan tot en met dinsdag, daarna wil de Russische president Vladimir Poetin de inlijving van de vier gebieden direct formaliseren, is de verwachting. Westerse leiders hebben al laten weten de schijnreferenda niet te gaan erkennen. Dat nu ook Kazachstan hem afvalt, is een nieuwe tegenslag voor Poetin, die internationale steun voor zijn oorlog ziet afbrokkelen. Begin dit jaar zond de dictator nog ordetroepen naar het land om massaprotesten neer te slaan. Bij de VN-resolutie van maart die de invasie veroordeelde, onthield Kazachstan zich van stemming. Sinds afgelopen vrijdag is in vier bezette Oekraïense gebieden stemmen voor of tegen Russische annexatie mogelijk. Foto AP 						In dit blog doet NRC verslag van de oorlog in Oekraïne.||https://www.nrc.nl//nieuws/2022/09/26/oekraineblog-26-september-a4143150
2022-09-26||&#8216;Van der Poel veroordeeld voor hotelincident in Australië&#8217;||De rechter in Australië heeft wielrenner Mathieu van der Poel maandag veroordeeld voor het duwen van twee tienermeisjes in een hotel in Sydney, in de nacht van zaterdag op zondag. Het ene meisje moet hij 1.000 dollar betalen, de ander 500. Dat meldt de NOS maandag. De boete is omgerekend ruim 1.000 euro. Volgens de rechter had de 27-jarige Nederlander het recht niet in eigen handen moeten nemen, toen twee kinderen zijn nachtrust verstoorden. Hij had de beveiliging van het hotel moeten bellen. Dat de wielrenner de dag erna het WK op de weg moest fietsen, beschouwde de rechtbank niet als een verzachtende omstandigheid. Oorspronkelijk zou de rechtszaak dinsdag plaatsvinden, maar de zaak kreeg voorrang omdat Van der Poel maandag terug naar Nederland vliegt. Zijn advocaat gaat in hoger beroep en hoopt op vrijspraak. Volgens een politiewoordvoerder had de profwielrenner een aanvaring met twee meisjes van dertien en veertien jaar oud. Ze zouden voor overlast op de gang van het hotel hebben gezorgd, waarna Van der Poel de meisjes — in een poging zijn nachtrust te redden — zou hebben geduwd. Hier zou één van de twee een schaafwond aan over hebben gehouden. Hierdoor verbleef Van der Poel die nacht uren op het politiebureau in Sydney. Hoewel de wielrenner op zondag het beste wilde maken van de wedstrijd, ondanks een gebrek aan slaap, reed Van der Poel de belangrijke wedstrijd niet uit. Na dertig kilometer stapte hij af. ||https://www.nrc.nl//nieuws/2022/09/26/van-der-poel-veroordeeld-voor-hotelincident-in-australie-a4143161
2022-09-26||Hoe de Groningse gasmissie van Wiebes mislukte|| Bij zijn aantreden wilde minister Eric Wiebes de problemen met de Groningse gaswinning radicaal anders aanpakken. Hij zag het helpen van gedupeerde Groningers als zijn grootste prioriteit. Toch lukte het Wiebes niet om de versterkingsoperatie vlot te trekken, vertelt onderzoeksjournalist Derk Stokmans, die het dossier tot op de bodem uitzocht. Maakte Wiebes fouten of was zijn missie gedoemd te mislukken?||https://www.nrc.nl//nieuws/2022/09/26/hoe-de-groningse-gasmissie-van-wiebes-mislukte-a4143160
2022-09-26||Wat vindt NRC | Het is jammer dat het moet, maar blijf heel streng voor Hongarije||Als Hongarije een examenkandidaat was, zou het al lang zijn gezakt. Maar als lid van de Europese Unie beschikt het  over een eindeloos aantal herkansingen. De Europese Commissie tikte het land vorige week hard op de vingers: Brussel stelt voor om Boedapest 7,5 miljard euro aan EU-subsidies minder uit te betalen, omdat de Hongaarse waarborgen tegen corruptie en fraude ernstig tekortschieten. Een ongekende stap: niet eerder liep de temperatuur in dit dossier zo hoog op. De Commissie bood het land echter ook meteen de mogelijkheid van een zachte landing: de Hongaarse leider Viktor Orbán krijgt twee maanden de tijd om te laten zien dat hij in zijn land weer op het juiste, rechtsstatelijke pad kan krijgen. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Het armpje drukken is soms lastig te volgen. Het kan al snel de indruk wekken dat de Europese Commissie niet durft door te pakken, tandeloos is, slappe hap. Dat is niet helemaal eerlijk: anders dan in autoritaire politieke systemen worden in EU-verband zelden zaken met harde hand doorgedrukt. De Europese Unie lost problemen op door, inderdaad, veel te praten. Als er al een deur hard wordt dichtgeslagen, gaat er vrijwel altijd ook weer een (kleiner) deurtje open. Het resultaat is een bijzonder politiek systeem, dat heeft bijgedragen aan vrede, harmonie en grote welvaart op dit continent. Het jongste hoofdstuk in de Hongaarse saga voelt niettemin  ook als een nederlaag. Om te beginnen duidt het op een groeiende bereidheid om het sanctie-instrument van stal te halen. De stap van de Commissie is goed te begrijpen, Hongarije heeft het er écht naar gemaakt, maar het is jammer dat het zover heeft moeten komen. De landen die op dit moment het hardst zagen aan de poten van de Europese rechtsstaat, Hongarije en Polen, ondergraven niet alleen die rechtsstaat, maar ook de consensuscultuur waaraan de EU haar kracht en succes ontleent. Als de praatmachine verandert in een kibbelmachine zullen er op langere termijn alleen maar verliezers zijn. Tegelijkertijd moet er een grens worden getrokken. In 2010 werd Orbán voor de tweede keer premier. Sindsdien zijn rechters, journalisten, oppositiepartijen en wetenschappers in de verdrukking geraakt. De controle op de besteding van EU-belastinggeld is zwak, er verdwijnt veel in de zakken van kennissen en familieleden. Met zijn geflirt met Poetin laat Orbán zich van zijn meest opportunistische, cynische kant zien. Zo ver gezakt zijn zelfs de Polen  niet. Het is vaak gezegd, maar het kan niet vaak genoeg worden herhaald: de interne markt, het hart van de EU, functioneert alleen als ook de rechtsstatelijke principes die eraan ten grondslag liggen óók grensoverschrijdend zijn. Als één land hier lak aan heeft, wankelt het héle bouwwerk. Overheden, ondernemers, burgers moeten ervan uit kunnen gaan dat ze in een ander land niet tweederangs worden behandeld en overal binnen de EU dezelfde bescherming genieten. Dat maakt de ruzie met Hongarije anders dan ruzies over visquota of mest. Het gaat hier niet om nationale economische belangen, maar om het fundament van de EU. Het is dan ook goed nieuws dat EU-landen sinds 2021, naast het gebruikelijke economie-examen (begrotingstekort, staatsschuld), ook moeten slagen voor een rechtsstaattoets. Het is te hopen dat de Commissie de lat hiervoor hoog blijft leggen en over twee maanden geen genoegen neemt met vage Hongaarse beloftes. Praten is altijd aan te bevelen, maar als het gaat om de rechtsstaat moeten de grenzen kraakhelder zijn.||https://www.nrc.nl//nieuws/2022/09/26/het-is-jammer-dat-het-moet-maar-blijf-heel-streng-voor-hongarije-2-a4143138
2022-09-26||Column | Ik kon de zin ‘Kijk nou, papa’ niet meer horen||„Op zondagen gaan gezinnen op pad”, zei de vriendin weleens. Er volgde dan altijd een lijst met activiteiten en plekken. Nemo, Artis, parken, musea, fietsen, speeltuinen, knutselen: dingen die we op zaterdag doen. Ik probeerde me dan voor te stellen hoe leuk ik het zou vinden om dat dan ook op zondag te doen.  Vanwege Nederland-België, een voetbalwedstrijd, hoefde ik gisteren niet naar Hilversum, waar ik regelmatig de zondagmiddag doorbreng met de redactie van Studio Voetbal. Ik verbaasde me dan weleens over haar humeur als ik thuiskwam.  In plaats daarvan vertrok zij aan het eind van de ochtend naar Nijmegen, ze ging in een boekhandel Esther Gerritsen interviewen. Het was de omgekeerde wereld: we ruilden als het ware van rol.  Ik gaf Frida van Roosmalen (1) een fles en draaide net zo lang aan een springtouw tot Leah van Roosmalen (5) haar record – 123 keer springen – had verbroken. Toen ik aan deze column wilde beginnen kwamen een vriendin van de vriendin met wie ze vaak een zondagmiddag doorbrengt, en haar zoontje Lucie van Roosmalen (7) terugbrengen. Ze had een nachtje gelogeerd. Totaal nieuwe dynamiek, geschreeuw, achtervolgingen en ‘schreeuw-verstoppertje’.  De vriendin van de vriendin was naar eigen zeggen gesloopt, ze bleef nog even op de bank hangen. Verder hoefde ik niets te verwachten, haar dienst met een deel van mijn kroost zat erop. „Wil je echt niet met ze spelen?”, vroeg ik na een half uur. „Ik moet nog een column.” Toen ze ging lag de vloer vol met Monopoliegeld en Ministeck, speelgoed dat ik zelf had aangeschaft. Frida van Roosmalen had gepoept, terwijl ik de luier verwisselde schminkten de anderen elkaar onder met make-up. Ik maakte voedsel, de iPad was leeg, iemand had een bord stuk laten vallen. Leah van Roosmalen eiste dat ze bij een vriendin mocht spelen, maar die mensen waren niet thuis. Ze deden op zondag altijd iets leuks met z’n allen, liet de moeder weten. De vriendin belde direct na afloop van haar optreden op, zoals ik op zondag ook weleens belde als ik klaar was met mijn werkje. Ik denk dat ik met dezelfde toon opnam, ik vind inmiddels dat je iemand daar op een zondagnamiddag na een dag met kinderen niet op mag afrekenen.   Hoe het ging? Ja, hoe ging het?  Er hing een gordijn los, Leah van Roosmalen had onafgebroken geschreeuwd, ik kon de zin ‘Kijk nou, papa’ niet meer horen, ik had boodschappen gedaan en gekookt, het was een teringzootje en dan moest ik ook nog deze column. ‘Kom toch terug’, dacht ik, ‘alleen ben ik niets.’ „Gewoon een zondagmiddag”, hoorde ik mezelf zeggen. ||https://www.nrc.nl//nieuws/2022/09/26/gewoon-zondagmiddag-a4143128
2022-09-26||Total doet duurzame jas aan, maar olie gaat voor||Een nieuwe naam, een nieuw kleurrijk logo en vooral: een nieuwe strategie. Tenminste, dat was de  belofte toen de Franse olie- en gasmaatschappij Total ruim een jaar geleden zijn naam wijzigde naar TotalEnergies, om de overgang naar een „speler van wereldformaat in de energietransitie” nog eens extra te benadrukken. Een jaar voor de naamswijziging stelde Total zichzelf tot doel om in 2050 klimaatneutraal te zijn. Dit in navolging van concurrenten Shell (2018) en BP (2021). Na druk van beleggers beloofden nadien ook ExxonMobil en Chevron dat zij halverwege deze eeuw ‘netto nul’ CO2 uitstoten, al rekenen deze Amerikaanse oliebedrijven de uitstoot van verkochte producten als benzine en diesel  niet mee.  „Ook TotalEnergies voelt inmiddels de druk van een deel van zijn aandeelhouders en de maatschappij”, zegt analist Elif Binici van het Franse onderzoeksbureau AlphaValue. Zij wijst op een groep investeerders, waaronder het Nederlandse pensioenfonds PMT, die bij een aandeelhoudersvergadering in mei eiste dat Total meer concrete klimaatdoelen zou stellen. Binici: „Ik verwacht hier ook woensdag weer kritische geluiden over [als het bedrijf een investeerdersdag organiseert, red.]. Maar niet zo stevig als eerder, door de grote zorgen van nu over energie.”  TotalEnergies investeert de laatste twee jaar meer in schonere brandstoffen. De Franse multinational ziet zichzelf niet langer als een klassieke oliemaatschappij en bouwt gestaag aan een groener portfolio. Denk aan groene waterstof in India, een batterijfabriek in het Noord-Franse Duinkerke en laadpalen in Parijs en Amsterdam. Ook nam het bedrijf in mei een belang van 50 procent in het Amerikaanse hernieuwbare-energiebedrijf Clearway. Binici: „Maar het rendement op deze investeringen is voor TotalEnergies niet zo hoog. De meeste investeringen in schone energie komen van start-ups.”  Eind 2021 bedroeg de bruto productiecapaciteit voor hernieuwbare elektriciteit van TotalEnergies 10,3 gigawatt, bijna een verdubbeling ten opzichte van 2020. Ter vergelijking: voor 2018 was die capaciteit nagenoeg nul. Toch is het aandeel van hernieuwbare energie in  de totale investeringen die TotalEnergies doet met circa 10 procent nog marginaal. „TotalEnergies loopt eerder wat voorop, dan achterop”, zegt energie-analist Jilles van den Beukel van het Haagse Centrum voor Strategische Studies. „Hun investeringen in hernieuwbare energie zijn hoger dan bij Shell. Total heeft daarbij duidelijk een focus op zonne-energie, terwijl een concurrent als BP  voor windenergie kiest.”  Ondertussen blijft TotalEnergies nog volop bezig met zoeken naar olie en gas. „Ze genieten in de sector een goede reputatie op het gebied van olie-exploratie”, zegt Van den Beukel. „Ze durven daarbij risico’s te nemen en zijn actief in landen als Angola, Suriname en Oeganda. Topman Patrick Pouyanné is een echte  olieman: no-nonsense. Hij trekt zich weinig aan van politieke correctheid. Volgens hem is het oppompen van olie voorlopig gewoon nodig en zal dit anders door staatsoliebedrijven worden gedaan, die dat minder net doen dan Total.” Net als Shell profiteert TotalEnergies dit jaar volop van de hoge prijzen door de oorlog in Oekraïne. In het tweede kwartaal behaalde Total een recordwinst van 9,8 miljard dollar. Wel moest het 3,5 miljard dollar afschrijven op zijn belang in de Russische gasproducent Novatek na de westerse sancties tegen Rusland. Op dat belang verloor het bedrijf 7,6 miljard dollar. Verder trok Total zich in augustus terug uit een Russisch gasveld dat het met Novatek beheerde, na ophef in de media dat een deel van het gas zou worden omgevormd tot kerosine voor Russische gevechtsvliegtuigen. TotalEnergies heeft volgens onderzoeksbureau FactSet nog altijd een belang van 16,5 procent in Novatek. Chris Koenis Correctie (26 september 2022): aanvankelijk stond vermeld dat Duinkerke in België ligt. Dat is gecorrigeerd.||https://www.nrc.nl//nieuws/2022/09/26/total-doet-duurzame-jas-aan-maar-olie-gaat-voor-a4143124
2022-09-26||Ziekenhuizen vrezen voor loongolf||  Het was  de grootste actie ooit in academische ziekenhuizen. In oktober 2021 namen 279 afdelingen uit acht academische centra deel aan het protest.  Kort daarop  lag er een nieuw cao. Nog geen jaar later hangen er opnieuw pamfletten in de academische ziekenhuizen. Dit keer staat er: „Inflatiecorrectie ja! Afspraak is afspraak.”  Er is onrust omdat de NFU, de branchevereniging van academische ziekenhuizen, af wil van een van de  cao-afspraken: de lonen per januari 2023 tenminste te verhogen met het inflatiecijfer. „Bij het maken van de afspraak heeft niemand rekening gehouden met een oorlog in Europa, met onvoorziene dramatische gevolgen voor energieprijzen en inflatie”, aldus de NFU.       De ziekenhuizen  zijn bezorgd over een loongolf. Dat geldt niet alleen voor universitaire ziekenhuizen, ook ‘normale’ ziekenhuizen vrezen ervoor.   Deze maandag beginnen de onderhandelingen voor een nieuwe cao van niet-academische ziekenhuizen.  De FNV heeft een looneis neergelegd van  12,5 procent. Ziekenhuizen zeggen nu al dat niet te kunnen betalen.    Hoe hoog de golf precies zal zijn, zal nog blijken, maar dát er een loongolf gaat komen, is  duidelijk. En die zal direct gevolgen hebben voor de zorgpremie.  Het wrange is dat iedereen verpleegkundigen een hoger loon gunt. Maar dat extra loon zal  het leven voor Nederlanders via de premie ook weer wat duurder gaat maken. En elke procent erbij heeft ook  voor ziekenhuizen  zelf grote gevolgen; meer dan de helft van hun budget gaat namelijk op aan personeel.  Wouter Bos, de nieuwe topman van zorgverzekeraar Menzis, zei vorige week op Radio 1 dat burgers voor 2023 rekening moeten houden met een prijsverhoging van rond de 10 a 12 euro per maand.  „Voor 90 procent is de toename van de premie straks te verklaren door het feit dat de mensen in de zorg meer willen gaan verdienen”, zei Bos. „En terecht. De prijzen gaan omhoog, en die moeten zij ook gaan betalen.” Dus zo gaan met de prijzen ook de lonen en daarmee de premies omhoog. In de  Voorjaarsnota stond zelfs de verwachting dat de gemiddelde premie voor een basisverzekering nog wel even door zal stijgen. Het huidige kabinet Rutte voorziet een stijging van   128 euro nu, naar 176 euro per maand in 2027.   Een loongolf heeft niet alleen gevolgen voor de premie, maar maakt het ook lastiger voor ziekenhuizen zelf om financieel gezond te blijven. Want  verzekeraars compenseren ziekenhuizen doorgaans maar voor een deel van de loongroei. Zij nemen een andere maatstaf: ze kijken naar   de zogenaamde OVA-ruimte (Overheidsbijdrage in de Arbeidskostenontwikkeling), een cijfer  dat het  Centraal Planbureau berekent op basis van de gemiddelde geschatte loonstijging in de markt. Maar dat cijfer is al jaren veel lager dan wat vakbonden van ziekenhuizen (met stakingen)  eisen aan loonsverhoging. De NFU sprak zelfs in z’n cao af om personeel per 2023 een loonsverhoging te geven gebaseerd op de inflatie (via de consumentenprijsindex) over 2022. Dat cijfer is nog niet bekend, maar het lijkt te gaan om 10 procent of meer. Dat  betekent dat umc’s volgend jaar honderden miljoenen extra zullen betalen aan personeel.   De NFU wil snel in gesprek met de vakbonden om tot „een realistische loonsverhoging” te komen. Het verwijst daarbij naar de kabinetsplannen om de koopkracht volgend jaar te repareren.  „Ze proberen dat te koppelen, maar dat heeft niks met elkaar te maken”,  zegt FNV-onderhandelaar Elise Merlijn. Volgens Merlijn hoeven de gesprekken niet lang te duren.  „De cao-afspraak is heel duidelijk. Het dubbeltje valt gewoon  dit keer voor de  werknemers  de goede kant op.” Voor ziekenhuizen wordt het zo steeds meer balanceren om financieel gezond te blijven.  Ze behalen al weinig rendement. In 2020 hadden reguliere ziekenhuizen een gemiddeld rendement van 1,5 procent, en academische ziekenhuizen een rendement van 0,7 procent. Dat geld moeten ze opzij zetten om investeringen te doen, bijvoorbeeld in verduurzaming.  Doordat de marges zo krap zijn, is een loongolf al snel een hoofdpijndossier voor ziekenhuizen.  Sommige vrezen namelijk ook miljoenen euro’s extra kwijt te zijn aan hogere energieprijzen.    Voor de reguliere ziekenhuizen start maandag de nieuwe ronde cao-onderhandelingen. De FNV wil het onder meer hebben over een betere reisvergoeding, en betere afspraken over bereikbaarheidsdiensten. Daarnaast ligt er dus een looneis van 12,5 procent.  In een bericht op de site neemt Ad Melkert, voorzitter van de branchevereniging van ziekenhuizen (NVZ), vast een voorschot op het antwoord.  Van zorgmedewerkers wordt    „veel gevraagd”, schrijft Melkert. „Dan moet de beloning ook op orde zijn. Die extra loonruimte hebben we nu niet. Het is urgent dat de Tweede Kamer dit gat tijdens de komende begrotingsbehandeling dicht, zeker nu de krapte op de arbeidsmarkt steeds verder oploopt.” Er zou een „hete herfst” vol stakingen aankomen, zei FNV-voorzitter Tuur Elzinga ten tijde van de NS-stakingen begin deze maand. De dagenlange ontregelingen van het treinverkeer leidden uiteindelijk tot ongekende loonsverhogingen, van 8,45 tot 9,25 procent. Een andere sector waar cao-onderhandelingen steevast op stakingen uitlopen, is de metaalsector, waar grote bedrijven als ASML, Tata Steel en VDL onder vallen. Vanaf begin september zaten de vakbonden en grote werkgevers uit de ‘Metalelektro’ weer met elkaar aan tafel. Verrassend genoeg kwamen ze vorige week al tot een akkoord: de lonen gaan met meer dan 9 procent omhoog. Per 1 december krijgen de 160.000 werknemers uit de metaalsector er 5,5 procent bij, een jaar later nog eens 3,5 procent. De loonstijgingen van beide cao’s  komen hiermee ruim uit boven het gemiddelde van de overeenkomsten die tot nu toe dit jaar werden afgesproken. Wel liep de stijging al langzaam op, tot gemiddeld 4 procent in augustus, toen negen  akkoorden werden gesloten. Begin vorige week kwam de FNV met de hoogste centrale looneis ooit: de vakbond wil dat alle salarissen voortaan automatisch meestijgen met de inflatie. Voor volgend jaar zou dat neerkomen op een loonsverhoging van zo’n 12 procent. Dat de vakbond bij de onderhandelingen voor de metaalsector nu toch genoegen neemt met 9 procent, komt door het noodpakket dat het kabinet in allerijl in elkaar heeft getimmerd voor de torenhoge energierekening. Door het op Prinsjesdag gelanceerde prijsplafond voor elektriciteit en gas, komen minder mensen in ernstige financiële problemen.  Nu blijkt dat ook zonder stakingen fikse loonstijgingen mogelijk zijn, zijn de cao-onderhandelingen die al lopen – of bijna beginnen – extra interessant. Wat gebeurt er bijvoorbeeld bij de gemeenten, de ziekenhuizen, in de kinderopvang en bij PostNL? Gaat daar gestaakt worden, of komt het net als bij de ‘Metalelektro’ tot een snel akkoord? Het valt nog te bezien of het zo’n hete herfst wordt.||https://www.nrc.nl//nieuws/2022/09/26/ziekenhuizen-vrezen-voor-loongolf-a4143123
2022-09-26||Column | Wijziging van het door ons geleefde verleden||Het lukt mij slecht om problemen van een ander te bagatelliseren. Dat is niet omdat ik zo’n goed mens ben, maar omdat andermans problemen vaak de mijne raken. Al een paar weken wil ik schrijven over die nieuwe, vereenvoudigde transgenderwet, waardoor een ‘m’ een ‘v’ wordt of omgekeerd, zonder dat er een deskundige aan te pas hoeft te komen. Ik schreef het niet en dat heeft te maken met gebrek aan een uitgesproken mening, en ongetwijfeld ook met het wespennest waarin elke discussie over transkwesties belandt. Ik ben, heb ik inmiddels geleerd, een ‘cisgender homoman’, en nog zo wat; het blijft een willekeurige opsomming. Gelukkig hoeft dat niet in mijn paspoort.  Hoe weinig trans ik me ook voel, ik begin wel te steigeren wanneer ik critici hoor over „besmettingshypes” die vooral jonge vrouwen, ‘v’, aansteken om een ‘m’ te worden. Al die dingen zijn over homoseksualiteit gezegd, vanaf de negentiende eeuw, en het klopte nooit. Kon je mensen ermee aansteken, dan was dit land een gay paradijs.  Ja maar, nu zijn er sociale media. Dat zal, maar vroeger was er de geruchtenmachine, en die werkte niet zo grootschalig, maar wel effectief. En ook waren er die broeinesten van meisjes- en jongensscholen.  Juist omdat ik niet weet hoe dwingend het is om van geslacht te willen veranderen, ben ik terughoudend, al is er wel iets wat me stoort: die totale afhankelijkheid van de overheid. Begin nu eens jezelf als man te presenteren of als vrouw ongeacht je wettelijke geslacht, en eis niet meteen een gratis, officieel stempel. Een beetje moed is vormend en ook nog eens weldadig. En zo komen we als vanzelf bij het andere onderwerp, dat dichter bij me staat: wijziging van ooit gegeven slavennamen aan bijvoorbeeld Nederlandse Surinamers en Antillianen, die er vanaf willen. Vorige week berichtte de Volkskrant over iemand die vroeger Jeffrie Buckle heette, en later zijn oude Ghanese naam Quarsie aannam. Moest-ie voor betalen, moest-ie voor naar een psycholoog. In dit deel van Europa worden de kleinere oorlogen gevoerd.  Ik snap dat zo’n slavennaam belastend kan zijn, maar het is ook de naam van je ouders, zus en grootouders. Het is de geschiedenis, door jou geleefd. Kan je daar een dikke streep onder zetten?   Vóór mijn adoptie, bij mijn geboorte, had ik een andere naam dan nu. Ik heette Vijftigschild, ik werd ineens Sanders. Uiteindelijk ben ik Sanders geworden.||https://www.nrc.nl//nieuws/2022/09/26/wijziging-van-het-door-ons-geleefde-verleden-a4143155
2022-09-26||Opinie | ’t Exkofschip||Op de Hogeschool geef ik het vak Taal: basisvaardigheden aan eerstejaarsstudenten. Ik leg de stam+t-regel en ’t exkofschip uit alsof ik basisschoolkinderen voor me heb. Alle zeilen moet ik bijzetten om ze bij de les te houden.  Halverwege de cursus vraag ik de klas om ‘tips en tops’, die ze tot mijn verrassing ijverig neerpent op geeltjes. Eén student complimenteert: „Alles word duidelijk uitgelegt.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/26/t-exkofschip-a4143126
2022-09-26||Column | Spiritueel terug naar de natuur is een illusie||
		Marijn Kruk schrijft om de week een column over de politiek en verbeelding van de Klimaattijd. 
	 

							Marijn Kruk schrijft om de week een column over de politiek en verbeelding van de Klimaattijd. 
						
 
Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS).
 Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS). 

								Meer artikelen van Marijn Kruk
							
 Het is lastig voor te stellen als je langs het schap met specerijen in de Jumbo loopt. Maar er was een tijd dat nootmuskaat zo gewild was dat mensen er het equivalent van een huis voor neerlegden. Je vond ze op één plek: de Banda-eilanden, in 1621 veroverd door J.P. Coen. De oorspronkelijke bevolking werd vermoord, tot slaaf gemaakt of gedeporteerd.  Deze misdaad vormt het vertrekpunt van The Nutmeg’s Curse, het fascinerende en rijke nieuwe boek van de Indiase schrijver Amitav Ghosh. Ghosh ziet er een parabel in, niet alleen voor de westerse kolonisatie, maar ook voor hoe we als mensheid met de planeet omspringen. Onze mechanistisch-consumentistische mindset maakt dat we de aarde en de wezens die erop leven zien als iets inerts, als goederen, vrijelijk door ons te gebruiken en instrumentaliseren. Afgelopen decennia heeft deze mentaliteit ook buiten Europa gretig aftrek gevonden. Ghosh wijst op de middenklasse van Delhi die gerust twee auto’s voor de deur heeft; of op de huidige regering in Brazilië, die de Amazone exploiteert op een wijze die qua methodiek niet onderdoet voor de Europese kolonisatie.  Vorige week was Ghosh in Nederland voor een lezing. Ik verheugde me erop. Ik kende hem als auteur van The Great Derangement, een bejubeld boek, dat de vraag stelt waarom de moderne roman de klimaatverandering niet weet te verbeelden. Figuren als J.P. Coen ziet Ghosh als wegbereiders van het mechanistische wereldbeeld dat via de Verlichting en het kapitalisme onze consumptiesamenleving zou vormgeven. Dát is de radicale stelling die in The Nutmeg’s Curse geformuleerd wordt: het waren de in de ‘Nieuwe Wereld’ tot zwijgen gebrachte mensen, dieren, planten en landschappen die een metafysische sprong mogelijk maakten in het Europese vroegmoderne denken. Volgens Ghosh moet je iemand als Coen namelijk niet alleen zien als een kolonist, maar ook als filosoof. Met zijn gewelddadigheid jegens de oorspronkelijke bewoners legde hij de basis voor de latere filosofie van Descartes, Mandeville en Bacon, waarin de aarde ‘tot inertie’ was gereduceerd.  Dit denken plaatste de Europese elite aan de top van een ‘natuur’, die, wilde zij ‘verbeterd’ worden, eerst moest worden toegeëigend. Alleen wie dit onder ogen ziet kan volgens Ghosh onze huidige crisis doorgronden. Geopolitiek, kapitalisme, klimaatverandering en etnische tegenstellingen grijpen hier in elkaar en versterken elkaar.  Is er een uitweg? Ja, denkt Ghosh. De tot zwijgen gemaande wezens, planten en landschappen moeten hun stem terugkrijgen. Alleen op die manier kunnen we uit onze materialistisch-consumentistisch mindset treden en in harmonie leven met de omliggende wereld. Hij wijst daarbij naar de sjamanistische tradities van oorspronkelijke bewoners. Je kunt daar lacherig om doen, maar dat gaat voorbij aan de populariteit dat dit type denken in de ‘moderne’ wereld geniet. Er is zelfs een hele industrie rond ontstaan, denk aan de Rituals-winkels, die je bij ons gewoon naast de Blokker aantreft.  Juist dat illustreert het probleem met een oplossing als die van Ghosh, want dit type spiritualiteit is allerminst een alternatief voor onze moderniteit. Het is een levensstijl te midden van anderen, bedacht, vormgegeven en geadverteerd vanuit het kapitalisme waar het zich tegen af zet. Het ene moment zit je op je yogamatje in de Amsterdamse Pijp; het volgende moment pak je het vliegtuig naar de zon.  Wie denkt dat hij terug kan naar een pre-moderne zijnsstaat houdt zichzelf voor de gek. Ook Ghosh leek dat te beseffen. Hij gaf onze beschaving „nog 15 tot 20 jaar”.||https://www.nrc.nl//nieuws/2022/09/26/spiritueel-terug-naar-de-natuur-is-een-illusie-a4143125
2022-09-26||Thuiskok. Sesam||In The Mystery of Herbs and Spices van James Moseley met de fantastische ondertitel „Scandalous, Romantic And Intimate Biographies of the World’s Most Notorious Ingredients” heeft de magische spreuk ‘sesam open u’ in Ali Baba en de Veertig Rovers een plausibele reden: wanneer sesamzaadjes rijp zijn, barst het omhulsel open en hoor je een klik als van een slot.  Sesamzaad is het ingrediënt voor tahin, of tahina, de sesampasta afkomstig uit het Midden-Oosten. Tahin is onder andere belangrijk voor hummus en hummus is Arabisch voor kikkerwten. Het woord is inmiddels synoniem geworden voor de lekkere dip die overal te krijgen is en in talloze variaties die op geen enkele manier nog iets te maken hebben met hummus. Zo zag ik onlangs op een menukaart „Asian hummus van paprika”. „Dat is dus geen hummus”, foeterde ik tegen mijn tafelgenoot, „noem het dan paprikadip”. Ik ben geen purist, ik vind het geweldig hoe Arabische gerechten de harten van de wereld veroveren, maar die verovering heeft alleen waarde als de oorsprong en cultuur worden erkend.  Zo zie je met name in Amerika hoe ingrediënten als tahin en gerechten als hummus of falafel worden geclaimd als Israëlisch, honderden jaren van Arabische geschiedenis en cultuur wegvagend.  Daar bezondigt Esther Erwteman zich in haar TAHIN,  „een ode aan het basisingrediënt uit de Midden-Oosterse Keuken”, allerminst aan. Ze stipt het politiek gevoelige voorzichtig aan en met oog voor de nuance. Haar Joodse schoonmoeder komt uit Irak, en daar ligt die nuance: veel Arabische Joden hebben de gerechten die ze met hun Arabische landgenoten deelden, meegenomen naar Israël. En het is daar dat Erwteman tahin voor het eerst goed leerde kennen. Voorbij de hartverscheurende en wanhopig stemmende politiek, delen Arabieren en Joden een diepe culinaire en culturele band. In Tahin staan ruim honderd recepten waarin het ingrediënt centraal staat. Allemaal vegetarisch en een feest voor iedereen. In haar introductie schrijft Esther Erwteman:  „Volgens de legende is de zin ‘Sesam, open u’ de toegang tot de schat. In TAHIN laat ik zien dat de sesam zélf de schat is.” Zo is dat. Esther Erwteman Tahin Fontaine Uitgevers 256 blz. €33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/26/thuiskok-sesam-a4143120
2022-09-26||Sudoku van maandag 26 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/26/sudoku-a4143113
2022-09-26||In het midden||Horizontaal:1.  De vijfde wordt gevreesd 5.  Past na stam of douche 8.  Giorgia __ 10. Citizen __, filmklassieker 12.  Waren 13 pausen 14.  Schuurmiddel 15.  Rita __, Britse zangeres 17.  De m van dm 21.  Schijn van heiligheid 22.  Japanse waarde 23.  Nederlandse markttoezichthouder 24.  Bouwmateriaal 26.  Bloemstuk 28. Speelde (in) Doctor Zhivago 29.  Was  dit jaar de eerste Zomergast 30.  Nam vrijdag afscheid bij de Laver Cup   Verticaal:1.  Partij van Heerma 2. Le Dejeuner sur __, schilderij 3.  Rondje van niks 4.  Klinkerbrij in Australië 5.  ‘Chauffeur truckdrama Nieuw-Beijerland had __ in zijn bloed’ 6.  Een klein aantal 7.  Amerikaans tijdschrift 9.  Verhandeling 11.  Kwam plunderend van overzee 13.  Tussen Agnes en Lilian 16.  Saus waar tenen in horen 18.  Aspergearbeider 19.  Tsjechische jugendstilkunstenaar 20.  An Rutgers van der __, schrijfster 21.  Heeft zijn oog laten vallen 25.  Hoeveelheid aardappelen 27.  Vod   Oplossing puzzel 23 september.  Horizontaal: 1. GEKST 4. ASSAD 8. ULM 9. ABE 11. GHOSN 14. BERGPAS 16. HORNE 17. UVA 21. IRA 22. PIOEN 24. CARLSEN 26. OLETA 27. ONO 28. COR 29. ECHTE 30. TUTOR    Verticaal:  1. GOGH 2. KNORR 3. TUNESISCH 4. AMBULANCE 5. STRAFPORT 6. DAP 7. LES 10. BAUDET 12. HOPMAN 13. SNIJ 15. EVA 18. PRE 19. OIL 20. NOEST 23. NAAR 24. COL 25. ROE   In het midden: PRIJSPLAFOND ||https://www.nrc.nl//nieuws/2022/09/26/in-het-midden-a4143108
2022-09-26||Rechts blok van Giorgia Meloni stevent af op ruime verkiezingswinst||Het radicaal-rechtse Fratelli d’Italia (Broeders van Italië) van Giorgia Meloni stevent af op een overwinning bij de Italiaanse parlementsverkiezingen. Volgens de eerste exitpolls zondagavond laat haalt de partij van Meloni 22 tot 26 procent van de stemmen, meldt persbureau ANSA. De rechtse bondgenoten Lega, van voormalig minister Matteo Salvini, en Forza Italia van oud-premier Silvio Berlusconi komen uit op respectievelijk 8,5 tot 12,5 procent en 6 tot 8 procent van de stemmen. Daarmee zou het rechtse blok via het complexe Italiaanse kiesstelsel een ruime meerderheid van tussen de 227 en 257 zetels in het parlement bemachtigen en is de kans groot dat de 45-jarige Meloni de eerste vrouwelijke premier van Italië wordt. Meloni claimde in de nacht van zondag op de maandag de verkiezingsoverwinning. „De Italianen hebben een duidelijke boodschap afgegeven dat zij een rechtse regering onder leiding van Broeders van Italië wensen.” Ze zei daarbij een regering te willen vormen „voor alle Italianen, met als doel het volk te verenigen”. De centrum-linkse Partito Democratico haalt volgens de exitpolls 17 tot 21 procent van de stemmen en de populistische Vijfsterrenbeweging 13,5 tot 17,5 procent. De Partito Democratico heeft de verkiezingsnederlaag in de nacht van zondag op maandag toegegeven. Bij de vorige verkiezingen in 2018 wist het post-fascistische Fratelli d’Italia nog slechts 4 procent van de kiezers achter zich te krijgen, maar de partij voerde onder Meloni de meest zichtbare oppositie door buiten de regering van nationale eenheid van Mario Draghi te blijven. De nieuw te vormen regering staat voor grote opgaven, want net als de rest van de Europese Unie kampt Italië met torenhoge inflatie en een energiecrisis en dreigt een recessie. Meloni voerde campagne onder het motto „God, land en familie” en keerde zich tegen onder meer de „lhbti-lobby”, de „woke-ideologie” en „het geweld van de islam”. Ze beloofde onder meer de tienduizenden migranten tegen te houden die elk jaar de Italiaanse kust weten te bereiken. De Italianen kozen zondag voor een kleiner parlement dan voorheen. Door een grondwetswijziging slinkt de Italiaanse Tweede Kamer van 630 naar 400 parlementsleden, in de Senaat is in het vervolg plaats voor 200 in plaats van 315 senatoren.  Er waren meer dan vijftig miljoen Italianen opgeroepen om te gaan stemmen, maar volgens de exitpolls was de opkomst met net boven de 64 procent historische laag. Bij de vorige verkiezingen bedroeg de opkomst nog 74 procent. Alle stemmen zullen naar verwachting maandagochtend zijn geteld en dan wordt meer duidelijk over de exacte zetelverdeling.||https://www.nrc.nl//nieuws/2022/09/25/rechts-blok-van-giorgia-meloni-stevent-af-op-winst-italiaanse-verkiezingen-a4143143
2022-09-26||ChristenUnie-Kamerlid over Transgenderwet: ‘We moeten jongeren niet te snel in een bepaald hokje duwen’||De ChristenUnie vindt het onverstandig om de drempel voor mensen om hun geregistreerde geslacht te veranderen te verlagen. Kamerlid Mirjam Bikker is bang dat de voorgestelde wetswijziging met name jongeren „een zetje”  geeft om het geslacht in hun paspoort te veranderen terwijl de zorg voor transgender personen volgens haar „nu niet op orde is” en het goede gesprek met een deskundige over de gevolgen van hun keuze verdwijnt.  Bikker liet zich nog niet eerder horen in wat ze het „gepolariseerde” debat rond de Transgenderwet noemt. De Tweede Kamer debatteert  dinsdag en woensdag over het kabinetsvoorstel om het aanpassen van het officiële geslacht makkelijker te maken. Voortaan kunnen alle 16-plussers zelf naar de gemeente om hun geslacht in hun paspoort aan te passen. Sinds 2014 kan dat al zonder dat trans personen een medische transitie hebben ondergaan, maar tot nu toe was nog wel een gesprek met een deskundige  verplicht die kon vaststellen dat de wens om van geslacht te veranderen „duurzaam” is. Die eis vervalt nu. Eindelijk echte zelfbeschikking, vinden voorstanders. Een onwenselijke ontwikkeling die vrouwen in gevaar kan brengen, waarschuwen tegenstanders. De verwachting is dat het wetsvoorstel een meerderheid haalt, hoewel de precieze steun – ook vanuit de coalitiepartijen – nog onduidelijk is. De ChristenUnie heeft volgens Bikker met een open blik naar het wetsvoorstel gekeken, maar wil het uiteindelijk niet steunen. Het Kamerlid voerde de afgelopen maanden gesprekken met allerlei betrokkenen, van deskundigen tot partijleden en transgender personen zelf. Bikker heeft moeite met de uitersten in het debat. Ze weegt haar woorden omdat volgens haar sommige activisten „meteen zeggen of je wel of niet deugt”. Aan de andere kant vindt ze het „pijnlijk” hoe transgender personen door radicale stemmen in het tegenkamp als „bedreiging” worden weggezet. Er is een groep die uiteindelijk de weg weer vindt in zijn of haar biologische geslacht Mirjam Bikker (ChristenUnie) Welke verhalen hoorde u van transgender personen? „Het was confronterend om te horen waar mensen vanaf hun jeugd doorheen zijn gegaan. Uit die gesprekken bleek hoe belangrijk het is dat jongeren thuis steun ervaren en dat we als samenleving een veilige omgeving voor transgender personen zijn. Dat is nu te vaak niet zo.”  De ChristenUnie heeft op het gebied van het accepteren van homoseksualiteit een ontwikkeling doorgemaakt. Is dat bij transgender personen ook gaande? „In de samenleving wordt nu veel meer gesproken over ander genderidentiteiten. Dat gebeurt ook in mijn partij en dat vind ik goed.” Dan zou je zeggen: maak het voor mensen zo eenvoudig mogelijk om het geslacht van hun keuze aan te nemen. „Dat vind ik te makkelijk. Ik maak me zorgen over de toegang tot goede zorg voor jongeren die worstelen met hun geslacht. Niet bij iedereen is de wens tot geslachtsverandering een vaststaand gegeven. Van alle jongeren die zich in een genderkliniek melden, kiest 80 procent uiteindelijk niet voor medische transitie. Bij die klinieken zien we enorme wachtlijsten. Daardoor missen jongeren nu goede zorg die kan helpen bij hun keuze.” Uit evaluatie van de wet blijkt dat transgender personen zo’n gesprek juist belastend vinden. „Ik vind dat de overheid hierin een afweging heeft te maken. Ik snap dat het voor een deel van de mensen bevoogdend is, zeker de groep die het zeker weet, en dat de deskundige in zo’n gesprek die gevoelens serieus moet nemen. Maar er is ook een groep voor wie psychologische gesprekken belangrijk zijn, en die uiteindelijk de weg weer vindt in zijn of haar biologische geslacht.” U lijkt vooral bezorgd over het mogelijke effect van de wet op jongeren. „Als ik jongeren spreek, maak ik me wel zorgen over hoe identiteitsvraagstukken steeds meer aanwezig zijn in hun cultuur. Het is logisch dat je in je puberteit zoekende bent, maar dat betekent niet meteen dat een transitie de beste vorm van zorg is. Ik gun jongeren een rustige ontdekkingstocht, ze hoeven niet zo jong precies te weten wie ze zijn. We moeten jongeren niet te snel in een bepaald hokje duwen. Dat zeg ik zonder jongeren die worstelen tekort te willen doen.” In conservatief-christelijke en radicaal-feministische kringen wordt soms gezegd dat deze wet vrouwen in gevaar brengt. Wat vindt u daarvan? „Ja, in theorie kunnen mensen misbruik maken van deze wet. Uit het buitenland zijn wat voorbeelden, al zijn die erg anekdotisch. Ik vind het echt belangrijk dat transgender personen niet als een bedreiging worden neergezet, dat is pijnlijk. Het gaat dan altijd om mensen die ergens misbruik van maken, niet transgender personen als groep. Ik snap wel dat er reële zorgen kunnen zijn.” Maar welke dan, als het om incidenten gaat? „In de sport snap ik de vraag: als je voordelen hebt vanuit je biologische geslacht, wat betekent dat voor de competitie? Dat hebben we met elkaar te bespreken. In het buitenland zijn in andere settings enkele voorbeelden waar het is misgegaan, bijvoorbeeld in vrouwengevangenissen.” In landen waar je al zonder deskundige je geslacht kan aanpassen zijn geen signalen dat dit misbruikt wordt. „Uit die voorbeelden kun je inderdaad niet opmaken dat het op grote schaal gebeurt. Veel van die wetgeving is nog wel behoorlijk nieuw, je kunt ook te snel zeggen: er is niks aan de hand. We moeten zorgen niet wegzetten als nonsens.” De ChristenUnie heeft getekend voor het coalitieakkoord, waarin staat dat de vier partijen „de acceptatie, veiligheid en emancipatie van de lhbtqi+-gemeenschap” bevorderen. Is een tegenstem hiermee niet in tegenspraak? „Nee, ook ik zet me op mijn manier in voor goede zorg en een veilige omgeving voor transgender personen. Daar ligt maatschappijbreed een opgave die ik als christen voel. We zijn uiteindelijk allemaal door dezelfde Heer gemaakt.”||https://www.nrc.nl//nieuws/2022/09/25/we-moeten-jongeren-niet-te-snel-in-een-bepaald-hokje-duwen-a4143146
2022-09-26||Knopen doorhakken bij Oranje, dan het WK in Qatar||Na een paar minuten al komt de Belgische aanvaller Eden Hazard helemaal vrij op de rand van het strafschopgebied. Hij schiet ruim over, maar het is aan de spelers van het Nederlands elftal te zien: dit mag niet gebeuren. Davy Klaassen kijkt vertwijfeld, de verdedigers kijken elkaar aan.  Na dat moment is Virgil van Dijk - altijd al veel pratend - zeer nadrukkelijk aan het coachen. Maar de onwennigheid blijft in het Nations League-duel tegen  België, dat duidelijk een klasse beter is dan Polen, dat eerder deze week met uitstekend spel werd verslagen door Oranje. Het is uiteindelijk diezelfde Virgil van Dijk die er wél voor zorgt dat Nederland wint. Hij kopt in de 73ste minuut raak uit een corner van Cody Gakpo. Nederland tegen België eindigde daardoor in 1-0, maar die uitslag kon niet verhullen dat België dominant was en Nederland in het grootste deel van de wedstrijd   terugdrong. Het is geen toeval dat de goal van Oranje uit een standaardsituatie viel,  veel uitgespeelde aanvallen waren er niet. Pas op het einde, toen België veel ruimte liet, waren er wat kansen. Oranje gaat  met deze uitslag als groepswinnaar naar de final four van de Nations League.  Belangrijker: dit was de uitzwaaiwedstrijd voor het WK in Qatar, al laat de eerste groepswedstrijd  nog bijna twee maanden op zich wachten. 21 november: Senegal – Nederland.  In de buitenlandse media werd afgelopen week al voorzichtig geschreven over Nederland als WK-favoriet. Als dat zo is, hoort België ook op dat lijstje. Het zal bondscoach Louis van Gaal aan het denken zetten. Voor hem en zijn staf zijn het belangrijke weken. Een blik op zijn dilemma’s en laatste keuzes. De wedstrijd tegen België is een half uur onderweg als Jurriën Timber het middenveld op dribbelt, zich vastloopt en na een pirouette ineens de bal kwijt is. Kans België. Het is niets voor Timber, die de laatste tijd louter complimenten krijgt. Van zijn coach, van collega-verdediger Van Dijk, die zei zeer onder de indruk te zijn van Timber. Analist Rafael van der Vaart vond eerder deze week dat Timber zó koel blijft dat hij zich afvroeg of hij wel een hartslag heeft. Ondanks het foutje tegen België lijkt Timber zeker van een basisplaats op het WK. Met Van Dijk in het centrum en Nathan Aké aan de linkerkant lijkt het blok van drie verdedigers onomstreden. Matthijs de Ligt en Stefan de Vrij zitten dus op de bank, terwijl zij jarenlang (samen met Van Dijk) werden gezien als de beste verdedigers van Nederland. Van Europa, misschien wel. Op het moment hebben zij het wat lastiger bij hun clubs Bayern München en Internazionale, maar ook daarvoor leek Van Gaal al zijn keuze gemaakt te hebben voor dit drietal. Meer spelers lijken verzekerd van een basisplaats. Denzel Dumfries en Daley Blind als wingbacks. Frenkie de Jong op het middenveld. Memphis Depay – mits fit – en Steven Bergwijn in de aanval. Onzeker? De keeper (Jasper Cillessen, Remko Pasveer, Mark Flekken). Een middenvelder (Teun Koopmeiners of Steven Berghuis). Een nummer tien (Cody Gakpo of Davy Klaassen). Sowieso moeten spelers blijven „leveren” bij hun club, vindt Van Gaal. Zijn oude credo – je móét spelen bij je club – heeft Van Gaal losgelaten. Maar de selectie voor het WK is groot. Van Gaal mag 26 spelers meenemen naar Qatar. Dat geeft de bondscoach meer mogelijkheden, maar ook een dilemma: hoe blijven de vijftien (!) spelers die op de bank of tribune moeten zitten tevreden? Lastige managementklus voor Van Gaal, die ervoor zou kunnen kiezen om jong talent mee te nemen naar Qatar. Voor spelers als Kenneth Taylor (Ajax) of Xavi Simons (PSV) kan het WK een belangrijke ervaring zijn, ook al spelen ze niet.  Zij zullen niet snel morren, zoals dat bijvoorbeeld gebeurde tijdens het EK van 2012, waar Klaas-Jan Huntelaar en Robin van Persie allebei vonden dat ze in de basis moesten staan en hun rivaliteit zorgde voor twee kampen in het team. Dat zal Van Gaal – voor wie het team heilig is – boven alles willen voorkomen. Tegelijkertijd heeft hij veel opties en kan hij een plan B, C én D bedenken met 26 spelers in zijn achterzak. Neemt hij Vincent Janssen als tweede spits mee, en Wout Weghorst als pinchhitter? Of misschien toch Luuk de Jong? En, vaak besproken: selecteert Van Gaal inderdaad vier keepers, van wie één penaltyspecialist? Álle keuzes zijn afhankelijk van twee variabelen: vorm en fitheid. Het was namelijk ook een week met pijntjes en pijnen – meteen de belangrijkste zorg voor Louis van Gaal de komende tijd.  Teun Koopmeiners, Frenkie de Jong en Memphis Depay verlieten het trainingskamp met blessures. Van Gaal moest daardoor tegen België experimenteren met een variant die defensief versterkt was ten opzichte van de  wedstrijd tegen Polen. Steven Berghuis speelde tegen België in plaats van Koopmeiners. Hij is volgens Van Gaal precies hetzelfde type als Koopmeiners, maar leek onwennig in een voor hem vrij defensieve rol. In de dertiende minuut verloor hij zomaar de bal, vlak voor de verdediging, en leidde daarmee een  kans in voor België. Bovendien: ook  hij moest het veld al na een half uur geblesseerd verlaten – rugklachten. Depay en De Jong kregen eerder deze week  een hamstring- en bovenbeenblessure. Vraag is of dat komt doordat zij bij FC Barcelona niet wekelijks spelen. Dat hoeft niet perse.   Clubs doen hun best om spelers zo evenwichtig mogelijk te belasten – basis of bank. Het idee is dat een wisselspeler niet meteen geblesseerd raakt als hij een basiskracht moet vervangen. Daarom zie je wisselspelers na afloop van een wedstrijd ook nog sprintjes trekken in een leeg stadion en trainen zij een dag ná een wedstrijd intensief – ze moeten de inspanning inhalen. Maar het blijft lastig om een lichaam de prikkel van een wedstrijd te geven zónder wedstrijd. De onverwachte bewegingen, de fysieke duels met tegenstanders, het accelereren en afremmen.  Zeker voor Depay is dat belangrijk, zei Van Gaal al. Bij het voorkomen van hamstringblessures komt de balans tussen belasting en rust nauw, en dat vraagt  goede afstemming tussen clubs en nationale bonden. Die zijn  gewend om data (gelopen kilometers, intensiteit van sprints) uit te wisselen, maar de belangen botsen wel. Doordat het WK middenin het reguliere seizoen valt, moet  de  poulefase van de Europese clubtoernooien (Champions League, Europa League, Conference League) vóór half november gespeeld zijn. Die duels zijn  belangrijk voor clubs, en  belastend voor spelers. Zaak dus voor Van Gaal en zijn medische staf om intensief contact te blijven houden met de teamartsen van de internationals. Hun fitheid zal een doorslaggevende factor zijn voor de WK-selectie. Zijn team zal er staan in Qatar, zei Van Gaal deze week. Hij doet er niet kinderachtig over: Nederland heeft de ambitie om wereldkampioen te worden. Van Gaal zei het zo:  „Als we blijven winnen, dan word je wereldkampioen. Toch?” Dat leek de voorbije week niet eens echt ondenkbaar. Maar de Belgen hebben laten zien dat het niet altijd makkelijk gaat, dat Oranje kwetsbaar is. Een outsider voor de WK-titel, meer dan een favoriet. En misschien is dat wel juist een goede les, voordat Van Gaal zijn definitieve keuzes maakt. ||https://www.nrc.nl//nieuws/2022/09/25/knopen-doorhakken-dan-het-wk-a4143148
2022-09-26||Op zoek naar een wet die past bij de opvattingen over gender||Hoeveel zeggenschap hebben transgender personen over hun identiteit? Dat is de inzet van het Tweede Kamerdebat dinsdag en woensdag  over wat de ‘Transgenderwet’ wordt genoemd. Een wetswijziging moet het gemakkelijker maken om het geslacht in de geboorteakte, en zo ook in het paspoort,  van een M in een V te veranderen, of andersom. Hiervoor is nu nog een verklaring van een deskundige nodig. Die wil het kabinet vervangen door een bedenktijd van minimaal vier weken. „De psycholoog wordt ertussenuit gehaald”, zegt Lisa van Ginneken, die voor D66 het woord voert over personen- en familierecht, en voor zover bekend het eerste transgender Kamerlid van Nederland. „Dat is  een erkenning voor het feit dat trans mensen niet psychisch labiel zijn. Dat ze prima in staat zijn zelf keuzes te maken over hun leven.” Eerdere wijzigingen van de wet weerspiegelen hoe de samenleving denkt over transgender personen, zegt Van Ginneken. Toen het in 1985 mogelijk werd het officiële geslacht aan te passen, betekende dat „een erkenning van het bestaan van transgender personen”, zegt Van Ginneken. „Maar ook dat ze minder zeggenschap verdienden over hun leven. De overheid bepaalde wat je deed met je lijf.” Voor een wettelijke geslachtswijziging  moest je je lichaam  namelijk „zoveel mogelijk” aanpassen aan het gewenste geslacht. De lichamelijke eisen verdwenen in 2014. Iemand die zijn officiële geslacht wil veranderen heeft sindsdien alleen nog een verklaring nodig van een deskundige. Daarmee bevestigt een arts of psycholoog dat iemands wens in het andere geslacht te leven „duurzaam” is. „Zo kregen trans personen een deel van hun zelfbeschikking terug”, zegt Van Ginneken. „Het betekende erkenning voor het feit dat gender niet iets zuiver lichamelijks is.” Het recht op zelfbeschikking, het recht om over je eigen leven te bepalen, speelt een belangrijke rol bij de wetswijziging. Belangengroepen als COC en Transgender Netwerk Nederland  beschouwen de deskundigenverklaring als een inbreuk op dat recht. De Raad van Europa riep EU-lidstaten in 2015 op om  „snelle, transparante en toegankelijke procedures” in te stellen om de geslachtsregistratie aan te passen, verwijzend naar het recht op zelfbeschikking. In Europa vragen Noorwegen, Denemarken, Ierland, Malta, België en IJsland al geen deskundigenverklaring meer. Is de Nederlandse procedure ‘snel’ en ‘toegankelijk’? Voor een deskundigenverklaring is doorgaans één gesprek voldoende, er zijn geen lange wachtlijsten voor zoals in de transgenderzorg. Maar de verklaring kost 65 euro, en het gesprek zelf 250 euro als iemand niet al in het zorgtraject zit. Ook moet een aanvrager naar de geboortegemeente om de geboorteakte aan te laten passen – met de wetswijziging wordt dat de gemeente waar de aanvrager woont. Maar het belangrijkste punt van belangengroepen en het kabinet is principieel: iemand anders laten bepalen over jouw identiteit zou niet meer van deze tijd zijn. Ook genderdeskundigen zelf zien de meerwaarde niet zo van de verklaring voor zestien-plussers, bleek eerder uit een rondgang door NRC. Mensenrechtelijk voldoet de huidige wetgeving aan de normen, concludeerde mensenrechtenexpert Marjolein van den Brink in de wetsevaluatie in 2017. Maar, stelde zij ook: „De ontwikkelingen op dit terrein gaan heel snel.” Transgender Netwerk Nederland wijst erop dat de wetswijziging past bij de internationale ontwikkeling transgender personen niet meer te beschouwen als psychisch ziek. Sinds dit jaar staat ‘genderincongruentie’ in de internationale ziektecatalogus ICD-11 niet meer onder ‘stoornissen’ maar ‘condities gerelateerd aan seksuele gezondheid’. Het College voor de Rechten van de Mens ziet de wetswijziging ook als belangrijke stap voor de rechten van transgender personen. Nu komt het volgens het college nog vaak voor dat trans personen lange tijd rondlopen met een identiteitsbewijs dat niet overeenkomt met hun identiteit of uiterlijk. Dat moeten zij dan uitleggen als ze zich moeten legitimeren, zoals aan de grens of bij het ophalen van een pakketje. Dat tast volgens het college hun persoonlijke levenssfeer en waardigheid aan. Op het gebied van minderjarigen is ook een verschuiving in opvattingen zichtbaar. Het was in 2014 al heel wat dat het  voor 16- en 17-jarigen mogelijk werd om hun geslachtsregistratie aan te passen. Het voorliggende wetsvoorstel wil helemaal af van de leeftijdsgrens.  Wel moeten kinderen onder de zestien  nog langs de rechter. Met een amendement probeert  Van Ginneken die rechterlijke toets alsnog te  schrappen. „Wat voegt de rechter toe?”, zegt ze. „Grote kans dat die op een zitting weer input van een psycholoog vraagt, terwijl we daar juist van af willen.”  Kinder- en jeugdpsychiater bij het genderteam van het Amsterdam UMC, Annelou de Vries, is ook niet enthousiast over de rechter. „Dan werp je een behoorlijke drempel op. Het zou overwogen moeten worden of de procedure zoals die nu voor volwassenen geldt niet eenvoudiger en uniformer is voor jongeren.” De Kinderombudsman riep het kabinet op de keuze voor de rechter beter te onderbouwen. Kinderen vinden een zitting vaak belastend, en het kost geld. Bovendien blijkt uit onderzoek dat kinderen ook jonger ingewikkelde keuzes kunnen maken, aldus de organisatie: „Bij medische keuzes mogen kinderen vanaf twaalf jaar samen met hun ouders beslissen. Mogelijk is dat in dit geval ook een goed idee.” Tegenstanders van de wetswijziging vinden dat minderjarigen de keuze over hun geslachtsregistratie nog niet goed kunnen maken. Ze wijzen erop dat het grootste deel van de kinderen die zich voor hun puberteit aanmelden bij de genderkliniek uiteindelijk niet kiest voor een medische transitie. Voorstanders benadrukken dat de wetswijziging niet gaat over een medisch traject, maar slechts  om een administratieve handeling, die eventueel  eenvoudig is terug te draaien. Het roept de vraag op of geslachtsregistratie überhaupt nog nodig is.  „Nu hangen we beleid op aan juridisch geslacht”, zegt onderzoeker Van den Brink. „Maar dat betekent verschillende dingen: biologisch geslacht, maar ook sociaal geslacht.” Om beleid te kunnen blijven maken  gebaseerd op het verschil tussen man en vrouw, „zou je veel preciezer willen zijn”, zegt ze. „Bij baarmoederhalskanker zou je willen weten of iemand een baarmoeder heeft, bij loondiscriminatie of een werkgever iemand als man of vrouw ziet.” Nieuwe ID-kaarten bevatten al geen geslachtsaanduiding meer, paspoorten nog wel omdat internationale regels dat verplichten. Sjaak Jansen,  de gepensioneerd ambtenaar van Justitie  die de huidige wet schreef, denkt dat het  wetsvoorstel er wel doorheen komt.  „Een probleem is: hoe ga je om met de non-binaire mensen? Daar is nog geen regeling voor getroffen.” Het voorstel regelt alleen een wijziging van M naar V of van V naar M, niet naar een X.  Volgens recente onderzoeken identificeren inmiddels meer mensen zich als non-binair dan als trans man of trans vrouw. Zo bezien lijkt de nieuwe Transgenderwet meteen al verouderd. Om ook die non-binaire aanduiding toegankelijk te maken, werkt Van Ginneken nu aan een apart wetsvoorstel.||https://www.nrc.nl//nieuws/2022/09/25/op-zoek-naar-een-wet-die-past-bij-de-opvattingen-over-gender-a4143147
2022-09-26||Waterbedrijven: binnen enkele jaren dreigt tekort aan drinkwater||Zonder maatregelen dreigt in Nederland over enkele jaren een tekort aan drinkwater, de grenzen van de drinkwatervoorziening zijn dan bereikt. Alle tien waterbedrijven in Nederland moeten  vóór 2030 meer drinkwater produceren om te kunnen voldoen aan hun wettelijke plicht  drinkwater te leveren. Daarvoor moet de inname, zuivering en distributie van water worden opgeschaald. Drie bedrijven hebben dat zelfs „per direct” al nodig: Dunea, Vitens en Waterbedrijf Groningen. Dat stelt de vereniging van waterbedrijven Vewin in een intern document over het zekerstellen van de drinkwatervoorziening.  „Dat er water uit de kraan komt lijkt vanzelfsprekend, maar dat is het niet”, aldus de notitie. „Het watersysteem loopt tegen zijn grenzen aan door droogte, verzilting en een toenemende watervraag door een groeiende bevolking en economie. De beschikbaarheid van water voor de drinkwatervoorziening staat onder druk. Daarnaast verslechtert de kwaliteit van de drinkwaterbronnen door vervuiling van landbouw, industrie en huishoudens. Toekomstige generaties dreigen te worden opgezadeld met een minder zekere levering van betrouwbaar drinkwater.” De bedrijven pleiten voor meer „urgentie” bij landelijke en provinciale politiek en willen dat water en bodem sturend zijn bij de ruimtelijke ordening. Ze zeggen „niet te kunnen garanderen” tijdig drinkwater te leveren voor alle 900.000 woningen die het kabinet tot 2030 wil bouwen. Ze klagen over langslepende procedures voor vergunningen om bestaande waterwinlocaties uit te breiden, nieuwe locaties in gebruik te nemen en alternatieve waterwinning, zoals  drinkwater uit zeewater, ter hand te nemen. In veel gevallen spelen er tegengestelde belangen, bijvoorbeeld in de buurt van natuurgebieden. Ook willen de drinkwaterbedrijven dat het Rijk wettelijke aanpassingen doet, in het Drinkwaterbesluit en het Bouwbesluit, om bijvoorbeeld het gebruik van regenwater en het recyclen van drinkwater binnen woningen mogelijk te maken en wellicht verplicht te stellen. Ook pleit Vewin voor een verruiming van de mogelijkheid winst te maken en  te investeren in uitbreiding van de productiecapaciteit, zuivering, distributie en ook innovaties. Die ruimte is nu wettelijk beperkt. Andere manieren om de groeiende watervraag het hoofd te bieden zijn campagnes voor een zuiniger omgang met water. Voorzitter Peter van der Velden van Vewin: „Iedereen vindt het vanzelfsprekend dat er water uit de kraan komt. Dat is niet zo. Dat is zorgelijk. We moeten extra maatregelen nemen. We moeten de hand aan de ploeg slaan.” De drinkwaterbedrijven opereren in een land waarin de vraag naar drinkwater met name de laatste tien jaar flink aan het stijgen is en nog verder zal stijgen. De bevolking groeit de komende twintig jaar met anderhalf miljoen mensen, de economie groeit, en in perioden van droogte, die steeds vaker voorkomen, kan de vraag naar water af en toe enorm stijgen. Daar komt bij dat de bronnen waaruit de bedrijven hun water halen, zowel grondwater als oppervlaktewater, worden bedreigd. Er is sprake van toenemende verzilting van het water, de verdroging van de bodem maakt hier en daar het grondwater schaarser en bronnen worden vervuild door consumenten, maar vooral door landbouw en industrie. Van der Velden: „Producenten lozen stoffen waar nog geen normen voor zijn, wij moeten die er vervolgens weer uit halen. Dat moet anders.”||https://www.nrc.nl//nieuws/2022/09/25/waterbedrijven-tekort-aan-drinkwater-dreigt-a4143156
2022-09-26||Waterbedrijven: ‘Laat drinkwater niet de volgende crisis worden’||Lees het hele nieuwsbericht hier: Waterbedrijven: tekort aan drinkwater dreigt Hij is „van nature een optimistisch mens”. Peter van der Velden vindt ook dat hij als voorzitter van de vereniging van waterbedrijven Vewin „niet somber” moet zijn. Toch maken de tien drinkwaterbedrijven in Nederland zich grote zorgen over hoe ze de komende jaren kunnen voldoen aan hun wettelijke plicht om  aan iedereen drinkwater te leveren. Van der Velden: „Er zijn allerlei knelpunten die het gebruik van drinkwater in de weg staan.” Droogte, een groeiende vraag en vervuiling brengen schoon  drinkwater in gevaar.    Drie van de tien Nederlandse drinkwaterbedrijven  hebben „dringend” meer productiecapaciteit nodig. „Die lopen vast. Zonder extra capaciteit is alles denkbaar. Ik wil geen zwarte scenario’s schetsen, zoals in sommige landen waar op sommige uren van de dag geen water beschikbaar is. Maar zonder uitbreiding kom je ook hier tot beperking van drinkwater.”  Bedrijven die water uit de Maas halen sloegen onlangs alarm: waterbedrijf Vitens heeft eerder dit jaar aanvragen voor drinkwater van bedrijven moeten weigeren. Ook is twijfelachtig of alle nieuwe woonwijken die het kabinet van plan is te bouwen, straks tijdig van drinkwater kunnen worden voorzien. Van der Velden: „De woningnood is groot. Nederland wil tot 2030 900.000 woningen bouwen. Wat mij op Prinsjesdag verraste, is dat het ministerie van Infrastructuur en Waterstaat liet weten dat er voldoende wegen moeten worden aangelegd voor die woningen. Dat snap ik. Wat ik liever wat steviger had gehoord, is dat water en bodem sturend zijn.  Zorg dat het water leidend wordt bij de ruimtelijke ordening. Water is essentieel. Wie als treinreiziger vertraging heeft, gaat mopperen. Maar wat als je thuis komt en er is geen water?” Laat drinkwater niet de volgende crisis worden, is de boodschap van de drinkwaterbedrijven. Ze willen „slagkracht”: meer ruimte om te investeren in de productie, de zuivering en de distributie, die nu nog is beperkt, snellere doorloop van procedures voor vergunningen en meer maatregelen om vervuiling door landbouw en industrie te voorkomen. Voor het waterbesparend bouwen van woningen moeten het Bouwbesluit en het Drinkwaterbesluit worden aangepast. „Die wetsaanpassingen zijn urgent”, aldus Van der Velden.  Zuiveringsinstallatie van PWN in West-Friesland. Foto Pepijn Kouwenberg
 Ook moet meer ruimte komen voor innovaties, zoals het winnen van drinkwater uit zeewater, of brak grondwater. „Het verlenen van vergunningen daarvoor verloopt ook heel traag. Omdat er regelmatig sprake is van tegengestelde belangen, zoals met het opwekken van geothermie, of met natuur. Terwijl wij als grote natuurbeheerder heel zorgvuldig omgaan met de natuur.” Waterbedrijven sporen hun klanten nu al aan zuinig om te springen met drinkwater. Voor de toekomst sturen de drinkwaterbedrijven aan op meer gebruik van regenwater en recycling van water – niet gek voor wie bedenkt dat van de 128 liter water die elke Nederlander per dag verbruikt, slecht 2 procent dient voor drinken en koken. De rest gaat op aan  met name douchen, het doorspoelen van de wc en het wassen van kleding. Daar is dus nog een wereld te winnen.  Er loopt onderzoek naar de vraag of andere beprijzing van drinkwater een rol kan spelen in het streven naar waterbesparing. Van der Velden: „Daarbij willen we wel dat schoon drinkwater voor iedereen toegankelijk blijft, ook voor de volksgezondheid. We moeten ervoor zorgen dat we niet in een soort waterarmoede belanden.”  Een zuinigere omgang met water bereik je ook door industrie te voorzien van ander, minder gezuiverd water, als een hoge drinkwaterkwaliteit niet echt nodig is. Een goed idee,  zegt Van der Velden. Maar: „Ingewikkeld is dat soms wel. Want het water stroomt nu door één pijp en de vraag is of je verschillende ondergrondse pijpen nog kunt hebben, gezien de drukte onder de grond met leidingen en kabels.” Er is haast bij. „Lange tijd hebben we gerekend op een droogte die eens in de vijftig jaar voorkomt, maar de laatste jaren is het vaker en langer droog”, zegt strategisch adviseur drinkwater Koen Zuurbier van waterbedrijf PWN in Noord-Holland. Het bedrijf wil dolgraag een nieuw spaarbekken aanleggen in het IJsselmeer voor de oever van Andijk, een honderd hectare grote ‘klimaatbuffer’ die als reservoir moet dienen voor droge zomers, waarin het water uit het IJsselmeer te zout  kan worden. Zuurbier: „We hebben dat vier jaar geleden meegemaakt en de afgelopen twee weken is dat opnieuw kort gebeurd. Er waaien dan zoute bellen over het water.” Wie dit zilte water drinkt wordt niet ziek, wel verkort het de levensduur van leidingen en apparaten in huis. PWN wil een deel van het IJsselmeer uitdiepen en met de grond die daarbij vrijkomt een ring eromheen leggen, die als honderdvijftig hectare natuurgebied moet fungeren. Het water binnen de buffer blijft verzilting bespaard. „We hebben onderzoek gedaan en de plannen doorgerekend, maar het duurt ongelooflijk lang om het verder te krijgen”, aldus Zuurbier. Natuurlijk zijn er procedures voor het beschermen van natuur en milieu. Maar er is vooral geen geld.  De vertraging illustreert de benarde positie van veel drinkwaterbedrijven: enerzijds heeft de politiek de investeringsruimte van drinkwaterbedrijven beperkt om de prijzen van water laag te houden. „We kunnen maar beperkt winst maken om dit in te zetten voor onze investeringen en voldoende financiering aan te trekken.” PWN moet dus op zoek naar extra middelen om de uitbreiding mogelijk te maken. Die kost tussen de 100 en 200 miljoen euro. „Aanvullend geld zou uit het Deltafonds kunnen komen, maar daar zit relatief weinig geld in voor zoet water. Als wij deze buffer aanleggen, heeft het gehele IJsselmeer daar baat bij. Als wij een grotere voorraad zoet water aanleggen, hoeft er veel minder zoet water te worden ingezet om het binnendringende zout vanuit de Waddenzee helemaal tegen te houden. Er is werk aan de winkel. We moeten doorpakken.” De bevolking in Groningen groeit. Er worden twintigduizend woningen in de stad Groningen gebouwd. De economie groeit en er komt meer chemische industrie. Meer drinkwater is gewenst en het Waterbedrijf Groningen heeft de plicht dat te leveren. Maar intussen loopt het bedrijf al tegen de grenzen van de vergunningen aan en dan groeit ook nog eens de vraag naar water in tijden van droogte, perioden waarin bovendien de inname van water af en toe beperkt of zelfs gestaakt moet worden. Aftoeren, noemen ze dat. Zoals in de afgelopen vijf jaar vier zomers is gebeurd bij de inname van water uit de Drentsche Aa. Tjitske Brand, hoofd strategie en onderzoek bij Waterbedrijf Groningen: „Tien jaar geleden dachten we nog dat we misschien wel wat minder water konden gaan winnen. Inmiddels is het omgekeerde het geval. Alles komt nu samen. De vraag stijgt snel. We moeten iets ondernemen. We moeten meer grondwater winnen.”  Waterbedrijf Groningen is een van de drie drinkwaterbedrijven in Nederland die „per direct” moeite hebben te voldoen aan de vraag naar drinkwater.  	Deze maandag informeert het bedrijf omwonenden van de bestaande winlocatie De Groeve in het Drentse Tynaarlo over plannen om aan het grondwater hier niet tien maar voortaan twaalf miljoen kuub water per jaar te onttrekken. De meeste bronnen van het waterbedrijf liggen in Drenthe, aangezien in Groningen, grenzend aan de Waddenzee, het grondwater te zout is. Er is al hydrologisch onderzoek gedaan, er lijken geen negatieve effecten te zijn op de  Drentsche Aa, een Natura 2000-gebied. Wel kunnen bij enkele adressen „zettingseffecten” optreden door het onttrekken van meer grondwater in een deels venige bodem. Daarover is men in gesprek met bewoners. „Als de procedures soepel verlopen, zouden we eind volgend jaar meer grondwater kunnen winnen”, zegt projectleider Gerda Brilleman. Toch moet het bedrijf afwachten of de vergunningen op tijd rond komen. Zou het in de tussentijd niet slim zijn om klanten aan te sporen zuiniger om te gaan met water? „Dat doen we, maar gedragsverandering is vaak een proces van jaren”, zegt Tjitske Brand. Wat het bedrijf via een dochteronderneming Northwater nu al doet, is contracten afsluiten met industrie voor de levering van water uit de Eems, niet volledig gezuiverd maar schoon genoeg als proceswater of koelwater. Tjitske Brand: „Door gebruik te maken van de industriewaterfabriek aan het Eemskanaal blijft er meer gezuiverd water uit andere bronnen over voor de consument.”||https://www.nrc.nl//nieuws/2022/09/25/laat-drinkwater-niet-de-volgende-crisis-worden-2-a4143134
2022-09-26||Column | ‘Helemaal ingepakt, onder die belachelijke lappen’||CNN’s Christiane Amanpour moest van de Iraanse president Raisi een hoofddoek op; anders  zou hij zich niet door haar laten interviewen. In New York! Het idee! Alsof Iran in New York de kledingregels bepaalt. Natuurlijk ging ze daar niet op in. Kon Raisi zich een gesprek met een blote vrouw – daar komt het op neer – niet permitteren tegenover de kijkers thuis? Of wilde hij een boodschap afgeven aan de antihoofddoekprotesteerders: die hoofddoek gaat never nooit af?  Hoe dan ook, zo straalde hij  juist zwakte uit. Nee dan Khomeiny, de heilige grondlegger  van de islamitische republiek, en je mag toch aannemen Raisi’s grote voorbeeld. Lees zijn beroemde vraaggesprek terug met de Italiaanse journalist Oriana Fallaci, in Qom in oktober 1979, nog maar een half jaar na de val van de sjah.  Een fantastisch interview, van beide kanten.  Fallaci, die niet bang was voor hoogwaardigheidsbekleders, tergt en  provoceert hem. Ze beschuldigt hem ervan in te spelen op fascistisch fanatisme; ze confronteert hem met de honderden executies die zijn jonge regime al achter de rug heeft, en hij wordt niet boos maar gaat er serieus op in.  Ze vraagt hem naar de kledingregels, de chador, het lange laken waarin Iraanse vrouwen zich na de revolutie van top tot teen in moesten wikkelen, zij ook. „Zeg me, waarom dwingt u hen zich te verbergen, helemaal ingepakt onder die oncomfortabele en belachelijke lappen?” Die vertegenwoordigen de apartheid die Iraanse vrouwen is opgelegd, voegt ze eraan toe.  Hij antwoordt: „Die gelden niet voor u, als buitenlandse, die is voor jonge vrouwen en respectabele dames” – u voelt wel de impliciete belediging – en ze rukt hem meteen af: „Dat achterlijke, middeleeuwse vod.”  Khomeiny loopt weg, maar hij komt terug.  Het regime zal eensgezind vechten tot het bittere eind De revolutie, zegt ze, is ook het werk van ongehoofddoekte vrouwen, maar hij ontkent dat ten enenmale: nee, alleen vrouwen in islamitische kleding hielpen de sjah ten val brengen. De anderen deden nooit iets goeds. „En dat is zo omdat ze door zich bloot te stellen mannen afleiden en van streek maken.” Bloot, ziet u wel? „Ik weet dat ik in mijn lange leven altijd gelijk heb gehad. Als dit kledingstuk niet bestond – de islamitische kleding – dan konden vrouwen niet op nuttige en gezonde manier werken.”  Laten die mannen dan maar thuisblijven of een zonnebril op,  waarom is altijd de vrouw de klos? Dat vraag ik, niet Fallaci.  Maar Khomeiny zegt dat hij altijd gelijk heeft,  en de vrouwen worden langzaam maar zeker in islamitische kleding geperst. Het is het begin van een permanente strijd  tussen het groeiend aantal vrouwen die zich daartegen verzetten, en het  regime, dat afhankelijk van zijn humeur de regels soms strikt en soms minder strikt afdwingt. De huidige crisis komt voort uit de verharding van de repressie  om een eind te maken aan de toenemende straatprotesten als gevolg van de rampzalige economische situatie.  In dergelijke perioden worden altijd de kledingregels aangescherpt, dat wil zeggen: meer hoofddoek en meer zedenpolitie, zoals ook nu. Het kostte  de 22-jarige Mahsa Amini haar leven. Want de kledingregels zijn heilig, het laatste symbool van de islamitische republiek. Raisi is zwak, maar hij is maar een onderdeeltje van het regime dat eensgezind zal vechten tot het bittere eind. Oriana Fallaci vond Khomeiny overigens „de knapste oude man die ik ooit in mijn leven had ontmoet”. Carolien Roelants is Midden-Oostenexpert en scheidt op deze plaats elke week de feiten van de hypes.||https://www.nrc.nl//nieuws/2022/09/25/helemaal-ingepakt-onder-die-belachelijke-lappen-a4143142
2022-09-26||Homobevrijding Cuba: ‘Juist  een socialistisch land moet  minderheden insluiten’||  Cubanen konden zich  zondag per referendum uitspreken over een nieuwe familiewet, die onder meer het homohuwelijk mogelijk maakt – en koppels van hetzelfde geslacht in de toekomst het recht geeft ook kinderen te adopteren. Het zou een bijzondere omslag zijn voor het socialistische bestuurde land, waar na de revolutie van Fidel Castro en zijn guerrilla, in 1959, homoseksuelen nog jarenlang in werkkampen werden weggestopt. Het zou van Cuba een voorloper maken op het gebied van lhbt-rechten op een overwegend conservatief machocontinent.  Een van de grote aanjagers van de Cubaanse strijd voor homorechten en voorstander van de nieuwe wet is bovendien seksuoloog Mariela Castro. Ze is de dochter van oud-president Raúl Castro (89) en een volle nicht van de in 2016 overleden  Fidel, die homo’s bij leven onder meer wegzette als „een afwijking van de natuur” die „onmogelijk echte revolutionairen” konden zijn. In een vraaggesprek met NRC, eerder dit jaar afgenomen, legt Castro als directeur van  Cenesex (Instituut voor seksuele voorlichting en opvoeding) uit waarom Cuba de nieuwe wet hard nodig heeft.  Castro (60) ontvangt in een groot zandkleurig koloniaal pand met een ruime patio en een brede balustrade. In haar kantoor hangen posters van trans vrouwen en liggen informatiefolders over gratis geslachtsveranderingen, betaald door de overheid, zoals die in Cuba al jaren mogelijk zijn. In de huidige gezinswet, uit 1975, staat nog expliciet dat een huwelijk alleen mogelijk is tussen man en vrouw, terwijl de nieuwe wet gender helemaal weglaat. Volgens Castro draait alles uiteindelijk om ‘inclusie’. „Voor een land met socialisme als basis moeten de rechten van minderheden gewaarborgd zijn. Dat kan nu eindelijk met deze nieuwe familiewet.”  Bij de inhaalslag waarvoor Castro zich inzet, heeft ze naar eigen zeggen ook haar invloed  bij haar vader aangewend, die tot twee jaar geleden president was. „Er is te lang gewacht. De positie van minderheden zoals homoseksuelen en trans mannen en -vrouwen werd niet als prioriteit gezien. Nu staat het op de agenda. En ja, ik geef toe dat er in het verleden  fouten zijn gemaakt.”   In de beginperiode van de  revolutie  werden homoseksuelen gezien als dissidenten die niet voldeden aan de beeldvorming van ‘de nieuwe socialistische mens’.  Begin jaren zestig werden naar schatting tussen de achthonderd en duizend homoseksuelen als dissidenten opgesloten in werkkampen, waar ze met geweld een ‘heropvoeding’ kregen.  Ik geef toe dat eerder fouten zijn gemaakt Mariela Castro seksuoloog „Als dat allemaal echt zo is gegaan, was dat natuurlijk verkeerd’’, zegt Mariela Castro, die niet heel diep op de fouten van haar oom Fidel wil ingaan. „We moeten het, naar mijn idee, ook in die tijd zien. Cuba werd van alle kanten aangevallen door de Verenigde Staten. Er waren invasies, je wist niet wie wel en wie niet te vertrouwen was. De boycot van de VS drukt nog steeds op onze samenleving, maar in die beginperiode was er sprake van oorlog.” Door haar gedrevenheid in de strijd, wordt ze wel Cuba’s ‘homomoeder’ genoemd. Maar er klinkt ook forse kritiek, want andere mensenrechten (zoals het recht op vereniging, vergadering of meningsuiting) worden door het regime  onderdrukt – en dáárvoor wendt Mariela Castro haar invloed niet  aan. Tijdens massaprotesten vorig jaar juli werden honderden demonstranten  opgepakt en veroordeeld tot hoge gevangenisstraffen. Castro wil daar niet op ingaan.  In Cuba is activisme voor homorechten grotendeels gekanaliseerd via het eenpartijstelsel van de Communistische Partij, niet via onafhankelijke maatschappelijke groeperingen. Om draagvlak te creëren voor de wetswijziging organiseerde het bewind via zijn ‘revolutionaire buurtcomités’ in het hele land  bijeenkomsten om burgers over de nieuwe wet te informeren. Voor uiteindelijke goedkeuring moest zondag meer dan de helft  van de kiezers ‘ja’ stemmen. (In de praktijk leveren stembusgangen in Cuba altijd het door het regime gewenste resultaat op.)  Critici van de regering realiseren zich dat een stem vóór de familiewet, in feite een stem is op de regering. Dit veroorzaakt verdeeldheid onder de bevolking, zeker in een tijd dat het eiland kampt met economische malaise, terugkerende stroomuitvallen en algemene schaarste. Iedere vorm van protest hiertegen wordt hardhandig de kop in  gedrukt. Cubanen kunnen alleen stemmen met hun voeten, wat duizenden ook doen door het eiland te ontvluchten. In aanloop naar het referendum is de  wet op enorme propagandaborden door het hele land aangeprezen. President Miguel Díaz-Canel stelde vorige week in een tv-rede: „Ja stemmen is kiezen voor onze eenheid, voor de revolutie, voor ons vaderland en het socialisme.”  Kritiek op de nieuwe familiewet komt behalve van   critici van de regering ook van leiders van de invloedrijke katholieke kerk en van evangelische kerken. Vooral pinkstergemeentes zijn bezig aan een opmars in Cuba. Het homohuwelijk staat haaks op hun traditionele familiewaarden. Castro: „Deze nieuwe familiewet is breder dan alleen rechten van homoseksuelen, het gaat om bescherming van iedereen, van vrouwen, kinderen, van ouderen. Het gaat ook om gelijkheid tussen echtparen, hoe verdeel je het huishouden, en om het veroordelen van huiselijk geweld. Dat proberen we de kerken ook uit te leggen.”||https://www.nrc.nl//nieuws/2022/09/25/juist-een-socialistisch-land-moet-minderheden-insluiten-a4143149
2022-09-26||Met deze gigantische vlieger kan wind omgezet worden in energie||De vlieger van Kitepower lijkt op die van een kitesurfer. Dezelfde vorm, dezelfde opgeblazen ribben. Maar deze vlieger heeft een oppervlakte van zestig vierkante meter in plaats van tien. De werkplaats van Kitepower, in een voormalige kabelfabriek in Delft, bestaat uit een grote loods en kleinere ruimtes met daarboven kantoren. De vlieger staat rechtop, liggend zou hij een kwart van de loods bezetten – hij is twintig meter breed en in het midden vier meter hoog. Van dichtbij valt op dat hij gemaakt is van zeildoek, dat dikker is dan vliegerdoek. Hij heeft ook meer lijntjes dan een surfkite. De vlieger moet 5.000 kilo trekkracht aankunnen, vandaar.  Hoe meer kracht, hoe meer energie hij kan opwekken, want daar is de vlieger voor bedoeld. Aangedreven door de wind trekt hij een lijn uit. Die zit vast aan een lier en daarin zit een trommel die dankzij het uittrekken draait. Deze beweging wordt omgezet in elektriciteit. Een vlieger kan 100 kilowatt opwekken, genoeg voor  150 Nederlandse huishoudens.  Kitepower is een Delftse start-up die werkt aan airborne wind energy, de verzamelnaam voor technieken – er zijn ook varianten met zweefvliegtuigjes – die windenergie opwekken zonder  hoge masten. „Het idee om energie op te wekken door een lijn uit te trekken is al oud. In de jaren 80 schreef Miles Loyd een paper met de basisformules”, vertelt Joep Breuer, technisch directeur van Kitepower. „Pas rond het jaar 2000 waren de materialen en computers zo ver dat het praktisch mogelijk werd.” Voor drones werd de benodigde sensortechnologie ontwikkeld, er kwamen supersterke lichte lijnen van kunststofvezels, en computers kregen meer rekenkracht.  Voor Kitepower begon het met astronaut en hoogleraar lucht- en ruimtevaarttechnologie Wubbo Ockels, die een brandwond opliep toen er op het strand een vliegerlijn door zijn hand schoot. Om te onderzoeken wat er mogelijk is met de energie die daarbij vrijkomt, richtte hij een onderzoeksgroep op aan de TU Delft, waaruit  in 2016 Kitepower voortkwam.  Dat het mogelijk was om met een vlieger energie op te wekken, bewees de onderzoeksgroep  door met een vlieger van 25 m2  een lier van 20 kilowatt te laten draaien. „Besturen ging met een afstandsbediening”, zegt Breuer. De schaal moest groter om de energie betaalbaar te maken, en het oplaten en besturen moest automatischer. „Het was die eerste tijd echt nog knutselen. Als de vlieger  beschadigde, kropen we zelf achter de naaimachine om hem te maken”, zegt Breuer.  De afstandsbediening is vervangen door een zwart, driehoekig kastje dat onder de vlieger hangt en hem zelfstandig bestuurt. „Er zitten twee motortjes in, eentje om naar links en rechts te gaan, en een om de invalshoek te regelen zodat er harder of minder hard getrokken wordt”, zegt Breuer. In het kastje zitten  de sensoren die windrichting, windkracht en trekkracht registreren en de computer die  de motortjes aan het werk zet.  De vlieger maakt achtjes in de lucht. „Door zo’n figuur te vliegen gaat hij sneller dan de wind”, zegt Breuer. Net als een waterskiër: blijft die recht achter de boot, dan gaat hij even hard als de boot, beweegt hij naar links en rechts dan legt hij een grotere afstand af en gaat hij harder dan de boot. „Het is een kwadratische verhouding, als de vlieger twee keer sneller vliegt, dan trekt hij vier keer harder. Hoe harder hij trekt, hoe meer energie.”  Proefvluchten vinden plaats op een vaste testlocatie op Goerree-Overflakkee. De vlieger begint met zijn achtjes op 100 meter hoogte, en trekt de lijn uit tot hij op 300 meter hoogte zit. Dan is de lijn op. „Dan kantelen we de vlieger, en dan trekken we hem met zo min mogelijk energie naar binnen”, zegt Breuer. „80 Procent van de tijd zijn we aan het uitlieren,  20 procent aan het intrekken. Met uittrekken wekken we gemiddeld 130 kilowatt op, het intrekken kost 20 kilowatt.” Voor  vlieger en grondstation is 95 procent minder materiaal nodig  dan voor een windmolen.  Maar een windmolen langs de snelweg (van twee tot drie megawatt) heeft  twintig tot dertig keer meer vermogen dan een vlieger, de grootste windmolen op zee 150 keer meer. Is de vlieger wel serieus te nemen als alternatief voor offshore windenergie, het uiteindelijke doel van Kitepower? „Dertig jaar geleden hadden windturbines vergelijkbare vermogens als onze vliegers nu”, zegt Breuer. „Bij ons gaat die opschaling geen dertig jaar duren. De intelligentie in het stuurkastje is onze belangrijkste troef. Het zal de software worst wezen of de vlieger 60 of 600 vierkante meter is. De parameters zijn anders, maar de omgang met wind blijft hetzelfde.”  Voor nu ziet Kitepower een rol voor zichzelf in de stroomvoorziening voor afgelegen gebieden, waar veelal vervuilende dieselgeneratoren worden gebruikt. Eilanden zonder eigen energievoorziening en op missies van Defensie bijvoorbeeld. Vorig jaar testte  Kitepower de vlieger bij een genie-project van Defensie op Aruba.  „Daar hebben we laten zien dat de vliegers doen wat ze beloven”, zegt Breuer. Om de laatste stap naar professionalisering te zetten loopt nu een crowdfundingsactie. Het gevraagde bedrag van 700.000 euro is met nog een week looptijd al bij elkaar, dankzij 580 kleine en twee grote financiers. „We hebben nu klanten nodig. We moeten onze geloofwaardigheid opkrikken en vlieguren maken die geverifieerd zijn door een externe partij.”   Het volgende technische doel is opschalen naar 500kw. Onderweg is nog veel onderzoek nodig. Kan de vliegbeweging beter? Kan het klapperen minder? Wat vinden mensen van de vliegers? Hoeveel geluid maken ze eigenlijk? Hoe gedragen vogels zich rond de vliegers? Juist die vragen interesseren Breuer. „We blijven ingenieurs, het kan altijd beter.”  Maar eerst de zakelijke opschaling. „We zien concullega’s failliet gaan. Dat klinkt als goed nieuws, meer markt voor ons. Maar ik lig daar wakker van. De wereld brandt af, en alsnog is het zo moeilijk hier geld voor bij elkaar te halen. Ik denk dat mensen zoeken naar een oplossing die nú verschil maakt. Wij zijn geen oplossing voor morgen, maar voor overmorgen.” In een eerdere versie van dit artikel stond dat de crowdfundingsactie voor Kitepower was afgelopen, maar deze loopt nog tot 4 oktober. Dit is hierboven aangepast.||https://www.nrc.nl//nieuws/2022/09/25/vliegerend-op-zoek-naar-schone-energie-a4143132
2022-09-26||Generation R: de baby van toen beslist nu zélf of ze meedoet||Sorry, verslapen! Maud van tien over acht komt vijf minuten te laat de wachtkamer binnen waaien. Ook Isabelle van tien voor half negen had moeite om op te staan. Eline van half negen is op tijd. De drie jonge vrouwen krijgen ieder een potje om in te plassen. Deze ochtend worden ze in het Erasmus MC onderworpen aan een batterij aan onderzoeken. Op het programma staan onder meer een hersenscan, blaastest, allergietest, CT-scan en oogtest. En dat is niet voor het eerst. Eline, Maud en Isabelle waren hier ook al als puber, kind, kleuter, baby en zelfs als ongeboren vrucht. Samen met duizenden stadsgenoten doen ze al hun hele leven mee aan Generation R, een groot populatie-onderzoek onder Rotterdamse kinderen.  De studie viert dit jaar haar twintigste verjaardag. De deelnemers zijn nu bijna allemaal volwassen. Een spannende tijd: deelnemers mogen zelf beslissen of ze mee willen doen, moeders zijn niet meer automatisch welkom op de afspraken en ouders krijgen niet langer toegang tot de medische gegevens.  Eline (17) bindt haar haren samen zodat er plakkertjes op haar hoofd kunnen worden geplakt voor een EEG-scan. Achtentwintig verdiepingen boven haar hoofd spitten promovendi in de resultaten van voorgaande jaren. Dat leverde tot nu toe meer dan 1.200 wetenschappelijke artikelen op. En belangrijker: inzicht in de manier waarop gezondheidsverschillen ontstaan. Rotterdam is daarvoor de ideale proeftuin. De sociale en etnische verscheidenheid is groot.  Iets meer dan de helft van de deelnemende moeders is van Nederlandse afkomst, meer dan een kwart heeft een Turkse, Surinaamse of Marokkaanse achtergrond. Generation R is met tienduizend deelnemers niet de grootste of langst lopende populatiestudie in Nederland. Het Noord-Nederlandse Lifelines is met 167.000 deelnemers bijvoorbeeld groter, het Rotterdamse ERGO-onderzoek loopt sinds de jaren negentig. De kracht, zegt onderzoeksleider en kinderarts Vincent Jaddoe, zit in de diversiteit en levenslange loopduur.  Met Generation R kunnen onderzoekers achterhalen of gezondheidsverschillen samenhangen met sociale, etnische of biologische factoren. Zo zagen ze dat kinderen van Marokkaanse of Turkse ouders vaker overgewicht hebben. En kinderen met een Surinaamse achtergrond juist niet. „Etniciteit is natuurlijk nooit een oorzaak van ziekte. De leefstijl van ouders en kinderen is de belangrijkste voorspeller voor de latere gezondheid”, zegt Jaddoe. „En leefstijl hangt weer samen met opleiding en cultuur. Voor veel ouders geldt toch: hoe harder een kind groeit, hoe beter.” Het gaat onderzoekers uiteindelijk om de oorzaken, zoals roken, eetgedrag en alcoholgebruik. Jaddoe: „Wij laten zien dat die ongelijkheid voor een belangrijk deel in de allereerste fase van het leven wordt bepaald. Als je daar iets aan wilt  doen, moet je zo vroeg mogelijk in het leven ingrijpen, het liefst al bij de ouders, vóór de zwangerschap.”  Inzichten uit Generation R sijpelen door in richtlijnen en adviezen. Een voorbeeld. „Nederlandse groeicurves voor de foetus gaan uit van een gemiddeld geboortegewicht van 3.400 gram. Maar het gemiddelde geboortegewicht voor een kind van twee Surinaams-Hindoestaanse ouders is 3.000 gram. Dat is meer dan 10 procent verschil! Als je daar geen rekening mee houdt is het kind zogenaamd te klein, en zouden we deze moeders tijdens de zwangerschap of kinderen na de geboorte moeten opnemen in het ziekenhuis en vinden er onnodig controles plaats.” Op basis van deze resultaten zijn er nu nieuwe foetale groeicurves opgesteld die rekening houden met etniciteit. Hoe vaker deelnemers als Eline een dag vrijmaken om onderzocht te worden, hoe waardevoller de studie wordt. Over een paar jaar kunnen onderzoekers gegevens verzamelen over opleidingsniveau, werk en inkomen, en uiteindelijk zelfs het ontstaan van leefstijl- en ouderdomsziekten. Als het onderzoek Jaddoe zelf overleeft, kunnen écht spannende vragen beantwoord worden. Jaddoe: „Is er iets in die vroege foetale ontwikkeling wat mede bepaalt wat iemands levensverwachting is?”  Het grootste gevaar is dan ook dat de studie langzaam verdampt. Dat gebeurt bij elke populatiestudie. Jaar na jaar vallen deelnemers uit, meestal omdat de onderzoekers geen contact meer met ze kunnen krijgen. Van de 10.000 Generation R-deelnemers die begonnen, zijn nu nog 7.000 actieve deelnemers over. Dat maakt sommige conclusies zwakker en sommige verbanden moeilijker om te leggen. „De groep deelnemers van Turkse en Marokkaanse afkomst blijft groot genoeg om stevige uitspraken over te doen”, zegt Jaddoe. „Maar de groep deelnemers met Kaapverdische achtergrond werd na dertien jaar te klein om alle verbanden te bestuderen.”   En dus doet het projectteam van drieëntwintig medewerkers er alles aan om deelnemers binnenboord te houden. Ooit werden moeders gelokt met een gratis echo van hun ongeboren kind. Maar hoe krijg je een Rotterdamse jongere een MRI-scanner in? Een gratis theoriecursus voor een rijbewijs van de ANWB  helpt deze ronde jongeren over de streep te trekken. „We begonnen met het uitdelen van zadelhoesjes”, zegt Jaddoe, „maar ik sluit niet uit dat we deelnemers uiteindelijk meer moeten geven of betalen. Mensen offeren toch een dagdeel op.” Het programma heeft een jaarbudget van 2 miljoen euro, dat grotendeels opgaat aan organisatie van gegevensverzameling. Geld om deelnemers te belonen is er op dit moment niet.  Voor Francien Veenman is het aanjagen van deelnemers bijna een dagtaak. Veenman is promovendus kaakchirurgie en betrokken bij de organisatie van Generation R. „De deelnemers van wie papa en mama dokter zijn, komen toch wel. Maar wij willen de héle populatie hebben. Daar blijven we maar aan trekken.” Het eerste  probleem is om de deelnemers überhaupt te bereiken. De zestig promovendi die bij Generation R betrokken zijn, worden ook ingezet om deelnemers te bellen. „We grappen weleens dat wij het hoogstopgeleide callcenter van Nederland zijn”, zegt Veenman. „En ja, het is corvee, maar het hoort erbij. Ik werk zelf met de gegevens van kinderen toen ze dertien jaar waren, en draag nu weer bij aan de data voor volgende generaties promovendi.” Zeven telefoontjes kost het gemiddeld voordat een deelnemer een afspraak heeft gemaakt. Meestal nemen de jongeren hun telefoon niet op. Of er is alleen het telefoonnummer van de moeder bekend. Wie nooit opneemt krijgt een huisbezoek voor een laatste oproep, of om te zien of deelnemers misschien verhuisd zijn. Generation R groeit langzaam mee met de tijd. Het laatste idee om de opkomst te verhogen: een sms-herinnering. „Verandering gaat traag, al komt het uiteindelijk wel”, zegt Veenman. „Ik denk weleens: met al dat geld dat ze ons betalen, had je al drie keer een online plan- en belsysteem op kunnen zetten.”  Naast planningswerk doet Veenman ook onderzoek aan deelnemers zelf.  Deze ochtend is ze ingeroosterd bij de CT-scanner. „Denk je dat je bent uitgegroeid?”, vraagt Veenman aan Eline. „Ik hoop het niet, maar ik denk het wel”, zegt Eline (164 cm). Inderdaad: Elines groeischijven blijken al dichtgegroeid. Surinaams-Hindoestaanse kinderen hebben meer lichaamsvet dan artsen volgens een BMI-berekening  verwachtten. Deze kinderen krijgen daardoor eerder last van klachten door overgewicht, zagen Generation R-onderzoekers in 2014 .  6 procent van de Rotterdamse kinderen gebruikt op 10-jarige leeftijd  het slaaphormoon melatonine, ontdekten onderzoekers in 2019. Of het gebruik van melatonine voor kinderen schadelijke gevolgen kan hebben is nog onbekend.  Te veel of te weinig schildklierhormoon tijdens de zwangerschap is niet goed: Generation R-onderzoekers lieten in 2016 zien dat kinderen van zwangeren met afwijkende schildklierwaarden een lager IQ en grotere kans op autisme hebben. Op basis van deze resultaten zijn internationale  richtlijnen voor behandeling met schildklierhormoon aangepast. De helft van de kinderen van Turkse, Marokkaanse, Surinaamse, Antilliaanse en Kaapverdische afkomst heeft te weinig vitamine D,zagen onderzoekers in 2015. Deze kinderen zaten vaker binnen en maken door hun donkerdere huidskleur ook minder vitamine D aan in zonlicht. Voedingssupplementen zijn voor deze groep extra belangrijk.  Te vroeg geboren kinderen  en kinderen die snel groeien na de geboorte, hebben op 10-jarige leeftijd veel meer kans op astma,toonden Generation R-onderzoekers in 2018 aan. Zij raadden aan om de longen van deze kinderen  vaker  te onderzoeken.   
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/25/generation-r-baby-van-toen-beslist-nu-zelf-of-ze-meedoet-a4143145
2022-09-26||Wapens kopen 'om te zien hoe zoiets gaat', is geen goed idee||Spoiler: wie op het dark web belangstelling toont voor de aanschaf van wapens loopt het risico op contact met Amerikaanse undercover-agenten. Die instrueren je dan precies  met welk wachtwoord en in welke terminologie je de koop mag sluiten en tegen welk bedrag. Dat vertellen ze vervolgens door aan hun Nederlandse politieliaison. Daarna staat er een plaatselijk politie-pseudokoopteam klaar om de val dicht te  klappen. Waarna  je in een stemmige Haagse rechtszaal belandt.  Juan (35) en Dieudonné (34), neven, spraken af bij een Haagse Hornbach-vestiging „om te zien of het echt was”. Daarna stopten ze bij een BP-station waar opeens „allemaal rode lichtjes op m’n T-shirt” verschenen.  Er werd geen pistool geleverd en geen geld betaald. De bestelde Glock-pistolen waren fictie. Juan wilde er eerst maar één, maar „het kon alleen vanaf vijf”. En, cruciaal, hij wilde „alleen maar zien, niet kopen”. Hij handelde uit verveling, uit interesse „om te zien hoe zoiets gaat”. Net zoals je bij Footlocker gaat kijken naar een nieuw paar sneakers – kijken is niet altijd kopen. Wilde hij dóórverkopen? Het was „door z’n hoofd gegaan, maar zover was het nog niet”.  Zo bezien bleef het bij een denkbeeldig misdrijf, gevolgd door een strafzaak over foute bedoelingen. Waarin de daders  tevens slachtoffer zijn, van zichzelf. De hoofdrol is voor Juan, die bij herhaling zegt dat hij dom is geweest, het allemaal „niet goed heeft doordacht”. En nu al vijf maanden in voorarrest spijt zit te hebben. Z’n baan als medewerker bij een woningcorporatie staat op de tocht. Z’n huur kan hij alleen nog betalen door dat bedrag per maand te lenen van vrienden en familie. En van het verder afbetalen van 13.000 euro huurschuld uit een zakelijk avontuur van tien jaar terug zal het nu wel helemaal niet meer komen. Dat was z’n motief: geldproblemen. Hij loste maandelijks 600 euro af. Hij wilde uitzoeken of je inderdaad zo makkelijk wapens kon kopen. Maar het ging vooral om ‘kijken’ en niet om kopen, bezweert hij.  Dieudonné had een bijrol, zijn hechtenis werd al eerder geschorst. Hij is ondernemer, eigenaar van een schoonheidssalon en een groothandel, met elf personeelsleden. En vader van drie kinderen. Zelf vindt hij dat hij vooral heeft geprobeerd om z’n neef af te remmen; dat wordt ondersteund door de vele app-gesprekken. En tegengesproken door het feit dat Dieudonné in z’n sok ruim 1.000 euro meenam naar  het tankstation. Juan stond daar klaar om z’n spaarpot van zo’n 5.000 euro te investeren in deze buitenkans. Dat was althans het idee. Toch noemt de officier deze poging tot koop „ondermijnend”. Immers, dergelijke wapens worden heus niet voor de schietsport (door)verkocht, maar voor liquidaties en afpersing, meent de officier. Dieudonné was „volledig op de hoogte”, ging in alles mee en maakte even verkeerde keuzes als Juan. Beide verdachten moeten volgens de officier  hun in beslag genomen geld afstaan aan de staat. Juan zou achttien maanden cel moeten krijgen, waarvan zes voorwaardelijk, Dieudonné twaalf maanden, waarvan vier voorwaardelijk.  De advocaten maken fel bezwaar. Dat er interesse was in wapens geven ze toe, maar géén intentie om te kopen. Juan is overgehaald, uitgelokt en met zoveel woorden geïnstrueerd. Maar hij kwam tot niets. De politie greep te vroeg in om poging tot kopen te kunnen bewijzen, menen ze. Ook zit er een duidelijk vormverzuim in het dossier omdat niet duidelijk is welk deel van de digitale conversatie nu met Amerikaanse en welk deel met Nederlandse agenten is gevoerd. Wat tezamen een ‘schending van de verbaliseringsplicht’ oplevert. En dus een potentiële misleiding van de rechtbank omdat het opsporingsonderzoek dan niet toetsbaar en niet openbaar is geweest.   De rechtbank veroordeelt twee weken later Juan tot twaalf maanden cel, waarvan vier voorwaardelijk en Dieudonné tot acht maanden, waarvan ook vier voorwaardelijk. Zijn aandeel was kleiner en het is bij een poging gebleven. Dat de mannen samenwerkten, vervoer en geld regelden en duidelijk eigen initiatief toonden om wapens te kopen staat voor de rechtbank vast.  Rechters: mr. A.P. Sno, mr. L.Mundt, mr. L.C. Bannink Advocaat Juan: mr. H. Aalmoes Advocaat Dieudonné: mr. L. van Kleef Officier van justitie: mr. B.A.C. Looijestein 
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/09/25/glock-pistolen-voor-de-deur-van-de-hornbach-a4143133
2022-09-26||Ook buiten de koers leeft Van der Poel in een eigen wereld||Geen grote wedstrijden in de aanloop naar de WK, later afreizen naar Australië dan de concurrentie? Mathieu van der Poel gaat zijn eigen weg, zoals altijd. Verkoudheidje? Dan gaat hij toch zeker niet bij een ploeggenoot op de kamer liggen. Van der Poel neemt een andere kamer, maar niet op dezelfde etage als de rest van zijn ploeg. Probleem? Dat lost hij zelf wel op. Net als de herrie van die kinderen op de gang. Voor Van der Poel (27) had de WK-wegwedstrijd   in Australië het hoogtepunt moeten worden van een seizoen waarin hij de Ronde van Vlaanderen won, het roze droeg in de Giro, maar ook hard op zijn eigen grenzen botste in de Tour de France. Maar in plaats van in  Wollongong te strijden om de regenboogtrui, zat hij een nacht vast in een politiecel. De Australische politie sprak van de arrestatie van „een 27-jarige man”, die in een hotel twee meisjes van 13 en 14 jaar zou hebben mishandeld met een lichte schaafwond tot gevolg. Van der Poel kwam  vrij maar  moet dinsdag voorkomen. Na de doorwaakte nacht stapte hij in de WK-race vroeg af. De wegen van wielertalent Van der Poel zijn onnavolgbaar. Vaak mooi, met ‘onmogelijke’ solo’s, precies gepaste overmacht of winnen uit verloren positie. Wie  zulke extreme keuzes durft te maken, komt zichzelf onvermijdelijk soms tegen. Zoals bij het WK 2019, waar Van der Poel van uiterst kansrijk  door een hongerklop  ineens kansloos werd. „Ik kon  geen trap meer doen.” Ook buiten de koers leeft Van der Poel in een eigen wereld. Daarin kan hij na de wedstrijd rustig een frietje nemen in plaats van hersteldrank. Spotten met de wetten van de sport, het maakt ‘MvdP’  alleen maar populairder. Maar waar is hij met zijn gedachten als ploeggenoten voorafgaand aan de olympische mountainbikewedstrijd in Tokio praten over een plankje op het parcours dat er bij de verkenning wel lag maar tijdens de wedstrijd niet? Van der Poel komt op de betreffende passage zwaar ten val en kan goud vergeten. Er is nooit gesproken over het ontbrekende plankje, houdt hij na afloop vol. Een WK verloren door een hongerklop, Spelen mislukt door gemiste informatie en nu de arrestatie in de nacht voor het WK in Australië: is er een patroon? De eigenzinnige keuzes van Van der Poel pakken niet altijd goed uit. Oud-renner Thomas Dekker stelde in de aanloop naar deze WK in de podcast Live Slow Ride Fast dat concurrentWout Van Aert meer zal winnen dan Van der Poel. Niet omdat de Belg getalenteerder is, maar omdat bij zijn ploeg Jumbo-Visma betere keuzes voor hem worden gemaakt.  Bij zijn ploeg Alpecin-Deceuninck is Van der Poel de allesbepalende factor. Hij maakt alle keuzes zelf. Na de olympische mislukking met een ernstige rugblessure in 2021, wilde de kopman dit seizoen behalve het klassieke voorjaar ook Giro én Tour rijden. In Frankrijk bleek dat een brug te ver. Maar opnieuw maakte hij zelf zijn keuzes: trainen en wat kleinere koersen rijden, dan zou hij in vorm zijn voor het WK. En hij vond blijkbaar ook  dat hij zelf de hotelgang op moest om daar de herrie te stoppen.||https://www.nrc.nl//nieuws/2022/09/25/ook-buiten-de-koers-leeft-van-der-poel-in-een-eigen-wereld-a4143131
2022-09-26||Column | Olieveld||Voor voetballiefhebbers die zich zorgen maken over de klimaatcrisis, is er nu een club waarbij ze zich kunnen aansluiten. Daarmee bedoel ik niet FC Volendam omdat die de ambitie heeft de groenste club van Nederland te worden. Supporters veranderen immers nooit van club, dat leerde ik van schrijver Eduardo Galeano. Die zei dat een mens van politieke partij kan veranderen, van religie en zelfs van partner, maar nooit van voetbalclub.  De club die ik bedoel is Fossil Free Football. Hun doel    is „voetbalbonden en -clubs aan te moedigen sponsoren die ernstige klimaatschade toebrengen uit het voetbal te schoppen”.  Initiator Frank Huisingh, voetballiefhebber en gediplomeerd jeugdscheidsrechter, nam een jaar onbetaald verlof bij zijn werkgever Buitenlandse Zaken om voetbal fossielvrij te krijgen.  „Mensen weten dat fossiele bedrijven veranderingen tegenwerken”,  staat op de website van Fossil Free Football. De slechte naam die vervuilers hebben, poetsen ze schoon met reclame-uitingen, veel daarvan rond voetbal en dat terwijl klimaatverandering het spel nu al hard raakt. Velden worden te droog of juist te nat om op te spelen, spelers lijden onder oplopende temperaturen. Voetbal zou zich niet moeten lenen voor het sportwashen van aanjagers van klimaatverandering, al was het uit zelfbescherming. Zoals ooit werd ingezien dat het toestaan van tabaksreclame bezopen was, zal het ook de notoire vervuilers vergaan, maar zolang van hogerhand geen ban op fossiele reclames wordt uitgesproken, zal het van de supporters moeten komen. Nederland-België noemde Huisingh de duurzaamste interland die we kunnen spelen, want supporters kunnen over land naar de wedstrijd. Helaas maken de Nederlandse en de Belgische bond reclame voor ING. Dag duurzaamheid. Bonden met die mentaliteit kunnen je kampioenschap zomaar verpatsen aan de hoogste bieder, zoals de Spaanse Supercopa aan Saoedi-Arabië werd verkocht. Er hoeft maar een met fossiele dollars geladen schip in Zeist aan te meren en je Nederlandse cluppie staat de provinciederby op een olieveld te spelen. Fossiel geld slaapt niet. Voetbalfans wel. Even indommelen en het WK is naar Qatar verscheept. Twee keer knikkebollen en je geliefde club is uithangbord voor een planeetverwoestend bedrijf. Fossil Free Football kan misschien een wekker zijn. Nu heeft die club de pijlen op de KNVB gericht, nou ja, geen pijlen maar een brief. Daarin vragen ze de bond te stoppen met een sponsor als ING. Welk bedrag ING ook overmaakte naar de KNVB, het zal pinda’s zijn in vergelijking met de 11 miljard die de bank in 2021 de fossiele industrie toestopte. In de brief staat ook dat als de KNVB niet kán stoppen met het oppoetsen van het imago van ING, ze misschien de bank kan vragen op te houden met fossiele investeringen. Fossil Free Football geeft de KNVB opties.  Doorklikkend langs groepen die dit initiatief ondersteunen, landde ik op de ‘wall of shame’ van Reclame Fossielvrij, een organisatie die zich voor een verbod op fossiele reclame inzet en wie vulde daar de schaammuur? NRC. We laten hier kennelijk branded content voor Shell plaatsen. Toen ik net schreef dat als je even indutte je club ineens op een olieveld kon spelen, wist ik niet hoe ver dat olieveld reikte. ||https://www.nrc.nl//nieuws/2022/09/25/olieveld-a4143130
2022-09-26||Hoe podcast de reddingsboei voor de radio werd. Vijf makers over hun overstap||  Het verhaal van podcasts in Nederland begon zo rond 2005 met een radio-deejay. De toen 17-jarige Domien Verschuuren begon als een van de eersten in Nederland op regelmatige basis te podcasten. Zijn show heette Koelcast, hij maakte er vijftig afleveringen van. De techniek om audio op deze manier aan te bieden – een audioprogramma dat je op een zelf gekozen moment kan afspelen en waar je je op kunt abonneren –  werd al begin jaren nul in Amerika ontwikkeld. Al snel werd het nieuwe medium in Nederland omarmd door  radiomakers, die ermee experimenteerden lang voordat er geld mee viel te verdienen.    Nu werken er tientallen radiomakers aan podcasts. Wat heeft het nieuwe medium hen te  bieden?  In de beginjaren was het zoiets  als radiopiraatje spelen. Het staat Chris Bajema, nu één van de succesvolste podcasters in Nederland, nog levendig voor de geest.  „Ik maakte in die tijd voor het VPRO-programma De Avonden een wekelijks rubriekje dat De Podgids heette. Daarin liet ik horen wat er zoal aan podcasts gemaakt werd, dat was eigenlijk bijna alleen maar Amerikaans. Er gingen er heel veel over barbecueën.” Podcasts waren, zeker vergeleken met radio, nog bijzonder experimenteel. „Ik herinner me  nog een man die geluiden in New York  opnam en die online zette.”  Ik was blij dat ik eindelijk af was van de knellende formats Chris Bajema  Bajema besluit in 2015  de overstap te maken naar podcasts. „Ik organiseerde een crowdfundingsactie en daarna begon mijn eigen show, Man met de microfoon. In het begin leverde het me financieel heel weinig op. Het soort podcasts dat ik maak is zeer arbeidsintensief, maar ik was blij dat ik eindelijk af was van de knellende formats, die voorschreven hoe lang iets moest duren of wat precies mijn onderzoeksopdracht was. Dat feit  woog voor mij op tegen het vele werk dat ik moest verzetten.” Dat geldt ook voor een andere podcaster van het eerste uur, Botte Jellema. Ook hij werkte bij De Avonden van de VPRO Radio, maar het programma werd destijds uitgezonden op Radio 6, de eerste publieke zender die alleen via internet uitzond. „Daar luisterde geen hond naar, je had nog geen apps en smartphones en snelle draadloze internetverbindingen. We bedachten dat het aanbieden van De Avonden als podcast ons programma misschien zou kunnen redden.” Cijfers heeft hij niet, maar Jellema herinnert zich dat het aantal luisteraars „enorm toenam” nadat ze het radioproramma een podcast gingen noemen. Eind 2015 stopte De Avonden en besloot Jellema samen met vriend en tekenaar Ype Driessen een eigen podcast te starten, De Eeuw van de Amateur. Ook hij herinnert zich de vrijheid van het audiomaken zonder formatdwang.  „We rotzooiden maar wat aan. En namen met een zo goedkoop mogelijke recorder op. Mocht het niet aanslaan, dan had het tenminste niets gekost. Wat we deden was exploreren wat er zoal mogelijk was in audio, zonder daarbij rekening te moeten houden met de lengte van wat we maakten. Ik weet nog dat ik in de derde aflevering zei dat er wel 400 mensen hadden geluisterd. We zitten nu, we zijn  bij aflevering 250, aan de 50.000 luisteraars per aflevering.” Met de luisteraars kwamen ook de verdienmodellen. „Aanvankelijk leverde het financieel niets op”, weet Jellema nog. Inmiddels zijn zowel Bajema als Jellema aangesloten bij Dag en Nacht Media, een podcastuitgever die in 2016 werd opgericht door Tim de Gier en Anne Janssens. De twee kenden elkaar van de redactie van tijdschrift Vrij Nederland. Janssens: „We waren allebei zeer geïnteresseerd in het nieuwe medium podcast. Hij wilde meer luisteraars voor zijn wielerpodcast, De Rode Lantaarn. En ik wilde meer Nederlandstalige podcasts, dus besloten we onze eigen uitgeverij op te richten. We wilden een netwerk creëren waarin het voor makers mogelijk zou worden geld met hun podcasts te verdienen. Dat is uiteindelijk gelukt, met vallen en opstaan. Elke nieuwe podcast die we aan ons portfolio toevoegen brengt zijn eigen groep luisteraars mee. Die luisteraars sporen we dan aan om ook naar andere podcasts te gaan luisteren.” De coronapandemie gaf de ontluikende podcasteconomie het laatste zetje. „We wisten niet wat ons overkwam. Alle advertentie-inkomsten vielen weg. Maar vervolgens zagen we dat de luistercijfers de pan uit rezen en dat de adverteerders allemaal weer terugkwamen. De grotere financiële armslag gaf ons de mogelijkheid podcasts anders te gaan financieren. Eerst deden we dat via de achterdeur, we zochten advertenties bij podcasts. Nu kunnen we van tevoren podcastmakers betalen om plannen uit te werken en research te doen”, zegt Janssens.  Zo wordt het medium  langzaam volwassen. Toch zal het altijd nadrukkelijk de samenwerking met de publieke en commerciële radio-omroepen  blijven zoeken, podcast  en radio liggen immers in elkaars verlengde. Welke trends gaan er schuil achter de opmars van de podcast?  „Ik vind  het een taak van de publieke omroepen  om, zoals men het in jargon noemt, ‘verhalende’ en dus duurdere   podcastseries over maatschappelijke thema’s te financieren”, zegt Emmie Kollau. Zij  maakt met haar productiehuis Aldus’ Producties   multimediaproducties, waaronder podcasts. Als voorbeeld van een verhalende, maatschappelijke podcast noemt ze hun   eigen serie over ex-gevangenen Buiten de Muren. „Maar er is  ondanks de stijgende populariteit van podcasts nog steeds heel weinig geld voor dit genre  gereserveerd bij de NPO en de omroepen.”   Voor een nieuwe productie,  De Ranchi Baby’s; een koloniale erfenis is het wel gelukt om met de NTR samen te werken. De podcast gaat over de 37 baby’s die in 1950 werden geboren op stoomschip Ranchi, dat afgeladen met Nederlanders en KNIL-soldaten overhaast het net onafhankelijk geworden Indonesië verliet. Door zulke samenwerkingen kunnen radio en podcast elkaar versterken.     Iemand die daar ruime ervaring mee heeft is Maartje Duin. Ze maakte in 2020 de indrukwekkende serie Plantage van onze voorouders, waarin ze sporen van het slavernijverleden in haar familie onderzoekt. Volgens Duin is radio bij uitstek geschikt om podcasts mee uit te zenden: „Veel mensen hebben toch de podcast nog niet goed in hun systeem. Radio is een heel goede aanvulling om ze op het spoor van mooie programma’s te zetten, zeker nu er zo’n wildgroei aan podcasts is. Ik ben blij dat de VPRO die van mij uitzendt, soms integraal, soms één aflevering. Radio is toch een medium waardoor je plotseling verrast kunt worden. Soms vind ik het wel jammer dat mensen de radio verlaten.” Een van hen is Pieter van der Wielen, die tot voor kort vier keer per week het interviewprogramma Nooit Meer Slapen presenteerde, tussen twaalf en één ’s nachts op Radio 1. Hij stapte onlangs over naar NRC, waar hij iedere vrijdag interviewpodcast  Het Uur presenteert. „Ik wist eigenlijk niet of podcasts maken iets voor mij was. Tot een bakker een keer tegen me zei dat hij, terwijl hij ’s morgens vroeg de broden in de oven gooide, naar de podcast van Nooit Meer Slapen luisterde. Want het programma was weliswaar live, maar het werd ook als podcast aangeboden. Dus toen dacht ik: wat is het verschil eigenlijk? Een lang interview is een lang interview.”  Podcasts betekenen in zekere zin de redding van radio, vertelt Van der Wielen. „Podcasts zijn een verzamelplaats van alle mooie vormen van radio die dreigen te verdwijnen. Het is het domein van al die goede makers die op de radio steeds minder aan bod komen. Er is een markt ontstaan waarop dat allemaal weer te beleven is.” Het flexibele uitzendmoment komt hem ook als maker niet slecht uit. „Toen NRC mij voor het eerst polste was ik er nog helemaal niet aan toe. Maar toen ik steeds vaker door vlagen van vermoeidheid werd overvallen dacht ik: misschien is overdag werken zo gek nog niet. Dus dat ik nu tot de podcastwereld behoor heeft voor mij een groot voordeel. Ik kan nu eindelijk weer slapen.” Chris Bajema  (1971)  werkte hij jarenlang als documentairemaker, verslaggever en hoorspelmaker voor de KRO, NTR en VPRO. Kenmerkend voor zijn werk is de fascinatie voor de grens tussen fictie en non-fictie. Hij maakt sinds 2015 podcasts. Botte Jellema (1981)  is journalist, documentairemaker en presentator, en maakt radio en podcasts. Hij werkt sinds 2006 voor verschillende programma’s op NPO Radio 1 en NPO Radio 4 en voor Dag & Nacht Media, en heeft sinds 2015 zijn eigen podcastserie. Emmie Kollau (1977) is radio-, podcast- en documentairemaker. Daarnaast is Emmie ook creatief producent. Ze werkte jarenlang als redacteur en eindredacteur bij verschillende omroepen achter de schermen, tot ze zelf de microfoon en camera ter hand nam.  Maartje Duin (1975) is radio- en podcastmaker. In haar werk behandelt zij  maatschappelijke thema’s zoals ons koloniale verleden, dementie en eenzaamheid, en zoekt ze  in de vorm het experiment op. Pieter Van der Wielen (1974) is presentator en journalist. Hij presenteerde radioprogramma’s als Hoe?Zo!,  Labyrint, Met het Oog op Morgen en Nooit meer slapen. Onlangs  maakte hij de overstap naar NRC Podcasts.||https://www.nrc.nl//nieuws/2022/09/25/hoe-podcast-de-reddingsboei-voor-de-radio-werd-vier-makers-over-hun-overstap-a4143054
2022-09-26||Deze Zweedse onderzoeker neemt radicaal-rechtse media serieus. Wat is hun methode?||Zijn werkveld, moet hij eerlijk bekennen, verveelt onderzoeker Kristoffer Holt ook weleens. „Wat je voorgeschoteld krijgt, is in zekere zin voorspelbaar, repeterend.” Hij onderzoekt alternatieve media, met name publicaties die je als ‘anti-immigratie’ en ‘anti-establishment’ tot ’antisysteem’ kan omschrijven. „Ik probeer  met een open blik te kijken, niet vooringenomen, om te begrijpen wat ze doen. Want het is helder dat dit discours aanslaat. Er leven grote zorgen rond deze thema’s. Als traditionele media en partijen die niet adresseren, wordt het een walk-over voor populisten.” In zijn thuisland won deze maand het rechtse blok de verkiezingen, aangevoerd door de Zweden Democraten (SD) die voor het eerst meer dan 20 procent van de kiezers achter zich kregen. Met enige fascinatie bezag Holt, professor in communicatie en massa media aan de Linnaeus Universiteit in Kalmar, daarbij de rol van Riks.se. Dat is het onlinemediakanaal van de rechts-radicale partij. „Compleet nieuw”, zegt Holt, „en iets wat de politieke communicatie hier voor decennia gaat veranderen.” Kristoffer Holt.
 Bij Riks zag je lolligheid tussen de anti-immigratieretoriek, met jonge presentatoren die in drank- en feestfilmpjes figureerden. „Veel academici, zelfs journalisten, hebben het succes hiervan gemist.” Vijftig filmpjes per dag, twintigduizend kijkers gemiddeld. Met uitschieters naar boven de honderdduizend. Ook de Nederlandse Eva Vlaardingerbroek had er een rubriek. Holt: „Een gevolg van het gebrek aan toegang tot mainstreamkanalen is dat de Zweden Democraten nog steeds online veel effectiever zijn dan andere partijen.”    De Nederlandse omroep Ongehoord Nederland, dienstbaar maar niet direct gelieerd aan radicaal-rechts partijen in Nederland, doet wel een belletje rinkelen bij Holt. Het is een van de weinig alternatieve platforms in Europa met staatssubsidie. Alternatieve media verhouden zich slecht tot journalistieke principes als objectiviteit en evenwichtigheid. U zegt: dat is niet per definitie slecht. „Het liefst zie ik natuurlijk ook feitelijke, evenwichtige journalistiek. Maar een cultuur van schouderklopjes creëert een bubbel waarin signalen in de samenleving worden gemist, of misvattingen niet worden gecorrigeerd. Alternatieve media kunnen die blootleggen. Ik weet dat veel academici in het veld van radicaal rechtse media vooral onderzoeken hoe evil ze zijn. En ook dat kan interessante bevindingen opleveren. Maar toen ik begon, vijf jaar geleden, waren rechts-radicale alternatieve media in Zweden een relatief nieuw fenomeen. Ik wilde daarom eerst een theoretisch raamwerk, vrij van waardeoordelen. Ik ging uit van de mogelijkheid dat het beweerde wellicht klopt en dat onderwerpen worden behandeld die elders worden genegeerd, maar dat die tóch belangrijk zijn. Dat is misschien een wat overambitieuze intellectuele onderneming, maar je moet gedegen zijn en tot op zekere hoogte waardevrij analyseren.” Wat zijn alternatieve media? Holt definieert ze als media die zichzelf zien als correctie op een veronderstelde hegemonie van traditionele titels en tv-zenders. Hoe alternatief een medium is, hangt af van talloze kenmerken. Meer mainstream zijn ze als ze worden gefinancierd via abonnees en advertenties; aan de alternatieve kant is er meer afhankelijkheid van donaties en banden met politieke partijen. Gelden journalistieke idealen van onpartijdigheid en balans, de scheiding van nieuws en feiten zoals in gevestigde media? Of is het corrigeren van de veronderstelde hegemonie het uitgangspunt, en zijn ze daarom per definitie partijdig? En is de interne kwaliteitscontrole gewaarborgd door een eindredactie en onafhankelijke regulering – zoals bij traditionele media – of geeft alleen het publiek feedback? Dit levert een spectrum op van anti-establishmentmedia, waarbij mainstream en alternatieve media op sommige punten kunnen overlappen. „Hoe moet je anders Fox News kwalificeren? Daar riepen ze nog dat ze de underdog waren  terwijl Trump president was. In Zweden ga je nu hetzelfde fenomeen zien: de Zweden Democraten als grootste partij in de regeringscoalitie is iets heel nieuws voor rechts-populistische media. Al zullen ze nog zeggen dat ze de enige zijn die het ‘zeggen zoals het is’.” Wat zijn de overeenkomsten tussen radicaal-rechtse alternatieve media?  „De kracht is dat ze praten zoals mensen praten. Het adagium the medium is the message geldt nergens meer dan bij deze titels. Dus: recht voor zijn raap, zoals Trump, zonder te checken dingen benoemen ‘zoals ze zijn’ en het beestje bij de naam noemen. Alternatieve media zullen zich altijd als underdog verhouden tot de mainstream media, en om aandacht te trekken, moeten ze de mainstream blijven sarren. Provoceren, iets roepen wat eigenlijk niet mag en dan kapitaliseren op de verontwaardiging. Die strategie zie je overal, in allerlei vormen.”  Provoceren, iets roepen wat eigenlijk niet mag en dan kapitaliseren op de verontwaardiging. Dat zie je overal. Kristoffer Holt  Dat betekent ook dat er nooit gas terug wordt genomen, of wezenlijk wordt gereflecteerd op gemaakte fouten of gecreëerde ophef. „Wederom”, zegt Holt, „het medium is de boodschap. Ze volgen hetzelfde handboek als populisten, met bijvoorbeeld self-scandalisation”– strategisch een relletje veroorzaken door iets aanstootgevends te zeggen. Een goed voorbeeld, zegt Holt, is de lallende Riks-presentator op de uitslagenavond na de verkiezingen. Ze zei meermaals „Helg Seger”, wat zoveel betekent als „weekendoverwinning” maar ook erg leek op de nazigroet „Hell Seger” (Sieg Heil). Ze had het niet zo bedoeld, zei ze later. Ze had een slok op. Eén van de grootste online platforms van Zweden is Fria Tider, met een forumachtige opzet, zoals Reddit. „Dat zit nog verder rechts van de Zweden Democraten. Die gaan niet matigen.” Het is één van de succesvolste alternatieve online media, samen met het libertaire Nyheter Idag. „Beide maken winst.” In Zweden zorgt een mediasubsidiesysteem voor enige rugwind. Fria Tider is de enige uiterst rechtse (online)krant die daarvan profiteert. Volgens Holt hoef je geen journalistieke ethische voorwaarden te onderschrijven om deze subsidie te ontvangen. Volgens Holt „kun je niet onderschatten hoe de Zweedse samenleving is veranderd in tien jaar. Er is woede, onzekerheid, mensen zien er niet meer hetzelfde uit en spreken niet meer dezelfde taal. Er is criminaliteit, bendegeweld. Dat valt niet te negeren. In Zweden is lange tijd sprake geweest van een nauwe bandbreedte van geaccepteerde opinies en thema’s. Met de opkomst van sociale media in combinatie met de vluchtelingencrisis en toenemende migratieproblematiek, is dat opengebroken. Ik druk me niet uit in goed of slecht, maar het was onvermijdelijk dat ondernemers zich online gingen storten op deze markt.” Is er geen ondergrens? „Je vindt overal rotte appels. Extreme platforms, neonazi’s. Die dragen niets bij natuurlijk, maar die zijn nogal marginaal. Ik geloof nog steeds in vrij debat en vind dat ook ongemakkelijke standpunten tot uitdrukking moeten kunnen komen. Het wordt wel problematisch als sociale media de polariserende berichten versterken omwille van clicks en engagement. Dat schaadt het publieke debat ontegenzeggelijk. Maar media die bepaalde standpunten huldigen, die onacceptabel, schadelijk of onsmakelijk zijn, daar moeten we in een democratie mee leven. Want het  wegreguleren van deze media zal altijd arbitrair zijn. Een ministerie van Waarheid moet je niet willen.” Ongehoord Nederland staat onder druk na een ongefundeerd item  over verondersteld racisme van zwarte mensen jegens witte mensen. Het is niet de eerste keer dat de jonge  omroep in opspraak komt door gebrekkige en xenofobe journalistiek. Van welke methodes bedient een alternatief medium als Ongehoord Nederland zich? Vier methodes en tactieken, die zo uit het handboek voor de populistische pers zouden kunnen komen, op basis van de uitzendingen van Ongehoord Nieuws die sinds de zomerstop te zien waren.    Self-scandalisation is een term voor het fenomeen waarbij iemand een schandaal creëert door (bewust) over de schreef te gaan. Het omstreden ON-item anderhalf week geleden over vermeend zwart-racisme valt goed in die categorie in te passen. Lukraak gekozen socialemediafilmpjes over zwarte jongeren die witte mensen aanvallen, ingekleed in een bredere discussie over racisme dat niet alleen door witte mensen wordt gebezigd, ingeleid met een racistische term van de presentator. Met het door Raisa Blommestijn gebruikte n-woord was de ophef gegarandeerd, iets wat ze later zei te betreuren. Maar ze nam op het gebied van haar woordgebruik geen gas terug. Ook over de selectie van filmpjes kwam geen rectificatie of reflecterend woord. „Het was nooit de bedoeling om nodeloos te kwetsen”, zei ze. Tegelijkertijd „hoort het erbij dat gevoelens gekwetst kunnen raken” bij „dit soort thema’s. Daar sta ik nog steeds achter.” Het item heeft de roep om te stekker uit de subsidie voor ON te trekken tot nieuwe hoogten gestuwd. ‘Klimaatrealist’ Ferdinand Meeus, die de invloed van mensen op de opwarming van de aarde bagatelliseert, bracht eerder deze maand ter sprake dat het Noordpoolijs al tien jaar groeit. „Hoor je dat in de media? Nee.”  De minimumomvang (september) van het ijs was inderdaad nooit zo klein als in 2012, na een extreem smeltseizoen op de Noordpool. Maar om te stellen dat het Noordpoolijs „terug aan het groeien is”, zoals Meeus deed, is een selectieve voorstelling die volgens experts geen recht doet aan de langetermijnontwikkeling. Die is zonder meer dalend. Uiteraard bracht niemand in de studio hier iets tegenin. Blommestijn vroeg zich nog wel af hoe het kan dat er in Nederland mensen zijn die verwachten dat over „twaalf jaar de wereld vergaan is” door de stijgende spiegel en „Nederland helemaal”. Meeus: „Een heel groot aantal wetenschappers zit in een massapsychose.” „Bijna een miljoen totale kijkers”, tweette mediadirecteur Peter Vlemmix afgelopen woensdag na Prinsjesdag. Eerder al jubelde Blommestijn dat Ongehoord Nieuws bijna net zoveel kijkers trekt als avondtalkshow Jinek (RTL), „en dat voor een middagprogramma!”.  Ongehoord Nieuws, een lunchprogramma op de dinsdag en donderdag, was op Prinsjesdag bij uitzondering op een wat couranter tijdstip te zien, aan het eind van de middag. Inderdaad werden volgens Stichting Kijk Onderzoek (SKO) 983.000 mensen bereikt. In totale kijkers wordt iedereen meegeteld die meer dan één minuut aaneengesloten keek. Het ‘bijna miljoen’ van Vlemmix is voor een fors deel mensen die bleven hangen na de Prinsjesdagregistratie. Gemiddeld keken er die dag 349.000, het echte kijkcijfer. Ook uitzonderlijk hoog. Maar ook die haalt het (net) niet bij de slechtst bekeken Jinek aller tijden op 28 april 2022 (369.000).  Het gemiddelde kijkcijfergemiddelde voor Ongehoord Nieuws sinds de aanvang begin dit jaar is overigens 134.000 en komt daarmee niet in de buurt van avondtalkshows. Er zit ook geen ontwikkeling in. Na een aantal uitzendingen in februari en maart die meer dan tweehonderdduizend kijkers trokken, kwam alleen de Prinsjesdaguitzending daar nog overheen. Ongehoord Nieuws groeit net zo hard als het Noordpoolijs. Raisa Blommestijn sprak op dinsdag 8 september met ernst en zorg over het bankafschrift van Jaap van Dissel (RIVM) waarover ondernemers Yves Gijrath en Erik de Vlieger in hun podcast zeiden te beschikken. 750.000 euro zou hij hebben gekregen van de Stichting Open Nederland, dat in 2021 het miljoenen kostende programma Testen voor toegang binnensleepte. De aantijging was zo absurd, maar ook schadelijk, dat wederhoor gepast was, temeer omdat Gijrath en De Vlieger dat zelf niet (meer) hadden geprobeerd. Het wantrouwen richting de directeur van het Centrum Infectieziektebestrijding Van Dissel is zodanig dat de flinterdunne beschuldiging gretig werd opgepikt – „het is nogal wat”, vonden presentatoren Blommestijn en Arlette Adriani. „Als dit waar is, is het niet een beetje corrupt, dan is het ontzettend corrupt”, zei Blommestijn. De oproep die Gijrath en De Vlieger in hun podcast hadden gedaan aan journalisten om zich te melden, was nog niet opgevolgd, zei Blommestijn. „Ik las vanochtend op Twitter dat nog geen enkele journalist zich had gemeld.” In werkelijkheid hadden journalisten van onder andere NRC de bankafschriftaffaire al maanden eerder uitgezocht en doodgecheckt. Afgelopen donderdag kwam ON op de site met een rectificatie nu is gebleken dat Van Dissel geen geld heeft ontvangen, al is „gesteld noch geïnsinueerd dat het hier ging om een vaststaand gegeven”. ||https://www.nrc.nl//nieuws/2022/09/25/een-waarheidsministerie-dat-moet-je-niet-willen-2-a4143007
2022-09-26||Pridemars in Charkov gaat  ondergronds, onder  dreiging van Russische raketten|| In een metrostation in Charkov met een visgraatmotief op het plafond wijst kort voor aanvang van Pride niets erop dat een demonstratie aanstaande is. Behalve dan misschien de twee kringetjes van politie en ander veiligheidspersoneel op het perron. Eén groep in uniform, één clubje in burger. Even voor de afgesproken tijd verschijnen de demonstranten. Ter plaatse hangen ze hun regenboogvlaggen om. „Ik heb erover getwijfeld of ik wel naar Pride moest komen tijdens de oorlog. Maar toen bedacht ik me dat het juist een perfect moment is om voor mensenrechten op te komen”, zegt Jaroslav Melnyk (25) uit Lviv. Hij draagt een vysjyvanka, geborduurde nationale dracht, en heeft een zwart tattoo-hartje op zijn wang dat hem eraan herinnert de wereld open tegemoet te treden.  Lhbt-activisten lopen zondag door een metrostation in Charkov tijdens de Pride-demonstratie.   Foto Kostyantyn Chernichkin Vanwege de oorlog besloot de organisatie om de bijeenkomst klein te houden. En ondergronds, buiten bereik van eventuele Russische aanvallen, waar ook veel inwoners hun toevlucht zochten in de eerste maanden van de oorlog toen Charkov nog zwaar belegerd werd. De locatie werd alleen verstrekt aan mensen die zich inschreven. Zo’n dertig lhbt’ers zijn erbij. De route van de pridemars voert naar het Grondwetsplein en wordt met de metro afgelegd. De activisten die NRC spreekt zijn hoopvol over de positie van lhbt’ers in Oekraïne. Meerdere aanwezigen hebben het gevoel dat de houding in Oekraïne tegenover lhbt’ers aan het verzachten is tijdens de oorlog. „We staan hier gewoon twee weken nadat er dagelijks raketten op Charkov vielen. En de politie steunt ons”, zegt Irina Lysikova, die de demonstratie met haar vriendin bijwoont. „Door de oorlog begrijpen mensen meer. Op de eerste plaats komen de belangrijke dingen in het leven, die gaan voor de vooroordelen.”  Een petitie die de Oekraïense president Volodymyr Zelensky vraagt om het homohuwelijk te legaliseren, werd deze zomer 25.800 keer ondertekend. 25.000 handtekeningen zijn nodig om het onderwerp formeel op de agenda te zetten. Tijdens de oorlog is het homohuwelijk voor lhbt-Oekraïners veel meer geworden dan een symbool van acceptatie.  Op de eerste plaats komen de belangrijke dingen in het leven, die gaan voor de vooroordelen Irina Lysikova deelnemer pridemars Charkov Partners van lhbt’ers die aan het front dienen en gewond raken, kunnen hun relatie niet aantonen en kunnen daarom geen informatie over hun geliefde opvragen. Komt een lhbt’er aan het front te overlijden, dan heeft de achtergebleven partner geen recht op een toelage van de staat, zoals echtgenoten die wel krijgen. „Ik denk dat het homohuwelijk door de oorlog realistischer is geworden, ik zie hoe mijn land verandert”, zegt Lysikova.  President Zelensky is ogenschijnlijk gevoelig voor deze argumenten. In de officiële reactie op de petitie heeft Zelensky in augustus gezegd dat het weliswaar ongrondwettelijk is om het burgerlijk wetboek aan te passen ten tijde van oorlog, maar dat hij het kabinet opdracht heeft gegeven de mogelijkheden van geregistreerd partnerschap voor homostellen te onderzoeken. „Ik hoop dat het ervan komt,” zegt Melnyk. Hij denkt van wel. „Oekraïners realiseren zich nu dat het leven kort is”, zegt Melnyk. „Je zag voor de oorlog al wel steeds meer acceptatie, maar de oorlog heeft de strijd om mensenrechten een boost gegeven.”   In 2019 werd pride in Charkov voor het eerst georganiseerd. In 2021 voor de tweede keer. Toen kwamen nog drieduizend mensen samen. Die mars door de stad werd ook begeleid door veel politie. Er was ook een tegenprotest van extreemrechts.   Ook deze zondag is er de vrees dat extreemrechts zijn gezicht laat zien. „Nu moet je je jas weer aandoen”, zegt een vriendelijke agent tegen Melnyk als hij richting de uitgang van de metro loopt. Vindt hij het te koud? „Nee, hij wil dat ik mijn kleding bedek omdat hij bang is dat we worden aangevallen”, zegt Melnyk. „Ik denk dat het wel goedkomt.”  Boven op het Grondwetsplein geeft de politie een dringend advies: niet te lang bij elkaar blijven staan. En doe de regenboogvlaggen weg. Op wat bontgekleurde kettingen en oorbellen na gaat de groep nu weer op in het publiek. Lhbt-activisten komen uit een metro in de ondergrondse van Charkov, tijdens de Pride-demonstratie op zondag. Foto Kostyantyn Chernichkin
||https://www.nrc.nl//nieuws/2022/09/25/pridemars-in-charkov-gaat-ondergronds-onder-dreiging-van-russische-raketten-a4143129
2022-09-26||Ministers Kuipers en Van Gennip beraden zich op stappen na tweet met nazivlag Van Houwelingen||Minister Ernst Kuipers (Volksgezondheid, D66) en Karien van Gennip (Sociale Zaken, CDA) beraden zich op stappen na een zaterdag verstuurde tweet van Forum voor Democratie-Kamerlid Pepijn van Houwelingen, waarin in een foto van de twee ministers een nazivlag is gefotoshopt. Kuipers spreekt zondag in een korte verklaring op Twitter van „een nieuw dieptepunt in de bejegening van bestuurders en politici”. Een woordvoerder van VWS wist niet of aangifte tot de mogelijkheden behoort. Ook Jan Paternotte van D66 heeft zondag via Twitter zijn ongenoegen geuit over de actie van Van Houwelingen. De fractievoorzitter gaat een klacht indienen bij het College van onderzoek integriteit van de Tweede Kamer, omdat hij vindt dat de FVD’er de gedragscode voor Kamerleden heeft geschonden. Het gaat hem om de regel dat Kamerleden geen dingen doen die het gezag of de waardigheid van de Kamer schaden. „Deze actie doet dat precies wel, schade aanbrengen aan ons ambt.” Aanleiding voor de woede is een gefotoshopte afbeelding die Van Houwelingen zaterdagavond op Twitter plaatste. Vrijdag postte Kuipers een foto waarop hij samen met Van Gennip de vlag van de Duurzame Ontwikkelingsdoelen (SDG) hees. In de tweet van Van Houwelingen is die vlag vervangen door een nazivlag. Inmiddels heeft hij zijn Twitterpost weer verwijderd. Paternotte noemt het „woestmakend” dat de FVD’er „de veiligheid van ministers zo in gevaar brengt”.  Eerder deze maand achtte het College van onderzoek integriteit zich niet bevoegd om een straf op te leggen aan FVD-leider Thierry Baudet. Acht fractievoorzitters hadden een klacht ingediend tegen Baudet, omdat hij nog steeds zou weigeren zijn nevenfuncties te registeren en zijn extra inkomsten en giften niet zou melden. Volgens de eigen gedragscode zijn Tweede Kamerleden dit wel verplicht. Baudet werd in maart dit jaar al eens berispt omdat hij zijn nevenfuncties niet had opgegeven.||https://www.nrc.nl//nieuws/2022/09/25/ministers-kuipers-en-van-gennip-beraden-zich-op-stappen-na-tweet-met-nazivlag-van-houwelingen-a4143122
2022-09-26||Column | Ook deze film houdt Marilyn Monroe gevangen in haar gouden kooi||Het begon twee rijen achter me. Een proest in een vuist. Als een vuurtje verspreidde zich een gegrinnik door de zaal. Het stelletje voor me keek verstoord om zich heen. Toen klonk op links een bevrijdende uithaal – een vrouw schaterde. Ik begon zelf opgelucht te lachen. We keken naar de sterfscène van Marilyn Monroe in de nieuwe film Blonde.  Eerder deze maand, tijdens het filmfestival in Venetië, ontving de première een historisch lange staande ovatie van ruim twaalf minuten. De film is gebaseerd op de gelijknamige roman (2000) van Joyce Carol Oates. Bij kassa en popcorn heerste een opgewonden sfeer. Ook ik had er echt zin in, terwijl ik tien jaar geleden waarschijnlijk mijn neus had opgehaald voor een Monroe-biopic. Ik ben vast niet de enige. In een essay voor de Amerikaanse Vogue beschrijft Lena Dunham haar aanvankelijke desinteresse in Monroe. Dunham was meer geïnteresseerd in vrouwen die het culturele landschap hielpen verschuiven, tegendraadse krachten. „Ik vond vrouwen die Monroe een inspiratie noemden in het beste geval afgezaagd, en in het ergste geval saai.” Pas toen ze over Monroe ging lezen – zoals  de klassieker Marilyn van Norman Mailer – ontdekte ze het complexe karakter dat achter  de Hollywoodster schuil ging, wat haar intellectuele interesses waren en haar trauma’s.  Over de manieren waarop seksisme en de media haar naar de top joegen en op haar 36ste omver wierpen. Typisch iets om in 2022 een film over te maken (zie ook: prinses Diana). Jammer alleen dat het door  regisseur en scenarioschrijver  Andrew Dominik  werd gedaan, wiens  script geen ruimte laat voor ook maar een flintertje agency. In plaats daarvan verdrinkt hij Monroe in slachtofferschap en beeldschone tranen. Vrijwel alle looks zijn met precisie gebaseerd op bestaande fotoshoots. Maar juist daardoor houdt de film haar gouden kooi in stand, in plaats van de spijlen open te buigen. „You can’t believe anything you read in the magazines”, zegt Monroe in de film. Ook regisseur Dominik moet je niet zomaar geloven. In één scene zien we Monroe en President Kennedy. Er deden genoeg roddels de ronde over hun vermeende affaire; weinig daarvan is ooit bevestigd. Dominik liet zijn  fantasie de vrije loop. Kennedy noemt Monroe in de film zijn kleine slet. En we zien haar de leider van de vrije wereld pijpen terwijl hij met een journalist belt. Close-up, vanuit Kennedy, en bizar lang durend. Ik keek weg, niet  uit preutsheid, maar omdat ik het gevoel had naar iets werkelijk pervers te kijken. Een verzonnen seksscène over een vrouw die al bij leven geplaagd werd door opgeklopte mediaschandalen.  Het is een film die onder het mom van een progressievere tijdsgeest  verheerlijkt  wat hij pretendeert te bekritiseren. De slotscène toont Monroe’s blonde lokken, weelderig tussen de spierwitte lakens, haar hand wulps langs haar nek, haar hart dat het – zo sexy – begaf onder de overdosis barbituraat. De lach in de zaal toonde geen gebrek aan respect jegens  de hoofdfiguur, maar beschermde haar juist. Het was de weigering dit beeld aan te nemen voor waarheid. Het was één van de meest liefdevolle  lachsalvo’s die ik in lange tijd heb gehoord. ||https://www.nrc.nl//nieuws/2022/09/25/ook-deze-film-houdt-marylin-monroe-gevangen-in-haar-gouden-kooi-a4143121
2022-09-26||Spirituele jazzvorst met een indringende saxsound||Vanuit één kernmotiefje, een rimpeling in het water, ontvouwde zich een majestueuze, serene zondagochtendtrip. Het negendelige Promises (2021) was een zorgvuldig gebouwde soundscape van ijlhoge lijnen, kleine bubbelende geluidjes van harp tot bellen, aangevuld met de klassieke strijkers van het London Symphony Orchestra. De tenorsax van Pharoah Sanders was daarin een voor zijn doen bedachtzame, aardse leidraad. Soms simpelweg meedobberend op klankgolven, dan vrij improviserend met een tedere of meer schurende toon.  De zaterdag op zijn 81ste overleden Amerikaanse saxofonist Pharoah Sanders tekende nog vorig jaar voor de jazzplaat van het jaar. Promises was een initiatief van de Britse dj en producer Floating Points en werd een vrij onverwacht succes voor de oude spirituele jazzvorst met de witte baard. Het album, bovenaan op vele jaarlijstjes, was een groeibriljant - Promises klonk elke keer sterker met een diep-magische en kalmerende uitwerking.  Na de bekendmaking zaterdag door zijn platenlabel Luaka Bop, dat Sanders overleed in het bijzijn van familie en vrienden in Los Angeles, betoonden veel jazzmusici hun laatste eer. Ook Floating Points (Sam Shepherd) liet weten „gelukkig te zijn geweest” dat hij Sanders gekend heeft. Hun samenwerking was voor de saxofonist een artistieke comeback. Er was nieuwe aandacht voor zijn muziek. Meer optredens op andere, niet per se jazz-plekken. Online steeg de waarde van zijn muziek op vinyl - zoals eerste persingen van oude lp’s als Pharoah (1977). Een onvergetelijke indruk maakte Pharoah Sanders, in 1940 geboren als Farrell Sanders in Little Rock, Arkansas, als eigenzinnige tenor met een indringende sound, buitengewone snelle solo’s en een virtuoze techniek. Na het overlijden van gelijkgestemden als Ornette Coleman, Don Cherry en Sun Ra, was hij een van de laatste nog levende groten uit de freejazz sixties. In zijn muziekleven draaide het om spirituele jazz.  Zij aan zij stond hij, midden jaren zestig, met John Coltrane, de invloedrijke vernieuwer in de jazzgeschiedenis. Samen speelden ze van de stroom weg met dissonante, schreeuwende solo’s. Waarheen vrijzinnige freejazzplaten als Ascension (1965) en Meditations (1965) zouden leiden wist niemand.  Na Coltrane’s vroegtijdige dood (leverkanker) ging Sanders zelf verder op dat muzikale vrije pad met invloeden uit de Oosterse religie en niet-Westerse instrumenten, zowel als leider als sideman. Er kwamen albums met de vrouw van Coltrane, pianiste en harpiste Alice Coltrane. Zijn platen voor het label Impulse waren sterk, mindful en betekenisvol. Het nummer ‘The Creator Has a Master Plan’ van het album Karma (1969) werd zijn eigen optimistische magnum opus, met als gezongen mantra: „the creator has a master plan, peace and happiness for every man.” Hij speelde het op ieder concert.  In de jaren zeventig ging Sanders (zijn voornaam Pharoah kreeg hij van Sun Ra) onderzoeken hoe hij Afrikaanse ritmes, diverse lagen van percussie en vocalen, kon mengen met jazz. Zijn interesse in freejazz nam af. Vanaf de jaren tachtig kwam er zelfs meer mainstream in zijn spel, met stijlen die hij eerder links had laten liggen: modale jazz en hardbop. Zijn spel werd er minder robuust en turbulent van, maar zijn toon bleef scherp. Optreden bleef hij veelvuldig doen. North Sea Jazz kon op hem te rekenen. De zware tenorsaxofoon om zijn nek trok het lijf steeds wat krommer. De afgelopen jaren was hij ook te zien bij vooruitstrevende Nederlandse muziekfestivals als Rockit, Dekmantel en Le Guess Who. Een skate-opa leek hij steeds meer - petje opzij, baggy kleding, gympen. Al was de eerste indruk soms wat sloom: suffend op een stoel. Om dan naar voren te schuifelen, weifelend wat eerste luie noten te produceren en dan die waarachtig helderdiepe sound met veel boventonen terug te vinden. Gejuich van ieder die daarbij was, inclusief hemzelf.  Pharoah Sanders (jaar onbekend).   Foto Michael Ochs Archives/ Getty Images) 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/25/spirituele-jazzvorst-met-een-indringende-saxsound-a4143106
2022-09-26||Italië kiest: „Post-fascisten aan het roer? De gedachte bezorgt mij koude rillingen”||Bij de stembureaus in Italië staan lange rijen kiezers voor de parlementsverkiezingen. Graziella (72) en Renato (79), een echtpaar uit de Roomse wijk San Giovanni, een buurt in de schaduw van de basiliek van Sint-Jan van Lateranen, zijn net gaan stemmen in  basisschool Giosué Carducci. Ze willen niet met hun achternaam in de krant. San Giovanni is een wijk met een traditioneel gemengd kiespubliek, en dat blijkt ook uit de reacties van kiezers in de stemlokalen. Graziella heeft „nooit eerder zulke lange rijen gezien”, zegt ze – volgens haar een bewijs dat veel Italianen radicale verandering verlangen. Om twaalf uur op zondagmiddag had meer dan 19 procent al een stem uitgebracht. Dat ligt in de lijn van de vorige verkiezing, in 2018. Vier jaar geleden ging uiteindelijk bijna 73 procent van de Italianen stemmen. Graziella  en haar man hebben allebei voor Giorgia Meloni gestemd. „Omdat ik een land wil dat functioneert, en waarin mensen niet alleen rechten maar ook plichten hebben”, zegt ze. In één adem brengt Graziella het gesprek op het thema immigratie. Ze zegt dat ze „door al die Afrikanen op straat” veel onbehagen voelt. Vallen die haar lastig? „Ze drinken overdag bier”, zegt Graziella, „en ze hebben een iPad bij zich – hoe kunnen ze zich dat eigenlijk veroorloven, als ze in hun land van herkomst sterven van de honger?” Haar echtgenoot Renato voegt eraan toe dat hij daarom veel vertrouwen stelt in Meloni’s politieke bondgenoot Matteo Salvini: „Hij plaatst altijd de belangen van Italië en van de Italianen voorop.” Doorgaans stemmen meer mannen dan vrouwen voor Broeders van Italië, de partij die Giorgia Meloni leidt. Of haar vrouw-zijn vandaag meer vrouwelijke kiezers overtuigt, is vooraf door de peilingbureaus niet specifiek onderzocht. De kiezers die voor haar stemmen, lijken dat te doen wegens haar radicaal-rechtse standpunten. En wie die politieke ideeën niet smaakt, lijkt door haar vrouwelijke leiderschap ook niet op andere gedachten te worden gebracht. Ik wil een land dat functioneert, waarin mensen niet alleen rechten maar ook plichten hebben Graziella kiezer in Rome Loretta (74) bijvoorbeeld, werkte tot haar pensioen in de verzekeringssector, en stemde jarenlang voor Alleanza Nazionale (‘Nationale Alliantie’), de voorganger van Meloni’s Broeders van Italië. „Maar Meloni is mij te extreem”, zegt Loretta, aan de uitgang van het stembureau in het basisschooltje Giuseppe Verdi in Rome. „Ik ben heel feministisch, en Meloni is dat niet. Ik heb voor de gulden middenweg gekozen, en stemde op het centrumblok van oud-premier Matteo Renzi en van oud-minister Carlo Calenda.” Ze hoopt dat wie straks ook Italië bestuurt, de „talrijke problemen aanpakt, en niet het eigenbelang voorrang geeft op het welzijn van dit land. Maar eerlijk gezegd ben ik bijzonder ontnuchterd door deze politieke generatie.” Aan de uitgang van de stemlokalen willen meerdere kiezers liever niet praten met de buitenlandse pers. Eén geblondeerde vrouw roept zelfs luid: „Keer terug naar je eigen land!” Zo’n uitspraak weerspiegelt de sfeer in het land, zegt Emma (36) hoofdschuddend, een journaliste uit Rome die met haar man komt stemmen, en evenmin haar achternaam wil geven. Emma, een vrouw met lang, donkerbruin haar en een fel rood jasje, heeft haar twee dochtertjes meegebracht naar het stembureau. Eén meisje huppelt rond op straat, de jongste slaapt in de kinderwagen. Met Meloni zou Italië voor het eerst een vrouw krijgen aan het roer, maar „vrouw zijn is niet genoeg”, zegt Emma, „zeker niet aangezien deze dame van plan is om de helft van onze fel bevochten rechten weer af te schaffen.” Bedrukt kijkt ze naar haar jonge dochtertjes: „Ik kan me niet voorstellen dat mijn dochters moeten opgroeien in een land dat de waarden van de antifascistische verzetsbeweging verloochent.” Dreigt er in Italië dan opnieuw een autoritair bewind? Dat vreest Emma niet zozeer, „maar de gedachte dat de deuren van het regeringsgebouw Palazzo Chigi straks zullen opengaan voor een partij die afstamt uit de neofascistische MSI (Italiaanse Sociale Beweging, red.) bezorgt mij wel koude rillingen.”||https://www.nrc.nl//nieuws/2022/09/25/italie-kiest-post-fascisten-aan-het-roer-de-gedachte-bezorgt-mij-koude-rillingen-a4143105
2022-09-26||Veilig je been breken, om maar niet te hoeven vechten||In een paar dagen tijd is het leven van miljoenen Russen gereduceerd tot één enkele vraag: hoe te voorkomen dat ik en mijn geliefden als kanonnenvoer naar Oekraïne worden gestuurd? De chaotische en schijnbaar willekeurige uitvoering van de vorige week door president Vladimir Poetin afgekondigde ‘gedeeltelijke’ mobilisatie, waarbij 300.000 reservisten en militair specialisten zouden worden opgeroepen, leidt al dagen tot grote paniek. Door heel Rusland werden sinds woensdag al duizenden Russische mannen thuis, op straat of op hun werkplek verrast door een dienstoproep. Dat zijn niet alleen reservisten, maar mannen in alle leeftijdsgroepen en categorieën, die ongeacht militaire ervaring of vrijstellingsgronden per direct worden opgeroepen. Sociale media ontploften afgelopen dagen van foto’s en video’s, waarop te zien is hoe mannen in bussen worden gezet en naar militaire trainingslocaties gebracht. Vandaar worden ze na een korte training naar het front gezonden, om de noodlijdende Russische eenheden te versterken. Terwijl veel mannen in afgelegen, arme en vaak Kremlin-loyale provincies in Siberië en de Kaukasus zich ogenschijnlijk gedwee lieten afvoeren, zochten in de grote steden tienduizenden vooral jonge mannen naar manieren om aan het leger te ontsnappen. Wie de mogelijkheid heeft, koopt tegen exorbitante prijzen vliegtickets naar visumvrije bestemmingen in Centraal-Azië, de Kaukasus en het Midden-Oosten. Aan de Russische zuidgrens met Georgië ontstonden kilometerslange files.  Voor de overgrote meerderheid is vluchten geen optie. Zij moeten het doen met de onafgebroken stroom van adviezen die juristen, mensenrechtenorganisaties en oppositiegroepen delen op Russische sociale media om aan militaire dienst te ontsnappen. De belangrijkste: schrijf je uit van je woonadres, vermijd politiepatrouilles op straat, verberg je online activiteiten en doe voor niemand de deur open. Een dienstoproep moet volgens de wet persoonlijk worden overhandigd, wie hem per post of digitaal ontvangt, heeft het recht om te weigeren. Voor de echt wanhopigen werden instructies gedeeld hoe op een ‘veilige’ manier een arm of been te breken. „Beter je been breken, dan hem verliezen in een oorlog”, klonk het in chatgroepen.  Hoe hard veel Russen hun inkomen ook nodig hebben, ook de werkplek bleek afgelopen dagen niet veilig. Instellingen en (staats)bedrijven als de Spoorwegen, banken en  zelfs de geheime dienst FSB moeten volgens berichten een verplicht percentage soldaten leveren voor de strijd in Oekraïne. Op talloze plaatsen werden werknemers afgelopen dagen verrast, en in sommige gevallen direct afgevoerd. Thuiswerken is verboden, wie niet komt opdagen wordt ontslagen. Volgens door NRC niet te verifiëren berichten zouden ook burgers die om gezondheidsredenen zijn vrijgesteld zijn opgeroepen, net als studenten. Ook probeert de overheid de miljoenen Centraal-Aziatische arbeidsmigranten tegen belofte van hoge vergoedingen te verleiden tot militaire dienst. De mobilisatie verloopt niet zonder protest. In het hele land werden tussen woensdag en zondag ruim tweeduizend demonstranten opgepakt. In verschillende steden en dorpen kwam het tot rellen. In Dagestan schoten ordetroepen in de lucht, in de doorgaans zeer Kremlin-loyale zuidelijke provincie kwam het tot opstootjes. En hoewel de Tsjetsjeense leider Ramzan Kadyrov verklaarde dat de mobilisatie voor Tsjetsjenen niet geldt, noemde hij weigeraars „volksvijanden” en kwamen ook uit Grozny berichten van protesten en arrestaties. Ook binnen Poetins eigen kringen klonken zorgen over de gang van zaken. Het hoofd van de presidentiële mensenrechtenraad Valeri Fadejev klaagde bij Defensieminister Sergej Sjoigoe over de dwangmatige mobilisatie, zo melden media. Valentina Matvienko, de voorzitter van het Russische Hogerhuis, schreef op Telegram de excessen absoluut „onaanvaardbaar” te vinden en riep de regionale autoriteiten op zich aan de voorschriften te houden. Ook Doema-voorzitter Vjatsjeslav Volodin uitte zorgen. Op enkele plaatsen zouden onterecht gemobiliseerde mannen inmiddels zijn vrijgelaten.  De Oekraïense president Zelensky verklaarde zondag dat Russische militairen die zich overgeven „beschaafd” zullen worden behandeld. „Nu is het moment waarop je beslist of je leven zal eindigen. Een dienstoproep weigeren is beter dan als oorlogsmisdadiger in het buitenland sterven. Het is beter weg te lopen voor deze criminele mobilisatie, dan kreupel te worden en je in een rechtbank te moeten verantwoorden voor deelname aan een agressieve oorlog. Overgave aan Oekraïense gevangenschap is beter dan sterven door onze wapens”, aldus Zelensky. Ondertussen deed het Kremlin zijn best om de schijn van patriottisme en nationale eenheid hoog te houden. Vrijdag organiseerden de Moskouse autoriteiten nabij het Kremlin een muzikaal evenement met de titel ‘Wij laten de onzen niet stikken’, ter ondersteuning van de zelfverklaarde ‘volksrepublieken’ Donetsk en Loehansk. In Oost-Oekraïne brachten inwoners dit weekend in een chaotisch georganiseerd referendum hun stem uit over de aansluiting bij Rusland. Terwijl stemcommissies in de Donbas met stembussen en gewapende escortes langs de deuren gingen, kwamen in het Moskouse centrum Kremlin-loyale groeperingen, politieke partijen en duizenden burgers met stickers en vlaggen met het oorlogssymbool ‘Z’ bijeen.  Natuurlijk ga ik! We moeten het vaderland beschermen! Sultan 25-jarige student die is opgeroepen Onder de aanwezigen bleken ook mannen die hun militaire oproep reeds hadden ontvangen. Enkelen lieten aan NRC weten met enthousiasme te gaan vechten. Zoals de 25-jarige Sultan, een student uit de Oost-Siberische deelrepubliek Jakoetië. Net als vele anderen ontving hij zijn oproep niet persoonlijk, zoals de wet voorschrijft, maar via de speciale app Gosuslugi, waar Russen hun zaken regelen met de overheid. „Natuurlijk ga ik! We moeten het vaderland beschermen!”, vertelde hij. De bijeenkomst bleek minder spontaan dan door de propaganda werd voorgesteld. Achteraf klaagden aanwezigen op sociale media dat ze de vergoeding van ongeveer 15 euro die hen voor hun aanwezigheid was beloofd niet hadden ontvangen. President Poetin zelf was niet aanwezig. Volgens geruchten zou hij vakantie hebben genomen in zijn luxeverblijf in het noordwestelijke Valdai.||https://www.nrc.nl//nieuws/2022/09/25/veilig-je-been-breken-om-maar-niet-naar-de-oorlog-te-hoeven-a4143104
2022-09-26||Noodopvang in Pakistan: In het scheikundelokaal worden nu kinderen verschoond||In het klaslokaal van economiedocent Saeeda Shaikh passen negen families. De schoolbanken zijn opgestapeld tegen de blauwe muur, en op de betonnen vloer liggen stapels dekens. De kinderen die er rondrennen, zijn te jong voor de lessen bedrijfskunde die Shaikh aan het Government Girls' Degree College geeft aan tieners in hun examenjaar en jonge vrouwen die zich voorbereiden op een bachelorstudie.  In plaats van met leerlingen, is de openbare onderwijsinstelling in Hyderabad – een stad met 1,7 miljoen inwoners – nu vol met ontheemden van buiten. Mensen die elders in de Pakistaanse provincie Sindh op de vlucht moesten voor de ergste overstromingen in de geschiedenis van het land, hebben hun heil gezocht in de meisjesschool. Zij kwamen daar sinds eind augustus aan, zo’n twee weken na het begin van het lesjaar. Het gebouw biedt nu opvang aan bijna 1.200 mensen. Voor drieduizend ingeschreven studenten ligt het onderwijs stil.  „Als schooldirecteur heb je verantwoordelijkheid. Maar op deze taken had ik me niet voorbereid”, verzucht Khalia Bhanbhar in haar kantoor,  tevens personeelskamer. Er wordt onder deze omstandigheden geen les gegeven, maar de docenten willen toch een oogje in het zeil houden, vertellen zij. Ze kunnen niet ontkennen zich door de situatie overvallen te voelen. In de gang blijkt een toiletblok overstroomd. Het practicummeubilair in het scheikundelab wordt gebruikt om kinderen te verschonen.  Op de binnenplaats, waar normaal wordt gebadmintond, liggen hopen afval. Vrouwen stoken een vuurtje op de overloop, ze kneden deeg op de vloer, omgeven door vliegen. Hoe komen ontheemden terecht in een school? De aanwezige leraren hebben uiteenlopende verklaringen: een lokale hulporganisatie adviseerde ontredderde vluchtelingen beschutting te zoeken in overheidsinstellingen, stelt een. Het kwam door sociale media, zegt een ander. Is het overheidsbeleid om openbare gebouwen in te zetten voor noodgevallen? De directrice werd niet op de hoogte gebracht, stelt ze: de eerste vluchtelingen arriveerden op een zondag. In Sindh, de provincie die het zwaarst werd getroffen door de overstromingen, zijn meer dan 4.700 scholen ingezet voor de opvang van zestigduizend  gezinnen, laat het provinciale Ministerie van Onderwijs desgevraagd weten. Dat zou neerkomen op een half miljoen mensen. De onderwijsinstellingen werden „vooraf, dan wel na de aankomst van de intern ontheemden aangewezen als opvang”. In de scholen zorgen officiële instanties zoals de Rampenautoriteit voor de distributie van voedsel en medicijnen. In het Girls’ College is daarvoor een lokaal ingericht.  Lal Khatoom (34) zit nu twee weken met haar kinderen in het economielokaal. Ze kwam naar Hyderabad vanaf een dorp in het buitengebied van Khairpur, zo’n 300 kilometer naar het noorden, „helemaal in paniek door het water”. Tijdens de watersnood van 2010 kwam zij hier via omwegen ook al eens terecht. „Nu wist ik dus direct: we moeten naar de school.”  Khatoom nam drie dochters en twee zoons mee, tussen vier en zeventien jaar oud. Haar kinderen zitten in „het eerste en het laatste leerjaar”, zegt ze trots. Zelf maakte ze de vijfde klas basisonderwijs af, maar ze wil dat haar kinderen verder komen op school. Ze kijkt vertwijfeld naar het schoongeveegde krijtbord. „Ik realiseer me terdege dat wij de lessen hier stilleggen. Alleen... mijn kinderen kúnnen niet naar school nu. Of zelfs maar naar hun eigen huis.” En in de school zijn wél stromend water, toiletten en elektriciteit. Als schooldirecteur heb je verantwoordelijkheid, maar op deze taken had ik me niet voorbereid Khalia Bhanbhar directeur Government Girls' Degree College Bij een humanitair probleem van deze omvang moeten alle faciliteiten worden ingezet, wordt in de lerarenkamer beaamd. Om die reden zijn ook bij het ‘broertje’ van de meisjesschool, het Boys’ College op enkele blokken afstand, mensen opgevangen. De instelling ging vijf dagen dicht voor de scholieren, vertelt hoofdonderwijzer Haqnawaz Abbas. Inmiddels zijn veel vluchtelingen weer vertrokken, terug naar huis of naar opvangkampen elders. De tientallen overgebleven ontheemden zijn ondergebracht op de tweede verdieping. Acht lokalen zijn weer vrij, leerlingen hebben een aangepast lesrooster. Elders in Hyderabad, weet een docent, zijn lessen ingesteld voor de gevluchte kinderen. „Maar niet elke instelling kan zoiets regelen.”  Er heerst onduidelijkheid over de duur van de noodmaatregelen. Docent Shaikh krijgt belletjes van studentes die zich zorgen maken voor hun toekomst. De directie overwoog om de online lessen van de coronapandemie te hervatten, maar zag daarvan af omdat niet alle leerlingen thuis internet hebben. „We willen geen ongelijkheid in onze populatie. Het is al oneerlijk dat op de instellingen waar geen opvang is, alles gewoon doorgaat. Terwijl alle studenten voor een vervolgstudie op de universiteit uiteindelijk hetzelfde examen moeten maken.”  Ook in die privéscholen, waarover de overheid niets te zeggen heeft, heersen inmiddels zorgen over de nasleep van de watersnood. Zo informeerde een particuliere koepelorganisatie in Karachi ouders vorige week over het toenemend aantal gevallen van dengue (knokkelkoorts). De muggen die de ziekte verspreiden, planten zich voort in stilstaand water, ook in de overgebleven regenpoelen In heel Sindh noteren gezondheidswerkers meer gevallen. Om infecties op de privéscholen van Karachi te voorkomen, moeten leerlingen voortaan lange mouwen dragen en zijn buitenactiviteiten voorlopig geschrapt.  „Behalve een humanitaire ramp is er ook een ramp in het onderwijs.”, schrijft het provinciale ministerie in een reactie. Uit een eerdere officiële update over de watersnood, bleek dat zevenduizend scholen onder water staan, en duizenden gebouwen deels beschadigd zijn. Ruim vier miljoen kinderen uit getroffen gemeenschappen kunnen niet naar school. Daar komen de onderbroken lesprogramma’s bij. Dinsdag besloot de regering van Sindh dat er een einde moet komen aan die „lastige” situatie: de opvang moet van scholen worden verplaatst naar tentenkampen, „zodat reguliere activiteiten kunnen worden hervat”. Voor ontheemde kinderen zal in de opvang tijdelijke scholing worden geregeld. Sajid Ali is de beste leerling van zijn jaar – maar zijn school in het district Qamber Shahdadkot staat volledig onder water. „Toen ik bij vertrek uit ons dorp het gebouw zag staan, maakte ik me pas echt zorgen over de situatie”, zegt de 14-jarige jongen. Hij plukt aan zijn donkerblauwe shirt. Zijn vader stuurde de ernstige tiener, zijn jongste zoon, in zijn eentje vooruit. „Ik had mijn ouders gevraagd mijn schoolspullen mee te nemen, maar dat is niet gelukt toen de laatste overstroming kwam.” Het gezin bivakkeert in een biologielokaal van het Girls’ College. Sajid wil later arts worden. Aan de muur van zijn tijdelijk onderkomen hangen posters met  anatomische tekeningen. „Ik heb ze al bekeken, maar mijn Engels is niet goed genoeg. De leerlingen van deze school zitten een paar klassen hoger.” „Mijn klaslokaal schijnt in een trouwzaal te zijn veranderd, dat hoorde ik via onze WhatsApp-groep met de klas”, weet Isha Solangi (17). Inderdaad trouwde een stel afgelopen week in het Government Girls’ College: zij hadden, vanwege de vlucht, al meer tijd samen doorgebracht dan voor   huwelijkskandidaten gewoon is. Isha miste drie weken school. Haar moeder „vond dat helemaal niks”, en stuurde Isha naar een bijlesinstituut – dat flink meer geld kost. De leerlinge voelt zich in deze situatie vooral onzeker over de komende maanden. „Wie weet hoe lang dit gaat duren. Ik had er zelfs nog nooit van gehoord dat dit mogelijk zou zijn, en ons werd van tevoren niets verteld. Het is een heel gek idee dat er mensen de hele dag in de school leven.”  Eén lokaal verder, ook in de gang voor de bètavakken, zit Robina (13), omgeven door haar zussen. School vindt ze leuk, maar of ze straks nog door kan? Ook haar school bij Khairpur – een gratis overheidsinstelling, haar familie heeft het niet breed - is waarschijnlijk volledig verwoest. Ze is er na de zomervakantie nog helemaal niet geweest, want haar oom verbood haar tijdens de hevige moesson het huis uit te gaan. Van haar school mist ze vooral haar leraren. „En ik heb geen idee hoe het met mijn klasgenoten gaat – nou ja, één meisje kwam ik tegen in een ander tentenkamp.”||https://www.nrc.nl//nieuws/2022/09/25/noodopvang-in-pakistan-in-het-scheikundelokaal-worden-nu-kinderen-verschoond-a4143103
2022-09-26||Nu, nu, nu, nu, zingt alles, en dat is heerlijk||Dit is toch echt een vorm van geluk, zeg ik. We zitten bezweet op een rotsblok in een Frans weilandje. Er stroomt een beekje, zon op de gestapelde muur langs de weg. Alles is heerlijk, het lauwe water dat we drinken, het brood met kaas die gerijpt lijkt in een koeievlaai zo hevig als-ie smaakt – heerlijk.  Ik pak mijn telefoon en maak een filmpje van de plekkende zon, de wuivende grassprietjes, het glinsterende water, het mes, de kaas, de man – alles in een beweging die een totaalindruk moet geven.  Maar het filmpje geeft geen totaalindruk, ook al doe ik mijn best om iets van uitzicht en nabijheid tegelijk te vangen, het filmpje is maar een armzalige weergave van de werkelijkheid. Natuurlijk ontbreken alle andere zintuiglijke ervaringen erop, dat is al zoiets. Je hoort het murmelen van de beek nauwelijks, noch het lichte ruisen van wind,  en evenmin de innigheid van de stilte die door die geluiden niet verbroken wordt. Laat staan dat je warmte en  koelte voelt, het vrolijke water tegen het gehemelte, de rots waarop je zit, de ontspanning na het klimmen en lopen en het gevoel van kracht en welbehagen – nu ja, enzovoort.  Zelfs de zichtbare ervaring is niet die van het filmpje. Hoe je als het ware tegelijkertijd de weg met zijn zon ziet én de verlichte grashalmen én het bruggetje beneden, én een mier die over een steen klautert. En dan nog de lucht erboven. Het heel nabije tegen de achtergrond van het wat verdere, of andersom: het wat verdere gezien vanuit het nabije. Zo kijk je niet alleen zittend in een weilandje, maar sowieso, ook naar je leven, peins ik. Ik denk even aan de psalmen waarin tot God wordt gezegd dat hij de tijd zo anders ziet dan wij – ‘duizend jaren zijn in uw ogen als de dag van gisteren die voorbij is’. En wij, wij zijn als het gras ‘dat ontkiemt in de morgen en opschiet,/ en ’s avonds verwelkt en verdort’.   Maar nu zit ik hier en ik verwelk en verdor niet en dat gras dat daar staat te trillen evenmin en al de kleine schepseltjes die erdoorheen kruipen of die boven mijn  hoofd tierelieren zijn ook niet aan het verdorren, die zijn aan het leven. Volop. Nu, nu, nu, nu, zingt het allemaal en dat is heerlijk. Je komt er nooit echt uit, hoe al die verschillende momenten zich verhouden tot elkaar, tot het geheel en tot jezelf. Waarom is het zo plezierig om helemaal ontheven te zijn van het verdere en grotere en niets anders te zijn dan een levend lichaam op een steen in een weilandje? Met een boterham met kaas? Iedereen kent dat geluk, dat het geluk is van het volkomen welbehagen – het geluk van het lichaam. Even doet je hoofd niet mee, hoewel, ik zit daar toch meteen alweer aan de tijd en de psalmen en het nabije en het veraffe te denken, en som onmachtig voor mezelf op wat ik zie en hoor.  Er zijn totaal andere momenten die nu zinloos en onaantrekkelijk lijken waarop je net zozeer op je plaats bent, momenten met een mooi pak aan in een zaaltje (oh, bah, een zááltje), of vrolijk zwetsend met een borrel in  je hand. Zo niets te zeggen heb je over je eigen sensaties, het woord ‘voorkeuren’ lijkt helemaal nergens op te slaan want alles bestaat zo los van elkaar. Waar is dat zogenaamde geheel?  En nu, terwijl ik dit schrijf, is het alweer twee weken later. Ik denk aan hoe het was ‘terwijl herinnering met zich doet wat zij wil’ (Hans Faverey). Het moment heeft een plaats ingenomen, in wat misschien geen geheel is, maar wat toch in al die momenten je leven is. ||https://www.nrc.nl//nieuws/2022/09/25/nu-nu-nu-nu-zingt-alles-en-dat-is-heerlijk-a4143102
2022-09-26||Nieuw vioolconcert van Mathilde Wantenaar is al mooi en zal nog verder rijpen||In de NTR ZaterdagMatinee ging zaterdagmiddag het Eerste vioolconcert van Mathilde Wantenaar in première, geschreven voor en gespeeld door violiste Simone Lamsma. Kanttekening: Wantenaar liet de orkestratie van het eerste en derde deel uit tijdnood over aan componist Tijmen van Tol. Mooi en sprookjesachtig is de muziek van Wantenaar, met genoeg harpen en klokkenspel om je in een rooskleurige wereld te wanen, maar te weinig om kitscherig te worden. Lage tonen zijn zo zeldzaam dat ze opvallen als ze even klinken. Het eerst deel (lento, ‘langzaam’) lijkt een mijmering naar een mooi verleden, met hier de vage contouren van een Gershwin-erig New York, en daar een fantasie over één van de duizendenéén nachten. Dirigent Karina Canellakis laat mooie dynamische golven door het Radio Filharmonisch Orkest gaan, al reageren de strijkers soms wat tam op zoveel mooie herinneringen. Dirigent Karina Canellakis doseert nauwelijks in Bruckners Achtste. Niet in details, en niet in grote lijn   Violiste Simone Lamsma, voor wie het vioolconcert geschreven is, wilde „aan het werk gezet worden” door Wantenaar. Maar Wantenaar doet dat niet met veel virtuoze passages met snelle nootjes en ingewikkelde sprongen. Júist niet. Het meeste zou je ronduit anti-virtuoos kunnen noemen. Trage melodieën moet Lamsma spelen; lange lijnen, op het langzaamste punt zelfs één toon van negen trage streken lang. Zelfs in de cadens (de solo, vloeiend van Bachsuite-achtig richting Oost-Europees emotioneel) waar Lamsma zo hoog moet spelen dat ze bijna haar stok raakt, moet dat alsnog relatief traag. Dat brengt een heel andere moeilijkheidsgraad met zich mee: rake intonatie, kleuring, het opbouwen en laten vieren van spanning. Lamsma brengt het er goed vanaf, maar je merkt ook dat die anti-virtuositeit spannend terrein is. Niet overal weet ze even zeker wat ze ermee aan moet. Opgaan in het orkest of een eigen verhaal vertellen? Soms lijkt ze haar eigen overtuiging te missen. De eerste twee delen zijn in hun traagheid het spannendst. Het derde, vrolijker fladderende deel slaagt wat minder als eenheid. Het is meer een bonte verzameling ‘leuke dingen’ die allemaal om de beurt klinken. Een paar noten gedempte trompet, contrafagot, een grote trom, eventjes wat klokken, een stukje vibrafoon, dan plots een Russisch aandoende tutti; voor je het weet vergeet je op de soloviolist te letten, zelfs nu die partij wat virtuozer is.  Het vioolconcert is al mooi, maar de indruk blijft hangen dat er nog iets te rijpen ligt dat we gaan proeven  in volgende uitvoeringen. Wie weet dan wel in een volledige orkestratie van Mathilde Wantenaar zelf. Minder overtuigend is daarna Canellakis’ Achtste symfonie van Bruckner. Er schort niets aan de strijkersklank van het RadioFil, en de koperklank komt prima op temperatuur. Maar Canellakis doseert nauwelijks. Niet in details, en niet in grote lijn. Bruckners Achtste  is een lijvig stuk van lang rijpende akkoorden waarbij je onherroepelijk afdwaalt in je eigen gedachten die door Bruckner onopvallend maar zeker ingekleurd worden, tot hij je met een plotselinge spannende passage weer naar het werkelijke nu trekt. Maar Canellakis probeert ook die niet-spannende delen elektrisch te laden en hortend vooruit te duwen. Het resultaat is dat je nergens meer wakker wordt geschud. NTR ZaterdagMatinee met o.a. de wereldpremière van het Eerste vioolconcert van Mathilde Wantenaar, gespeeld door Simone Lamsma en Radio Filharmonisch Orkest o.l.v. Karina Canellakis. Gehoord: 24/9, Concertgebouw Amsterdam. Terugluisteren: nporadio4.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/25/nieuw-vioolconcert-van-mathilde-wantenaar-is-al-mooi-en-zal-nog-verder-rijpen-a4143101
2022-09-26||Kipchoge loopt nieuw wereldrecord op marathon, blijft wel boven twee uur||Langeafstandsloper Eliud Kipchoge heeft zondag een nieuw wereldrecord gelopen op de marathon van Berlijn. In 2.01.09 verbrak hij zijn eigen toptijd, die hij in 2018 vestigde in dezelfde stad. Voor de editie van 2022 had de 37-jarige Keniaan zijn zinnen gezet op de ‘magische’ grens van twee uur, maar daar bleef hij dus boven. De snelste vrouw was de Ethiopische Tigist Assefa, met een tijd van 2.15.37, de derde beste tijd bij de vrouwen ooit gelopen. In Berlijn, waar het parcours vooral plat is, wordt vaker de aanval geopend op records. Kipchoge was zondag dertig seconden sneller dan zijn eigen heersende record van 2:01:39. Hij probeert de marathon al jaren sneller te lopen dan in twee uur, een ambitie die wordt gesteund door zijn team NN Running. Zondag werd zijn poging breed uitgemeten op sociale media, en ook de officiële organisatie van de Berlijnse marathon volgde hem nauwgezet tijdens de race. In de lange voorbereiding die aan de Berlijnse recordpoging voorafging, was volgens de atleet mentale training van groot belang geweest. Dat hij de afstand van 42 kilometer en 195 meter in minder dan twee uur kán lopen, was al bekend. In oktober 2019 lukte hem dat onder ideale omstandigheden, op een traject dat was uitgestippeld in Wenen. De Keniaan werd bij die poging ondersteund door een groep renners, die hem beschutten tegen de wind en hem hielpen tempo te houden. De prestatie van 1:59:40 werd niet erkend als wereldrecord, omdat de internationale atletiekfederatie alleen records noteert die in officiële wedstrijden worden gelopen. In marathons door de stad mogen ook geen gangmakers worden ingezet.||https://www.nrc.nl//nieuws/2022/09/25/kipchoge-loopt-nieuw-wereldrecord-in-marathon-blijft-wel-boven-twee-uur-a4143100
2022-09-26||Arrestatie nekt Van der Poel bij WK op de weg, Evenepoel op grootse wijze wereldkampioen||Even, héél even, lijkt het alsof Nederland opnieuw, voor het tweede jaar op rij, een medaille gaat pakken bij de mannenwedstrijd op de weg bij de WK wielrennen. De Belg Remco Evenepoel heeft al gewonnen na een mooie solo, als een klein groepje renners stilvalt op minder dan een kilometer van de finish. Niemand wil als eerste de laatste meters in, zodat de rest uit zijn wiel kan sprinten. Pascal Eenhoorn is een paar kilometer daarvoor gelost op het laatste klimmetje, maar nu komen de renners voor hem plots weer in zicht. Met een hogere snelheid komt hij aanrijden, hij gaat er voorbij, pakt wat meters. Zou hij zoals Annemiek van Vleuten bij de vrouwen zijn concurrenten kunnen verrassen? Het loopt anders, Eenhoorn zit zo stuk dat hij het niet kan volhouden. Hij laat zich bijhalen, er sluit een grotere groep aan, en in de massasprint doet hij niet meer mee. Eenhoorn wordt 28ste, nog achter landgenoten Bauke Mollema (25ste) en Dylan van Baarle (27ste) – die laatste werd vorig jaar in België nog tweede. Het paste in het beeld van de wedstrijd voor de Nederlandse selectie, die voordat de race begon, de facto was onthoofd. Kopman Mathieu van der Poel, de renner van wie velen dachten dat hij in het Australische Wollongong de eerste Nederlandse wereldkampioen sinds Joop Zoetemelk in 1985 kon worden, stapte al vroeg in de koers af.  De reden dat Van der Poel niet verder wilde, was zo bizar dat zelfs zijn teamgenoten het in eerste instantie niet konden geloven. Mollema dacht dat het een grap was, Van Baarle wist  van niks, zeiden ze na de finish tegen Nederlandse media ter plaatse. Maar Van der Poel had voor de wedstrijd zelf de geruchten bevestigd  die   sinds de vroege (Australische) ochtend de ronde deden: hij had  de nacht voor de belangrijkste wedstrijd van het jaar op het politiebureau doorgebracht.  Van der Poel was vroeg gaan slapen in het Novotel in Brighton, ten zuiden van  Sydney. Hij schrok wakker door twee luidruchtige kinderen op de gang, die volgens de Nederlandse kopman ook herhaaldelijk op zijn kamerdeur klopten. Na drie keer was Van der Poel het zat en ging hij verhaal halen.  Volgens een verklaring van de lokale politie zou Van der Poel vervolgens de twee kinderen – meisjes van 13 en 14 – geduwd hebben. Daardoor zou een meisje    gevallen zijn, de ander schaafde haar elleboog langs  de muur. Zij stapten daarop naar de hotelleiding, die de politie belde. Rond middernacht werd Van der Poel  meegenomen  naar het bureau, waar  de 27-jarige Nederlander in de cel werd gezet en werd verhoord. Van der Poel ontkent  de meisjes te hebben geduwd.    Pas rond 4 uur was Van der Poel terug in het hotel,  rond 7 uur had hij de slaap weer enigszins kunnen vatten. Zijn ploeggenoten wisten toen nog van niks, zij hoorden pas een paar minuten voor de start over de onrustige nacht van hun kopman. Het kwaad was toen al geschied: Van der Poel stapte nog wel op de fiets, maar was mentaal en fysiek zo afgemat dat hij het al na 30 van de 270 kilometer voor gezien hield.   Na afloop resteerden  een hoop vragen: Wat is er precies gebeurd op die hotelgang? Waar waren de ouders van de meisjes? Waarom sliep Van der Poel als enige renner op een andere verdieping? En waar was de begeleiding van de Nederlandse wielerbond KNWU, die er zowel op de hotelgang als op het politiebureau niet bij was?  Bondscoach Koos Moerenhout zei na afloop tegen de NOS dat Van der Poel verkouden was toen hij arriveerde in Australië, en daarom apart sliep. Pas na het incident had  zijn kopman hem geappt,  zei Moerenhout, en daarna was Van der Poels vertrouwenspersoon en manager Christoph Roodhooft meegegaan naar het politiebureau.   Zelf wilde Van der Poel na de wedstrijd niet met de pers praten. Waarschijnlijk zal er  komende dinsdag meer duidelijk worden als hij moet voorkomen in de rechtbank in het plaatsje Sutherland. Tot die tijd moet Van der Poel in Australië blijven – zijn paspoort is ingenomen, een standaardprocedure.  Waar randzaken de wegwedstrijd voor de Nederlanders beheersten, lieten de Belgen zich juist zien tijdens de koers. Net als vorig jaar was de Belgische ploeg rond twee kopmannen geformeerd: Wout van Aert en Remco Evenepoel. Maar waar het toen  in eigen land helemaal misging en de Fransman Julian Alaphilippe won, verliep dit keer  alles volgens plan  voor de Belgen. Evenepoel meldde zich al vroeg in de koers vooraan, smeet net als vorig jaar met zijn krachten, maar was zo sterk dat hij op 25 kilometer alleen op kop kwam. Hij soleerde vervolgens met zijn tijdritcapaciteiten  naar de wereldtitel en had op de streep meer dan twee minuten voorsprong op de nummers twee (de Fransman Christian Laporte) en drie (Michael Matthews uit Australië). De 22-jarige Evenepoel sloot met zijn zege een droomjaar af, waarin hij naast de regenboogtrui ook de Ronde van Spanje en de klassieker Luik-Bastenaken-Luik won. Hij is de eerste renner die zo’n trilogie voltooit sinds Bernard Hinault in 1980.   Evenepoel wordt al sinds zijn tienerjaren door de Belgen vergeleken met Eddy Merckx  en moest leren om te gaan met die verwachtingen. Dit jaar lijkt hij de manier gevonden te hebben om zijn kwaliteiten – hij kan klimmen, tijdrijden, sprinten – volledig te benutten. „Ik denk dat ik nooit meer een beter seizoen ga hebben”, zei de Belg nadat hij wereldkampioen was geworden. Het zou zomaar bescheidenheid kunnen zijn.  ||https://www.nrc.nl//nieuws/2022/09/25/arrestatie-nekt-van-der-poel-bij-wk-op-de-weg-evenepoel-op-grootse-wijze-wereldkampioen-a4143099
2022-09-26||Nieuwe fase in drugsterreur België: ook figuren uit ‘de bovenwereld’ lopen gevaar||Na een ongekende zomer vol geweld in de straten van Antwerpen, lijkt België sinds dit weekend in de volgende fase van drugsterreur te zijn beland. Waren het aanvankelijk criminelen die elkaar met schietpartijen en explosies bedreigden en intimideerden, nu lopen in navolging van Nederland ook prominente figuren uit ‘de bovenwereld’ gevaar. Zaterdag maakte het federale parket in België bekend dat er tegen minister van Justitie Vincent Van Quickenborne (Open-VLD) „een ernstige dreiging” bestaat, afkomstig uit het drugsmilieu. Hij is samen met zijn gezin naar een geheime locatie gebracht. Het Belgische Openbaar Ministerie kreeg een week geleden informatie die concreet en ernstig genoeg werd bevonden om direct te handelen, bevestigt een woordvoerder. De wijk in Kortrijk waar Van Quickenborne woont, werd vanaf dat moment permanent door de politie beveiligd. Afgelopen vrijdagochtend sloeg de buurvrouw van de minister alarm toen een achtergelaten auto met Nederlands kenteken haar garagedeur blokkeerde. In de auto lagen naar verluidt een kalasjnikov en flessen benzine. Vermoedelijk kregen de inzittenden door dat ze ontdekt zouden kunnen worden en vluchtten ze in paniek met een andere auto. De politie kon die met behulp van geavanceerde camera’s traceren en in de nacht van vrijdag op zaterdag werden in Den Haag en Leidschendam drie Nederlandse verdachten van 20, 29 en 48 jaar opgepakt. België heeft om hun uitlevering gevraagd. Zondag volgde in Den Haag de aanhouding van een vierde verdachte, een Nederlandse man van 21 jaar. Wat ieders rol is geweest en wie de opdracht heeft gegeven, moet verder onderzoek uitwijzen. Omdat er in de auto ook spanbanden werden gevonden, bestaat het vermoeden dat de minister ontvoerd moest worden, met als mogelijk doel hem uit te ruilen tegen kopstukken uit het drugscircuit die momenteel in de gevangenis vastzitten. Het is een praktijk die in de jaren negentig van de vorige eeuw ook door bewegingen als de FARC in Colombia en de ETA in Spaans Baskenland werd gehanteerd. De voorbije weken bleek dat ook in Nederland de dreiging uit de onderwereld toeneemt. Prinses Amalia en premier Rutte zouden volgens De Telegraaf extra beveiliging hebben gekregen. Dergelijke dreigementen worden sinds de moord op advocaat Derk Wiersum (2019) en vorig jaar op journalist Peter R. de Vries zeer serieus genomen. In België is het voor het eerst dat een bewindsvoerder zo concreet door de drugsmaffia wordt bedreigd. Een reden kan zijn dat Van Quickenborne sinds zijn aantreden als minister van Justitie in 2020 een speerpunt heeft gemaakt van de strijd tegen drugscriminelen in België. Zo ondertekende hij eind vorig jaar met de Verenigde Arabische Emiraten een verdrag waarmee het makkelijker wordt om verdachten in de drugshandel die zich daar schuilhouden op te pakken en aan België uit te leveren. In september beloofde hij het aantal mensen dat zich in de Antwerpse haven bezighoudt met de bestrijding van drugscriminaliteit te verdubbelen. Begin 2021 kreeg het drugsmilieu al zware klappen te verduren toen de Belgische justitie de zogenoemde SKY-cryptofoons wist te kraken en 1 miljard berichten kon onderscheppen. Honderden verdachten werden opgepakt en vastgezet. Ook in Nederland. Door die megakraak werden veel grote criminele organisaties ontmanteld. In het gat dat ontstond zijn kleinere groepen gesprongen. Eerder zei nationaal drugscoördinator Charlotte Colman tegen NRC dat de hiërarchie mede daardoor aan het veranderen is. Waar voorheen in Nederland aan de touwtjes werd getrokken, lijken Belgische criminelen die rol over te hebben genomen. De loopjongens van voorheen krijgen daardoor de kans zich op te werken in de organisatie. Het verklaart de aanwezigheid van zo veel Nederlandse criminelen in België. Naar de precieze oorzaak van de recente toename van het drugsgeweld in België blijft het vooralsnog gissen. Op diverse panden in Antwerpen werd onlangs ‘dief’ en ‘200’ met graffiti gespoten. Het kan erop duiden dat een grote partij cocaïne verloren is gegaan en dat daar nu iemand de prijs voor moet betalen.  In een Facebook-post schreef minister Van Quickenborne vanuit zijn safehouse dat hij zich door de dreiging gesterkt voelt „in de overtuiging dat we moeten blijven strijden. De criminelen voelen zich in het nauw gedreven. Dat gevoel is terecht. In onze democratische rechtsstaat zullen we nooit plooien voor geweld. Nooit.” Dit artikel is zondag 25 september aangevuld met de arrestatie van een vierde verdachte.||https://www.nrc.nl//nieuws/2022/09/25/nieuwe-fase-in-drugsterreur-belgie-a4143098
2022-09-26||Een open dag in een asielzoekerscentrum in Budel, maar het dagelijks leven was ‘niet te zien’|| Een paar weken geleden zag Miep Guns (63) uit Budel dat het asielzoekerscentrum bij haar in de buurt een open dag zou organiseren. Daar ga ik heen, dacht ze meteen. Het azc was veel in het nieuws geweest en het hele dorp klaagde over overlast, dit was haar kans om binnen te kijken. Op de ‘Open azc dag’ openen ruim zestig asielzoekerscentra hun deuren. „Je kunt bewoners van de azc’s ontmoeten en een indruk krijgen van het dagelijks leven in een azc”, staat op de website van het COA (Centraal Orgaan opvang asielzoekers). De open dag is een jaarlijks initiatief van het COA, de IND, VluchtelingenWerk Nederland en de Dienst Terugkeer & Vertrek (DT&V).  Voor de deur in Budel staat deze zaterdag een groep demonstranten, zo’n vijftig mannen en tien vrouwen. Een man met grijs haar en een pet houdt een stuk karton vast: ‘Geef ons dorp terug’, staat erop. Twee anderen houden een wit papier omhoog: ‘AZC, de tijd van gaan is nu gekomen’. „Diefstallen, aanranding, overlast op straat, wij willen het azc zo snel mogelijk dicht hebben”, zegt Harm van Leuken uit Budel. Er zijn wekelijks incidenten, zegt hij. Een petitie voor sluiting van het azc is door 2.064 mensen ondertekend. „Dat hier nu niet zo veel mensen staan te demonstreren komt doordat ze bang zijn om als racist te worden gezien.”  Zo’n open dag is een poppenkast, zegt hij. Binnen wordt het mooier voorgedaan dan het is. Mensen maken hapjes, de gebouwen zijn opgeruimd, er is muziek. „De dagelijkse realiteit zie je niet.” Van november 2021 tot en met januari 2022 heeft de politierechter volgens staatssecretaris Eric van der Burg (Asiel en Migratie, VVD)  58 bewoners van het azc in Budel veroordeeld. Het ging om steekpartijen, diefstal, aanranding en andere geweldsincidenten. Burgemeester Van Kessel stelde hierna een noodverordening in en verklaarde de omgeving van het azc tot veiligheidsrisicogebied. Bewoners mochten preventief worden gefouilleerd. Volgens Luuk Geelen, die adjunct-locatiemanager is en vandaag een rondleiding geeft, zijn sindsdien de maatregelen „flink opgeschroefd”: extra cameratoezicht, meer beveiliging, er zijn hekken geplaatst en de samenwerking met de politie is verbeterd. „Frequente overlastgevers verplaatsen we zo snel mogelijk. Verzoeken van asielzoekers die geen kans hebben op een verblijfsvergunning worden sneller afgehandeld.” Asielzoekerscentrum Ter Apel blijft gesloten voor publiek. „Drukte” en „het feit dat daar ook het aanmeldcentrum is” geeft woordvoerder Lennart Wegewijs als reden. Ter Apel was afgelopen maanden veel in het nieuws nadat honderden asielzoekers noodgedwongen buiten moesten slapen omdat er binnen geen slaapplaatsen beschikbaar waren. Iedereen die in Nederland asiel wil aanvragen, moet eerst naar het aanmeldcentrum toe. In het azc in Budel verblijven zo’n 1.500 mensen. Het lijkt erop dat de meeste problemen werden veroorzaakt door een kleine groep ‘veiligelanders’, mensen die volgens de IND veilig zijn in hun land van herkomst en dus geen kans maken op een verblijfsstatus in Nederland. De gemeenteraad van Budel pleitte er recent voor om het azc op te heffen of kleiner te maken. Volgens de gemeente is dat onmogelijk omdat het contract voor de opvang loopt tot juli 2024. „Maar de bestuursovereenkomst loopt tot 2028”, zegt locatiemanager Ilske Hendriks. „Die afspraak tussen het COA en de gemeente is leidend. We gaan het opknappen. Er is 7,3 miljoen euro om de leefbaarheid te verbeteren: de entree wordt opgeknapt, de vloeren in de woningen, er komen meer mogelijkheden voor vermaak voor de bewoners. Onze theorie is: als het netjes is, hou je het ook netjes.” Miep Guns had vanochtend haar zoon gebeld om te vragen of hij mee wilde. Het is ook leerzaam voor de kinderen om te zien, zei ze. Nu staat ze met haar zoon Geert Vogel (37), zijn drie kinderen en zijn vriendin voor een flip-over met daarop de vraag: ‘Waar denkt u aan bij het woord „azc”?’ Bezoekers schreven hun antwoorden op met verschillende kleuren stiften: veiligheid, welkom hier, mensen zonder thuis, een plek van hoop voor mensen die het écht nodig hebben. De zoon van Geert Vogel fluistert: „Dieven”. In juni werd zijn fiets gestolen. Op camerabeelden van de overburen waren de daders te zien en ze werden opgepakt in het azc, vertelt Vogel. Toch is hij niet boos, zoals de demonstranten voor de ingang. „Deze mensen hebben het veel slechter dan wij. Van mij hoeft het azc niet weg, het is goed dat we ons openstellen om mensen te helpen die het nodig hebben, ook al komt een klein percentage rotzooi trappen. Mijn buurman doet ook weleens iets wat ik niet leuk vind.” Als de rondleider een verlaten kamer voor een gezin met drie kinderen laat zien, „voor de gelegenheid extra goed schoongemaakt”, zegt een echtpaar uit Maarheeze: „Dit is toch vreselijk”, „zo kun je toch geen nieuw bestaan opbouwen” en „onmenselijk”. Bij de gezamenlijke doucheruimtes zegt iemand: „Hier heb je echt geen privacy.” Miep Guns vindt het „oud en deprimerend”. Vogel zegt dat ze het in een ander perspectief moet plaatsen. „Je moet het niet vergelijken met je eigen woning. Als je vanuit een oorlog komt en hier veilig bent, is dit een wereld van verschil.” Er is weinig gelegenheid om bewoners van het azc zelf iets te vragen. Alleen geselecteerde ruimtes zijn opengesteld, het grootste deel is afgezet met hekken en niet toegankelijk voor bezoekers. Geen van de jongemannen die langslopen wil praten, niemand lijkt Engels of Nederlands te spreken. Miep Guns kijkt naar het springkussen en naar de kinderen die worden geschminkt. Uit een box komt Arabische muziek, er is bellenblaas, een groepje asielzoekers staat te roken, sommigen dansen, een vrouw deelt gevulde paprika’s met rijst uit, een andere koekjes. „Dit is er normaal natuurlijk allemaal niet”, zegt Miep Guns. „Jammer. Ik wilde de kleinkinderen laten zien hoe de mensen hier echt leven, maar daar heeft deze dag niks aan bijgedragen.”||https://www.nrc.nl//nieuws/2022/09/25/het-dagelijks-leven-is-tijdens-open-dag-asielzoekerscentrum-in-budel-niet-te-zien-a4143097
2022-09-26||Belg Evenepoel wint WK, Van der Poel staakt wegrace na door arrestatie verstoorde nachtrust||De Belg Remco Evenepoel heeft zondagochtend (Nederlandse tijd) na een solo het WK wegwielrennen gewonnen. Er moesten in de race nog zestig kilometer worden verreden toen de 22-jarige renner toesloeg. Bij die eerste aanval kwamen enkele andere wielrenners mee, maar uiteindelijk fietste Evenepoel de laatste 25 kilometer alleen. Hij de eerste Belg die de regenboogtrui verovert sinds Philippe Gilbert, die tien jaar geleden won in Valkenburg.  Het podium in het Australische Wollongong, Nieuw-Zuid-Wales, werd ook beklommen door Fransman Christophe Laporte (zilver) en Michael Matthews (brons), die in zijn thuisland reed. Zij kwamen na 266,9 kilometer op ruim twee minuten na Evenepoel binnen. De ‘fenomenale’ wielrenner van die rijdt voor Quick Step-Alpha Vinyl, heeft een goed seizoen. Hij schreef ook de klassieker Luik-Bastenaken-Luik en de Ronde van Spanje op zijn naam. Bauke Mollema, die op nummer 25 finishte, was zondag de beste Nederlandse wielrenner. Mathieu van der Poel had al veel vroeger in de koers opgegeven.  Van der Poel, vooraf bestempeld als een van de favorieten voor het WK op de weg in Australië deze zondag, reed de wedstrijd niet uit. Hij stapte na dertig kilometer in de race op, na een chaotische nacht in het hotel waar hij verbleef in Sydney. Nadat hij was „uitgevallen” tegen luidruchtige kinderen op zijn gang, werd Van der Poel van in de nacht van zaterdag op zondag enkele uren vastgezet op een politiebureau om een verklaring af te leggen. Hij staat onder arrest en moet volgens teammanager Christoph Roodhooft dinsdag voorkomen. Tegenover persbureau AFP heeft de Australische politie bevestigd dat in het rennershotel een 27-jarige man is gearresteerd, maar vanwege de privacy is geen naam vrijgegeven. Roodhooft gaf zondag een verklaring bij de teambus: „Mathieu is om 21.00 uur gaan slapen, maar lag drie uur later nog wakker omdat er continu herrie op de gang was. Daarbij werd op deuren geklopt. Toen dat bij hem voor de derde keer gebeurde, is hij naar buiten gegaan. Het bleek dat er geen ouders bij waren. Mathieu is boos uitgevallen.” De Australische krant  the Guardian schrijft op basis van een politiewoordvoerder dat na deze „heftige woordenwisseling” de man de twee kinderen, meisjes van 13 en 14 jaar oud, duwde. Een van de twee zou daaraan een kleine schaafwond hebben overgehouden. Van der Poel zelf zegt de kinderen „niet zo vriendelijk” te hebben gevraagd te stoppen met het kloppen. Van der Poel kwam om 04.00 uur (lokale tijd) op borgtocht vrij en stond enkele uren later aan de start. Aan de Belgische sportzender Sporza, die als eerste melding maakte van het incident, vertelde hij dat hij ondanks het gebrek aan nachtrust, er „het beste van wil maken”. Met het tekort aan nachtrust zou hij proberen de wedstrijd „op adrenaline” te rijden. ||https://www.nrc.nl//nieuws/2022/09/25/van-der-poel-gearresteerd-na-verstoorde-nacht-opgave-in-wk-wegwedstrijd-a4143096
