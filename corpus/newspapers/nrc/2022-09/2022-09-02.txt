2022-09-02||‘Ik heb geleerd  tevreden te zijn met dit leven’||Liesbeth: „Het gebeurde op 12 april 2008, tijdens een wedstrijd ter afsluiting van het slipjachtseizoen. Ik gleed van mijn paard en voelde dat ik mijn kniebanden scheurde. Omdat ik toen trombose kreeg, moest ik bloedverdunners slikken. Dat waren er alleen veel te veel, waardoor er een bloeding optrad en ik zes weken later met gillende sirenes naar het ziekenhuis werd gebracht.  „De arts schreef op dat hij dacht aan een bloeding in mijn nek, gaf me nog meer bloedverdunners en twee dagen later werd ik totaal verlamd wakker. Een medische misser… Ik wilde toen nog maar één ding: dood. Maar na een operatie en fysiotherapie kon ik na acht weken weer één teen bewegen. Toen wist ik dat er hoop was. Ja, ik ben erg optimistisch van aard. „Na zes maanden in een revalidatiecentrum kon ik lopen met een rollator. Ik vond het er vreselijk, ik miste mijn huis, mijn dieren en mijn kinderen, maar wist ook dat ik moest investeren in mezelf.  „Gelukkig was ik in topconditie, doordat ik zo lang paard heb gereden. Als er bezoek kwam, gingen we naar een café, zodat ik toch een béétje een normaal leven had. „Uiteindelijk kon ik in huis los lopen, tot ik in 2012 een heup brak. Nu kan ik thuis kleine stappen zetten, maar ik moet altijd steun zoeken. Buiten loop ik met krukken of gebruik ik een scootmobiel die mee kan in de auto. „Het besef dat mijn oude leven nooit meer terug zou komen, maakte me wel verdrietig, maar daar moet je niet in blijven hangen. Die  energie kan ik beter gebruiken. Onder meer voor de juridische strijd om schadevergoeding. Dat was pittig naast de revalidatie. Het hele proces heeft zevenenhalf jaar geduurd, maar ik heb gewonnen. Ik heb er een boek over geschreven, Terug in het zadel, ter inspiratie voor anderen om nooit op te geven. „Mijn woonboerderij heb ik verkocht, dat ging niet meer.” Liesbeth Mekkering-van Velzen (67) studeerde enkele jaren rechten, werkte jarenlang als headhunter bij haar -eigen bureau Interlace in Amsterdam en zette later headhuntbedrijf Humatch op in Barneveld. In 2008 raakte ze door medisch falen totaal verlamd na een val van haar paard, waarna een lang revalidatieproject en een lange strijd om compensatie voor een medische fout volgden. Nu werkt ze op projectbasis. Liesbeth is weduwe, ze heeft een zoon en een dochter. Ze keert zichzelf een inkomen van tweemaal modaal uit.  „Tot de val van het paard was ik zakenvrouw. In 1986 begon ik samen met een compagnon een headhuntbedrijf in Amsterdam. Ik was een van de eerste vrouwelijke headhunters in Nederland. Mijn echtgenoot was ouder dan ik en hij zorgde voor onze zoon en dochter. In 1999 ben ik een eigen headhuntbedrijf begonnen in Barneveld, dichter bij ons huis in Putten. In die tijd heb ik ook mijn groot rijbewijs gehaald, zodat ik onze paarden kon vervoeren naar wedstrijden. „In 2007 overleed mijn man, in 2008 kreeg ik het ongeluk en in 2009 ging mijn bedrijf failliet, omdat ik er niet kon zijn en de crisis uitbrak. Man weg, lijf weg, bedrijf weg, in drie jaar tijd. En daarmee mijn pensioen, want ik wilde ooit van de verkoop van dat bedrijf gaan leven. Nu is de schadevergoeding mijn pensioen. Ik ben wel weer gaan werken, op projectbasis. Ik adviseer nu een bedrijf in tiny houses en doe een paar headhuntopdrachten per jaar. Want ik wil graag zakelijk actief blijven, zeker nu alles zo duur geworden is.” „Verder ben ik erg druk met de Stichting Beter Lopen. Twee jaar geleden kwam ik in aanraking met de Lokomat, een lopende band waarop mensen die niet kunnen lopen dankzij een soort harnas toch stappen kunnen zetten. Er zijn twee van die apparaten in klinieken in Nederland, maar alleen voor de eigen patiënten. Ik heb samen met drie vrienden een crowdfundingsactie opgezet en nu staat er ook een Lokomat bij mijn fysiotherapeut in Nijkerk, voor iedereen toegankelijk. Een particulier heeft die 4,5 ton voorgeschoten en nu moeten we dat gaan terugbetalen. Op 14 september is er een galadiner met veiling, maar dat is nog niet genoeg om die schuld af te lossen.  „Het doel is om zo’n apparaat in elke provincie te krijgen, want het is echt fantastisch. Een meisje van vier dat gedeeltelijk verlamd is, kan nu weer een beetje staan. Zelf heb ik nu ’s nachts minder spasmen en kan ik 2.500 stappen per dag zetten op de Lokomat, dat is toch kicken!? „We willen de stichting echt tot een succes maken. Ik praat met geldschieters en verzekeraars om hen te overtuigen van de resultaten en ontvang belangstellende experts. Ik heb erg moeten wennen aan het feit dat mijn werkzame leven voorbij was, maar op deze manier ben ik toch weer nuttig bezig. Ik heb de mazzel dat ik een groot netwerk heb en goed kan praten.” „Na de afsluiting van de rechtszaak heb ik met mijn kinderen een cruise gemaakt en in 2017 ben ik met een vriendin naar Australië geweest. Met hulp is dat allemaal gelukt. En elke zomer ga ik met vriendinnen een week naar een strandhuisje in Katwijk. Pootjebaden in de rolstoel met dikke banden die je gratis kunt lenen van de gemeente. Top!” „Ik heb nog steeds een druk sociaal leven: een grote vriendenkring, etentjes en ik blijf natuurlijk verbonden aan de jachtvereniging. Ik treur niet dat ik niet meer mee kan doen, maar draai het om: wat fijn dat ik al veertig jaar lid ben en tweemaal Nederlands kampioen jachtpaarden ‘Members-klasse’ ben geweest. Ik heb geleerd om tevreden te zijn met dit leven. Verdriet en boosheid heb ik geparkeerd en ik zal er het beste van blijven maken.”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan Liesbeth staat om 09.00 uur op. Ze heeft geen thuiszorg. Wonen Ze woont in Hoevelaken. Vervoer Liesbeth heeft een auto. „Géén aangepaste auto, wel een automaat.” Ze heeft een inklapbare scootmobiel die mee kan in de auto. Huisdieren Liesbeth heeft twee honden. Ze had eerder ook twee eigen paarden. Laatste grote uitgave Een reis naar Australië met een vriendin. „Kostbaar, maar de moeite waard.” Sparen „Voor mijn oude dag. Ik heb altijd goed verdiend, tot het ongeluk. Nu zet ik maandelijks een paar honderd euro opzij.” Bedtijd Variabel. „Hangt af van de vraag of ik ’s avonds naar een etentje ga of naar de bioscoop, of dat ik thuis zit te lezen of te netflixen.” 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/02/ik-heb-geleerd-tevreden-te-zijn-met-dit-leven-a4140611
2022-09-02||VVD-top verliest  controle, wat nu?|| Wat lukt nog wél bij de VVD? En wie van de eigen achterban is níét boos? Ondernemers klagen over de uitgelekte koopkrachtplannen van het kabinet-Rutte IV, waardoor bedrijven, lijkt het nu, meer winstbelasting moeten gaan betalen. Lokale bestuurders vinden het onacceptabel dat de Rijksoverheid hen verplicht om asielzoekers op te vangen. En wat is er terechtgekomen van de motie tégen de stikstofplannen van VVD-minister Christianne van der Wal, aangenomen op een VVD-congres in juni? VVD’ers zien het niet. Wat lokale VVD’ers wel zien: bewindslieden van hun eigen partij die met plannen komen waar hun kiezers niets van moeten hebben, en die ze ook nog eens dwingend opleggen. Van der Wal dreigt de baas te spelen over de provincies, als die het niet zelf voor elkaar krijgen om de stikstofuitstoot te reduceren in hun gebied. Ze dreigde eerder ook al om boeren in gebieden met een hoge uitstoot te onteigenen als ze niet vrijwillig willen stoppen. Staatssecretaris van Asiel Eric van der Burg, ook VVD’er, werkt aan een wet om gemeenten te kunnen dwingen om plekken aan te wijzen voor asielzoekers. Is er nog iets liberaal aan? Al sinds het voorjaar verliest de partij van Mark Rutte zetels in de peilingen – op dit moment zouden er zo’n 26 van de 34 overblijven. Ook zijn populariteit onder VVD’ers daalt, kwam eind juni uit onderzoek van EenVandaag. En sinds het congres waarop de stikstofmotie het haalde, tot verbijstering van de partijtop, is er onrust onder de leden. Er zijn ‘brandbrieven’ van afdelingen, er was een afgedwongen VVD-avondje over het asielbeleid, de kandidaat-voorzitter die het partijbestuur graag wil, Onno Hoes, krijgt felle kritiek en lijkt het niet te gaan halen.  Het past helemaal niet bij de VVD als een partij in het middelpunt van de macht, sinds de eerste verkiezingsoverwinning van Rutte  in 2010. Die al jaren de beeldvorming over de eigen partij en de eigen mensen strak in de hand weet te houden, door voortdurend kiezersonderzoek, slimme campagnes en disciplinering van de Tweede Kamerfractie. Alles om in het middelpunt van de macht te blíjven. Op de VVD-avond over asiel in Driebergen, dinsdag, stond Tweede Kamerlid Ruben Brekelmans tegenover bezorgde leden die er genoeg van hebben dat de VVD steeds maar weer lijkt toe te geven aan andere partijen in de coalitie. Bij de koffie klaagden ze over D66, die het volgens hen voor het zeggen heeft in Rutte IV. Brekelmans en Van der Burg waren gekomen om naar de leden te luisteren, maar praatten vooral veel zélf. Volgens Brekelmans is het nog lang niet zeker dat er ook echte dwang komt in de wet – al wilde hij niet „in een semantische discussie terechtkomen over drang of dwang of wat dan ook”. Hij zei: „Zoals het nu is gebeurd, een gemeenteraad wil niet en de Rijksoverheid zegt in dat pand komt een opvanglocatie... ik kan in ieder geval daarvan zeggen, dat is iets wat ik niet wil.” Maar dat er overheidsbemoeienis komt, is wel zeker. Het is de bedoeling, zei Brekelmans, dat iedere regio „eraan bijdraagt” dat Oekraïners, asielzoekers en erkende vluchtelingen een plek krijgen. „Dat is wél dwang”, hield wethouder Paul Slettenhaar uit Castricum vol. „Wees daar dan éérlijk over.” Veel VVD’ers die naar Driebergen waren gekomen, waren boos over de asielafspraken van het kabinet – die waren in hun ogen niet streng genoeg. De volgende dag, woensdag, stapte in Den Haag Tweede Kamerlid Daan de Neef op. Hij vond de manier waarop de VVD met de asielcrisis omgaat juist „ijskoud”. Het was opnieuw een ongemakkelijke situatie voor de VVD: de partij is dus te soft in de ogen van veel leden, maar te hard volgens iemand die jarenlang meedacht over de partijkoers – De Neef was speechschrijver en adviseur van Rutte. Volgens VVD’ers kwam zijn vertrek, net voor een extra fractievergadering over onder andere de koopkracht, onverwacht. Wat meespeelt bij het controleverlies door de VVD-top: onzekerheid over het leiderschap. Bij zo’n beetje elk publiek optreden krijgt Rutte nu de vraag wat hij na de politiek gaat doen, alsof het al bijna zover is. „Ik zit nog midden in dit werk”, zei hij donderdag in een Instagram-livesessie, toen hij het opnieuw moest uitleggen. Hij begon weer over zijn vrijwilligerswerk als docent maatschappijleer. Dat vindt hij, zei hij, nuttig. „Ik ga niet terug het bedrijfsleven in, en doe dan ook niet verder nog iets in de politiek.” Maar het is nog lang niet duidelijk wie Rutte kan opvolgen, als hij er op een dag mee ophoudt. En ook niet hoe: door een lijsttrekkersverkiezing met debatten en eigen campagnes? In 2006, met Mark Rutte en Rita Verdonk als belangrijkste kandidaten, leidde dat tot een langdurig conflict, en bijna tot een scheuring in de VVD. Het lijkt wel zeker dat de nieuwe partijvoorzitter zal moeten bedenken wat de beste aanpak is. Voor dat partijvoorzitterschap zijn er drie kandidaten: oud-burgemeester Onno Hoes, van wie de VVD-integriteitscommissie nu nagaat of hij wel óók lobbyist voor de makelaars mag zijn, ondernemer Eric Wetzels uit Oosterhout en Bert Homan uit Assen, die zich al een paar keer eerder kandidaat heeft gesteld en wordt gezien als kansloos. Hoes is de voorkeurskandidaat van het VVD-bestuur, maar onder de leden lijkt Eric Wetzels veel meer steun te hebben. Hij belooft dat de VVD-top met hem als voorzitter beter zal luisteren naar de zorgen en ideeën in de eigen achterban. VVD-leden mogen er vanaf half september over stemmen, de nieuwe voorzitter begint in het najaar.||https://www.nrc.nl//nieuws/2022/09/02/vvd-top-verliest-controle-wat-nu-a4140647
2022-09-02||‘Stroomstoring in Flevoland kwam door falende veiligheidssystemen’||De storing waardoor een groot deel van Flevoland vrijdag ongeveer drie kwartier zonder stroom kwam te zitten, kwam volgens netbeheerder Tennet doordat veiligheidssystemen niet goed werkten. Dat meldt persbureau ANP. Tijdens een kortsluiting bleven de kabels onder stroom staan, terwijl de noodsystemen het circuit hadden moeten onderbreken. Op verschillende plekken in Flevoland gingen stroomkabels daardoor smeulen en branden. Een luchtfoto van Omroep Flevoland laat zien dat rook opsteeg langs kilometers hoogspanningslijn bij Dronten. De A6 was tijdelijk afgesloten omdat kabels beschadigd leken, met lange files tot gevolg. Zo’n 350 reizigers moesten worden geëvacueerd uit een stilstaande trein tussen Lelystad en Dronten. De kortsluiting heeft „grote schade” aangericht aan de treinkabels, schrijft spoorwegbeheerder Prorail. Dit weekend rijden er in elk geval nog geen treinen op het traject. „We verwachten dat het herstel lang zal duren.” ||https://www.nrc.nl//nieuws/2022/09/02/stroomstoring-in-flevoland-kwam-door-falende-veiligheidssystemen-a4140648
2022-09-02||Column | Even geen boodschap aan de mensenrechten||Hoe denken we in Nederland eigenlijk over mensenrechten?  Dit lijkt een gekke vraag, want mensenrechten hebben net zo’n vanzelfsprekend goed imago als vrede en puppy’s. Toch is onze verhouding ermee niet altijd helder. Vorige week dinsdag twitterde Mark Rutte dat hij had gepraat met de Chinese premier Li Keqiang over „de oorlog in Oekraïne, stabiliteit in de Indo-Pacific, economische en klimaatsamenwerking, en mensenrechten”. Drie dagen later maakte de coalitie bekend dat asielzoekers pas na vijftien maanden hun gezinsleden mogen laten overkomen. Asielexpert Mark Klaassen noemde dit in de Volkskrant „bewust traineren” en dus „in strijd met de richtlijn” die recht geeft op gezinshereniging. Wat onderscheidt de ene soort mensenrechten van de andere? Wat maakt dat Mark Rutte de Chinese premier kan aanspreken op de Chinese omgang met mensenrechten (ik neem althans aan dat de verhoudingen zo lagen en niet andersom) en dat hij dezelfde week mensenrechten in eigen land opschort? Al in 1949, een jaar na de totstandkoming van de Universele Verklaring van de Rechten van de Mens, benoemde de filosoof Hannah Arendt in een essay deze paradox: mensenrechten zijn universeel, maar het zijn soevereine staten die die rechten moeten beschermen. Als die staten even geen boodschap hebben aan de zogenaamd ‘onvervreemdbare’ mensenrechten van niet-burgers (zoals vluchtelingen) dan zijn die rechten dus weinig waard. Zonder een „recht om rechten te hebben”, oftewel om bij een politieke gemeenschap te horen, sta je als mens met lege handen. In het VVD-verkiezingsprogramma is Arendts paradox goed te zien. De partij benadrukt het belangrijk te vinden dat staten de mensenrechten van hun burgers respecteren. Een EU-lidmaatschap voor Turkije is bijvoorbeeld „niet realistisch” vanwege „de verslechtering van onder meer mensenrechten en democratie” in het land. Maar in de passage over asiel komt het woord mensenrechten niet voor. Wel staat er dat het „indien nodig” mogelijk moet zijn het Vluchtelingenverdrag op te zeggen of aan te passen. De VVD wil kennelijk af van het recht om rechten te hebben, althans in Nederland. Deze ontwikkeling zie je niet alleen hier. De Turks-Amerikaanse jurist en filosoof Seyla Benhabib merkte twee jaar geleden op dat steeds meer liberale democratieën het niet meer zo nauw nemen met de mensenrechten: ze stoppen vluchtelingen in detentiecentra en besteden het tegenhouden van migranten uit aan landen als Libië en Turkije. Het tijdperk dat begon met het Vluchtelingenverdrag in 1951 loopt misschien wel ten einde, schreef ze: we bewegen toe naar een ‘new sovereigntism’, met meer bewegingsruimte voor de natiestaat. Benhabib weet dat aan een combinatie van groeiende migratiestromen en de onzekerheid van burgers in snel veranderende samenlevingen. Is dit inderdaad het einde van een tijdperk? Is het utopisch om van mensen solidariteit te verwachten met verre vreemden die gebruik willen maken van dezelfde schaarse middelen? Het is een nogal fundamentele vraag: filosofisch interessant en ook brandend actueel. Maar wordt hier in Nederland een echte discussie over gevoerd? Natuurlijk niet. Het debat over de huidige asieltoestanden komt niet verder dan bakkeleien over wie de feiten op een rijtje heeft. Komt 10 procent uit veilige landen, zoals Joost Eerdmans zei, of toch 3? Staan de azc’s allemaal in de periferie of valt dat wel mee? Hebben migranten dit land opgebouwd, zoals Jesse Klaver beweerde? Zijn de kabinetsplannen juridisch haalbaar? Dit soort feiten zijn belangrijk, maar zonder normatief kader om ze in te plaatsen, schiet je er niets mee op. Over dat kader wordt gezwegen. Wie weet voeren ze in de krochten van politieke partijen wél discussies over de verhouding tussen de natiestaat en universele mensenrechten – bij de wetenschappelijke bureaus, of aan de borreltafel van het partijcongres. Maar in de Tweede Kamer en aan de talkshowtafels blijft het stommelen in het duister. Het is een belediging voor alle betrokkenen. Uiteraard voor de vluchtelingen, maar ook voor de burgers die vrezen dat de verzorgingsstaat geen plek heeft voor veel extra mensen. En, natuurlijk, voor de burgers die een antwoord willen vinden op de vraag: vinden wij mensenrechten überhaupt nog belangrijk? Floor Rusman (f.rusman@nrc.nl) is  redacteur van NRC||https://www.nrc.nl//nieuws/2022/09/02/even-geen-boodschap-aan-de-mensenrechten-a4140640
2022-09-02||De grote versnelling: hoe de ene crisis de volgende aanjaagt||Rond Jerez de la Frontera, hart van de Spaanse sherryregio, begon de druivenoogst dit jaar op 28 juli. Nooit in de geschiedenis was die zo vroeg. Veel warmte en weinig regen zorgen voor eerdere rijping en minder opbrengst. Franse wijnboeren lijden ook schade,  verder naar het noorden wordt het klimaat voor wijnbouw juist gunstiger. De Europese ‘wijngrens’ was eeuwenlang nagenoeg stabiel. Net als wat de Franse historicus Fernand Braudel ‘de olijfgrens’ heeft genoemd: ten zuiden van die lijn domineert olijfolie de keuken, ten noorden ervan boter. In zijn beroemde studie La Méditerranée – over het Middellandse Zee-bekken en de opkomst van een noordelijk, met de Atlantische Oceaan verbonden Europa au-delà des oliviers – ordent Braudel (1902-1985) die wereld aan de hand van drie soorten tijd. Hij ziet een ‘geografische’ tijd, de longue durée, die met het landschap en het klimaat is vervlochten; een iets minder trage ‘sociale tijd’, over economische structuren en demografie; en een snelle ‘individuele tijd’ van politiek, oorlog en vrede.  In de crises die nu over de wereld rollen kun je de tandwielen van alle drie de soorten tijd horen knarsen.  Klimaat was altijd ‘langzame geschiedenis’; je wist het wel, maar merkte het eigenlijk niet. Denk: die ijsbeer op zijn schots. Maar dit werd de Europese zomer van hittegolven, gesmolten temperatuurrecords, brandend bos, lege rivieren. Hier en nu. Geen verrassing, zei Corinne Le Quéré, een Canadese expert op het gebied van broeikasgas en adviseur van de Franse én Britse regering, tegen de Financial Times. „Zo ziet klimaatverandering eruit (…). Volkomen voorspelbaar, als een bewegende trein.” Maar klimaatverandering is niet alleen klimaatverandering. Als de crises van nu iets tonen, is het hoe meervoudig ze zijn. En dat ze elkaar zelfs kunnen versterken tot wat  een ‘polycrisis’ heet – een snelle, niet-lineaire, onvoorspelbare, grensoverschrijdende systeemcrisis die als geheel gevaarlijker is dan de som der delen.  Zie het dure gas door de oorlog in Oekraïne, dat steenkool en kernenergie aantrekkelijk maakt, maar klimaatbeleid en de energietransitie op achterstand zet. Klimaatverandering laat zich juist nu voelen in lage waterstanden, waardoor kerncentrales geen koeling hebben en binnenvaartschepen minder kolen kunnen vervoeren. Volgens de Europese Green Deal moet scheepvaart echter  groeien om luchtvaart te ontlasten. Zo vormen klimaatverandering en de strijd ertegen samen een gordiaanse knoop.  Nederlandse crises zijn ook met elkaar verknoopt. Asiel is: geopolitiek, Europees- en landsbeleid plus lokaal sentiment. In de vergrassing van Nederlandse natuur door stikstof zie je ook de wereldwijde agroketens waaruit je boeren niet zomaar kunt losknippen. Inflatie, overal: consumentenvraag, haperende globalisering post corona, personeelsschaarste, en opnieuw Russisch gas.  Soms helpt het om een complex probleem te ontleden en te kijken waaraan je wél iets kunt doen. Zo gloorde er dezer dagen iets wat op een politieke doorbraak leek. Boeren, ook de asbeststorters, gingen aan tafel met de overheid en liepen niet boos weg, omdat het sleutelbegrip ‘kritische depositiewaarde’ (kdw), om met Wopke Hoekstra te spreken, óók niet langer heilig was. Eerder sloot de coalitie een akkoord door de ‘Turkije-deal’  tijdelijk op te schorten, wat zou neerkomen op een (iets) lagere ‘instroom’.  Om het ‘koopkrachtpakket’ van Prinsjesdag te financieren lijkt onder meer het taboe van een extra winstbelasting voor bedrijven geslecht, inclusief een ‘meevalbelasting’  voor olie- en gasbedrijven die van de energiecrisis profiteren. Ook in Brussel sneuvelde een heilig huis nu Duitsland (met Nederland vermoedelijk in het kielzog) zich niet langer verzet tegen het beknotten van de vrije markt met een maximumprijs voor energie. Zo schuift er in Europa nog een grens naar het noorden: die van de marktinterventie waarvan Spanje en Italië al langer voorstander zijn. Kanttekeningen genoeg.  Gerald Knaus, de Duitse migratie-expert die geldt als architect van de Turkije-deal, sprak van schadelijke „symboolpolitiek”. Volgens dat akkoord na de migratiecrisis van 2015 betaalt de EU Ankara miljarden voor de opvang en integratie van vluchtelingen in Turkije en neemt de EU zelf een beperkt aantal van hen op, waaronder duizend door Nederland. In Europa is er volgens Knaus helemaal geen noodsituatie à la Ter Apel. „Een rijk EU-land dat niet bereid is om kleine aantallen mensen op te nemen, dat geeft ook Turkije geen goed voorbeeld”, zei hij in Nieuwsuur. En of er voor de kdw een nieuw ‘meetinstrument’ voor stikstofschade komt – of zelfs: denkbaar is – valt te bezien. En dus ook of de overheid niet opnieuw valt voor uitstel, boekhoudtrucs en luchthandel. De verleiding is groot. Zie het plan van het kabinet om de verbreding van de A27 bij Amelisweerd  door te zetten via het aankopen van ‘stikstofruimte’ van acht boerenbedrijven. Een omstreden praktijk die hoe dan ook ten koste zal gaan van de ruimte voor  onvervangbare eiken en kastanjes.  Je kunt ook zeggen: elke crisis minder is er één, al is het door improviseren en pleisters plakken. Alleen al rust, even pas op de plaats maken, kan verhelderend zijn. Maar het is de vraag of we de luxe hebben om compromissen te sluiten. De klimaattop in Glasgow is nog geen jaar geleden. De urgentie ervan lijkt goeddeels verdwenen achter de rook van het Oekraïne-slagveld. „De meeste politici snappen het echt wel”, zei Le Quéré, de emissie-expert. Alleen, „is er altijd een excuus”: te moeilijk, te duur, de verlamming die uitgaat van kijken naar anderen die óók niets doen. Intussen verdwijnt de kans op  een opwarming van maximaal 1,5 graden Celsius achter de horizon. Vorig jaar stootte de wereld 36 gigaton kooldioxide uit. Voor een fiftyfiftykans om die 1,5 graad te halen is er nog ‘ruimte’ voor 420 gigaton in de atmosfeer: bij de huidige uitstoot is dat ‘CO2-budget’ in twaalf jaar opgebruikt.  Intussen brandt de Amazone  en zal het smeltende Groenland de zeespiegel met minimaal 27,5 centimeter doen stijgen, ook als de temperatuurstijging nu zou stoppen, bleek deze week. En vragen wetenschappers als Le Quéré zich af of het klimaat nog verrassingen in petto heeft: tipping points die niemand heeft voorzien. „Het systeem is wel uit evenwicht, maar nog redelijk stabiel”, zei ze. „Wat me wetenschappelijk zorgen baart is: klopt dat?”  Dat is het echte achtergronddoek van deze tijd: de langzame geschiedenis die zomaar kan versnellen.  Ook zonder verdere opwarming zal de zeespiegel met 27,5 centimeter stijgen door het smelten van de ijskap op Groenland. Verder houdt de droogte aan. Klimaatverandering is hier en nu. Andere crises zouden die ook nog eens kunnen versterken. Wel gloorden er deze week enkele politieke doorbraken.||https://www.nrc.nl//nieuws/2022/09/02/de-grote-versnelling-hoe-de-ene-crisis-de-volgende-aanjaagt-a4140638
2022-09-02||Fabrieken van Aldel en ArcelorMittal stil om energieprijs||De problemen in de energie-intensieve industrie als gevolg van de energiecrisis breiden zich uit. Vrijdag kondigde aluminiumfabriek Aldel in Delfzijl aan de productie stil te leggen vanwege de hoge elektriciteitsprijzen. ArcelorMittal, het grootste staalbedrijf ter wereld, maakte bekend fabrieken in Bremen later deze maand tijdelijk uit te zetten. Donderdag had het al een vergelijkbaar besluit genomen voor een Spaanse staalfabriek. Europese gas en elektriciteitsprijzen schommelen de laatste weken rond recordniveaus. In Nederland leidde dat er al toe dat kunstmestfabriek Yara in Zeeland een groot deel van de fabriek uitzette. Ook de zinkfabriek van Nyrstar in het Noord-Brabantse Budel ligt stil.  Daar komt nu aluminiumfabriek Delfzijl bij. Die fabriek is een van de grootste stroomverbruikers van Nederland. Ongeveer 180 van de 200 werknemers zullen voorlopig niet nodig zijn op de werkvloer, aldus het bedrijf.  Bijna een jaar geleden sloot Aldel al definitief de afdeling die vloeibaar aluminium maakt. De gieterij, die ingekocht aluminium bewerkt, draaide tot op heden nog wel. ArcelorMittal refereerde vrijdag ook expliciet naar een afgenomen vraag als reden om de fabrieken stil te leggen. Dat is opvallend, omdat de vraag naar staal de afgelopen maanden recordhoogtes bereikte. Volgens ArcelorMittal verslechteren de economische vooruitzichten de laatste tijd snel. ||https://www.nrc.nl//nieuws/2022/09/02/meer-fabrieken-stil-om-energieprijs-a4140632
2022-09-02||Vooral in Duitsland was Gorbatsjov populair||‘Thank you’ schrijven Duitsers deze dagen op sociale media boven foto’s van Michail Gorbatsjov. Zonder hem „zaten we misschien nog steeds achter een muur”, schreef een journalist van Die Zeit  op Twitter.  Dankbetuigingen zijn de rode draad in de Duitse reacties op het overlijden van Michail Gorbatsjov, alom ‘Gorbi’ genoemd, zoals de Oost-Berlijners hoopvol scandeerden bij zijn bezoek aan Berlijn ter gelegenheid van het veertigjarige bestaan van de DDR in oktober 1989. Kanselier Olaf Scholz (SPD) schreef:  „Wij Duitsers hebben oneindig veel aan hem te danken”. Minister van Buitenlandse Zaken Annalena Baerbock (Groenen) sprak over „eeuwige dankbaarheid”.   Angela Merkel schreef: „Ik kan tot op de dag van vandaag de angst voelen die ik samen met veel mensen in de DDR  in 1989 had, dat er zoals in 1953 weer tanks zouden rollen als wij ‘Wir sind das Volk’ en later ‘Wir sind ein Volk’ riepen. Maar ditmaal – anders dan in 1953 – rolden er geen tanks, vielen er geen schoten. In plaats daarvan hield Michail Gorbatsjov het oudgediende DDR-bestuur voor: ‘Wie te laat komt, zal door het leven gestraft worden’.” Die formulering geldt als enigszins apocrief, maar feit is dat Honecker en zijn getrouwen  zodanig geïntimideerd waren door Gorbi’s  bezwerende woorden dat ze de revolutie op haar beloop lieten. Merkel vervolgt: „Michail Gorbatsjov heeft ook mijn leven radicaal veranderd. Ik zal dat nooit vergeten.” Iets van de dankbaarheid die Duitsland voelt voor Gorbi, moet Gorbatsjov ook hebben gevoeld voor Duitsland. Terwijl hij in zijn thuisland toenemend geïsoleerd en verguisd werd en de Russische kranten niet eens meer zijn ingezonden stukken wilden afdrukken, werd hij in Duitsland bewonderd en geëerd.  Vrijwel iedere Duitse prijs die in de verte iets te maken heeft met vrede of rechtvaardigheid is in de afgelopen decennia aan Gorbatsjov uitgereikt, en tussendoor werd Gorbatsjov in Duitsland uitgenodigd voor premières, herdenkingen en jubilea. Na zijn overlijden dinsdag klonken overal in Berlijn anekdotes van mensen die Gorbi eens de hand hadden geschud of een taxi met hem hadden gedeeld. Toen zijn vrouw in 1999 ziek werd, liet hij haar in  het Duitse Münster behandelen.  In een stuk dat de Süddeutsche Zeitung  deze week publiceerde haalt de Duitse oud-minister van Financiën Theo Waigel (CSU) herinneringen op aan Gorbatsjov. Waigel onderhandelde in 1990 met zijn Sovjet-collega over het bedrag dat Duitsland moest betalen voor het terugtrekken van de Sovjet-troepen uit Oost-Duitsland. Waigel deed veel te zuinig, vonden de Sovjets, ook al werd uiteindelijk 12 miljard Duitse mark betaald. In 2010, bij de tachtigste verjaardag van Helmut Kohl, riep Gorbatsjov Waigel nog toe: „Daar hebben we Theo Waigel, de vrek.” Bij de eerste ontmoeting tussen Waigel en Gorbatsjov, in het Kremlin in 1987, had Gorbatsjov gezegd dat de geschiedenis leert dat er vrede in Europa is als Duitsers en Russen samenwerken.  Die gedachte zeer toegedaan, richtten Vladimir Poetin en de toenmalig Duitse kanselier Gerhard Schröder in 2001 het forum de ‘Petersburger Dialog’ op.  De eerste vertegenwoordiger van Russische zijde was Michail Gorbatsjov, vanaf 2005 was de vertegenwoordiger van Duitse zijde de eerste democratisch verkozen minister-president van de DDR in 1990, Lothar de Maizière. Het duo belichaamde de geweldloze eenwording, de wederzijdse welwillendheid. Die combinatie Gorbatsjov-De Maizière als symbool voor de Duits-Russische samenwerking was ook geflatteerd, meer wensdenken dan werkelijkheid. Volgens een artikel in  Der Spiegel was het hoe de Duitsers graag de betrekkingen zagen: „vol van de Russische ziel, waar men in Duitsland zo van houdt: […] het gebreide vest van Kohl in het Russische bos, Jeltsin schommelend op het balkon van het Berlijnse stadhuis, Poetin, Duitssprekend in de Bondsdag.” Poetin verving in 2009 de door hem verachte Gorbatsjov – hij gaat ook niet naar zijn begrafenis deze zaterdag, omdat dit niet in zijn „werkschema” zou passen  – door een Gazprom-man. Na de annexatie van de Krim in 2014 trok ook Angela Merkel haar oude mentor De Maizière terug uit de Petersburger Dialoog, en verving hem door een spoormanager die geen Russisch sprak of anderszins gevoelens koesterde voor Rusland. De Maizière, gevraagd naar het overlijden van  zijn vriend Gorbatsjov, kon vanwege gezondheidskwesties niet meewerken. Het tijdperk van de optimisten komt met de dood van Gorbatsjov tot een definitief eind. ||https://www.nrc.nl//nieuws/2022/09/02/vooral-in-duitsland-was-gorbatsjov-populair-a4140623
2022-09-02||In Vilnius en Bakoe wordt Gorbatsjov niet geëerd||Twee soorten reacties werden deze week belicht na het overlijden van Michail Gorbatsjov. Geprezen in het Westen omdat hij een einde maakte aan de Koude Oorlog en het communisme een menselijk gezicht gaf. Verguisd in Rusland omdat hij de Sovjet-Unie liet instorten en de chaos van de jaren negentig in Rusland inluidde. Een derde variant kwam minder aan bod: gehaat in voormalige Sovjet-republieken omdat hij de roep om vrijheid en onafhankelijkheid in die landen met geweld trachtte te onderdrukken. Alleen al  binnen de Europese Unie opende zich een diepe kloof in waardering voor de laatste leider van de Sovjet-Unie. Een duidelijk voorbeeld is de boodschap die de Litouwse minister van Buitenlandse Zaken, Gabrielius Landsbergis, woensdag op Twitter plaatste. „Litouwers zullen Gorbatsjov niet eren. We zullen nooit vergeten dat zijn leger burgers vermoordde om de bezetting van ons land door zijn regime te verlengen. Zijn soldaten schoten op onze ongewapende demonstranten en verpletterden hen onder zijn tanks. Dat is hoe we ons  hem zullen herinneren.” Landsbergis verwijst naar de ‘Januari-gebeurtenissen’ in  1991. Het dieptepunt was de bestorming door Sovjet-soldaten van de tv-toren in Vilnius op 13 januari, wat in Litouwen ook bekendstaat als Bloody Sunday. Veertien demonstranten kwamen om het leven. Op 11 maart 1990 had Litouwen zich onafhankelijk verklaard, als eerste van de vijftien Sovjet-republieken. Vytautas Landsbergis, grootvader van de huidige minister en de eerste president na de onafhankelijkheid, speelde daarbij een sleutelrol. Michail Gorbatsjov wordt deze zaterdag begraven op de begraafplaats van het Novodevitsjikloosterin Moskou, naast zijn echtgenote Raisa. Ook Nikita Chroesjtsjov en Boris Jeltsin liggen hier begraven. Gorbatsjov krijgt geen staatsbegrafenis. President Poetin is niet aanwezig. Poetin stuurde woensdag condoleances naar de familie. Hij noemde Gorbatsjov „een politicus en staatsman die een enorme invloed op de koers van de wereldgeschiedenis heeft uitgeoefend”. Poetin: „Hij leidde zijn land in een tijd van complexe en dramatische verandering en grote uitdagingen op het gebied van buitenlands beleid, economische beleid en sociaal beleid. Hij zag in dat hervormingen nodig waren en hij streefde naar het voorstellen van zijn eigen oplossingen voor langdurige problemen.” Donderdag nam Poetin  afscheid van Gorbatsjov in het ziekenhuis waar hij lag opgebaard. Videobeelden tonen Poetin  die een boeket rode rozen naast de kist legt en tot slot een kleine buiging maakt en een kruisje slaat. Zaterdagochtend stonden Russen in lange rijen te wachten om afscheid te nemen van Gorbatsjov in het Vakbondshuis.  In Litouwen is het geweld niet vergeten. In de tv-toren hangen portretten van de slachtoffers, 13 januari is de Dag van de Verdedigers van Vrijheid. Begin dit jaar begonnen  nabestaanden van vier slachtoffers een civiele zaak tegen Gorbatsjov. Als opperbevelhebber van het leger was hij verantwoordelijk, aldus de dagvaarding. „Twee dagen van ingrijpen door het Sovjet-leger waren niet mogelijk zonder toestemming van Gorbatjsov”, zei Robertas Povilaitis, zoon van een slachtoffer, in een verklaring bij het begin van de zaak. Ook in andere vroegere Sovjet-republieken ziet men Gorbatsjov primair als de man die zijn uiteenvallende rijk krampachtig bijeen probeerde te houden. Hij was in dit perspectief verantwoordelijk  voor de stuiptrekkingen van een stervende moloch. Terwijl de satellietstaten in Oost-Europa hun vrijheid herwonnen en Duitsland werd herenigd, werd protest aan de randen van Rusland neergeslagen. Als Gorbatsjov daar niet de opdracht toe gaf, heeft hij het in elk geval niet voorkomen, is de overtuiging.  Kazachstan had in december 1986 de primeur van zo’n Sovjet-interventie, met naar schatting 200 doden als gevolg. In april 1989 vielen 21 doden door bruut legeroptreden in de Georgische hoofdstad Tbilisi. In Azerbeidzjan staat 20 januari 1990 bekend als Zwarte Januari; een invasie van 26.000 Sovjet-soldaten leidde tot circa 150 dode burgers.  Isa Gambar (65) was erbij, op 20 januari in Bakoe. De politicus uit Azerbeidzjan was destijds nauw betrokken bij de onafhankelijkheidsbeweging, was daarna kortstondig president en parlementsvoorzitter en is nu een belangrijke stem van de oppositie. Gambar: „Gorbatsjov was opdrachtgever van het militaire ingrijpen, daar ben ik zeker van. Ik heb destijds het decreet gezien waarin hij de noodtoestand afkondigde.”  Het drama in Bakoe heeft een grote bijdrage geleverd aan het uiteenvallen van de Sovjet-Unie, denkt Gambar. „Na die dag was het volstrekt duidelijk dat Azerbeidzjan geen deel meer kon uitmaken van de Sovjet-Unie. Maar andere landen zagen het ook, het was de doodsteek. Hoe meer repressie, hoe sterker de wil om onafhankelijk te zijn.” Gorbatsjov heeft in een toespraak in 1995 zijn spijt uitgesproken over  ‘Zwarte Januari’: „Het verkondigen van de noodtoestand in Bakoe en het inzetten van het leger was de grootste fout van mijn politieke leven.”  Direct na het ingrijpen in Vilnius in januari 1991 volgde buurland Letland, waar tijdens ‘De Barricaden’ zes doden vielen. In Oekraïne spelen andere redenen om niet te rouwen om Gorbatsjov. Hij verzweeg de kernramp in Tsjernobyl in april 1986 en liet de 1-mei-parades doorgaan, ondanks  stralingsgevaar. Daarnaast steunde hij de Russische annexatie van de Krim in 2014. Toomas Hendrik Ilves, oud-president van Estland, constateerde deze week dat het sentiment over Gorbatsjov in voormalige Sovjet-republieken wordt  genegeerd. Hij  twitterde cynisch: „Wij Oost-Europeanen doen er niet toe, onze tragedies zijn niet relevant.” Toont het verschil in waardering voor Gorbatsjov, met West-Europa aan de ene kant en de Baltische landen en de Kaukaus aan de andere kant, de verdeeldheid in Europa? Verklaart dit mede waarom de Baltische landen nu vanwege de oorlog in Oekraïne verder willen gaan met maatregelen tegen Rusland dan West-Europese landen? Politiek analist Kadri Liik, onderzoeker bij denktank European Council on Foreign Relations, wil er niet aan. „Dit zegt niets over Europese verdeeldheid of de Europese identiteit. Je moet geen verbanden zoeken waar ze niet zijn. Verschillende landen hebben verschillende ervaringen met de Sovjet-Unie, dat is het. De Baltische landen vrezen dat ze na Oekraïne aan de beurt zijn, dat verklaart hun harde opstelling.” Liik sluit niet uit dat Balten de komende jaren positiever gaan oordelen over Gorbatsjov.  „Anders dan Poetin zette hij het geweld niet door. Zijn instinct was liberaal.” Dat haar vaderland Estland ontsnapte aan gewelddadige onderdrukking van protest heeft volgens Liik geen duidelijke reden. „Waarom dat niet gebeurde, moeten historici uitzoeken in Sovjet-archieven.” Dat Gorbatsjov minder gewelddadig optrad dan zijn voorgangers en opvolgers, wordt als een verdienste gezien. Jeltsin en Poetin gingen veel verder met militair ingrijpen, bijvoorbeeld in Tsjetsjenië. Ter verdediging wordt ook aangevoerd dat lokale leiders het ingrijpen initieerden (Tbilisi) of dat Gorbatsjov werd misleid door zijn ministers (in Vilnius). David Batasjvili, onderzoeker bij de Georgische denktank Rondeli Foundation, vindt zulke relativeringen van Gorbatsjovs betrokkenheid onterecht. „Als staatshoofd was hij verantwoordelijk voor acties van het Sovjet-leger. Omdat vergelijkbare misdaden in verschillende Sovjet-staten in dezelfde periode werden gepleegd, is er sprake van een gedragspatroon dat het uiteenvallen van het rijk moest voorkomen.” Volgens Batasjvili hebben de „West-Europese elites” niet alleen het agressieve imperialisme van Poetin te lang ontkend. „De houding tegenover Gorbatsjov is vergelijkbaar. Ondanks systematisch bloedvergieten in Oost-Europa nam West-Europa het Russische imperialisme niet serieus.” En dan die grootste verdienste van Gorbatsjov in West-Europese ogen, het beëindigen van de Koude Oorlog. Dat ziet men in de voormalige Sovjet-republieken ook anders, bleek deze week uit commentaar op sociale media: het is de verdienste van de bevolking. Batasjvili sluit zich daarbij aan. „De Koude Oorlog eindigde niet vanwege Gorbatsjovs goede bedoelingen maar vanwege zijn falen als imperiale leider.” In Vilnius, Bakoe en Tbilisi wordt nog jaarlijks gevierd dat de bevolking in opstand kwam tegen de grote buurman. Ze kregen geen vrijheid, ze dwongen het af.||https://www.nrc.nl//nieuws/2022/09/02/geen-eer-voor-gorbatsjov-in-riga-en-bakoe-a4140622
2022-09-02||De ingrediënten voor een stakingsgolf deze herfst zijn aanwezig||Zijn de verhoudingen nog nooit zo goed geweest, gooit de hoge inflatie roet in het eten. Vanaf komende week zitten vakbonden en grote werkgevers uit de metaalsector weer met elkaar aan tafel om te onderhandelen over een nieuwe cao, de collectieve arbeidsovereenkomst. De afgelopen tien jaar liepen die onderhandelingen steevast uit op stakingen. Pas na het neerleggen van werk door werknemers werd de ‘Metalektro’ het doorgaans eens over loonsverhogingen en andere arbeidsvoorwaarden.  Nu, zegt vakbondsonderhandelaar Albert Kuiper van de FNV, zijn de verstandsverhoudingen tussen bonden en werkgevers voor het eerst in jaren erg goed. „Van alleen maar vechten wordt een sector niet beter.” Maar, zo zegt Kuiper, op „de inhoud” zal het dit jaar nog niet makkelijk zijn om tot een overeenkomst te komen voor de ruim 90.000 werknemers bij grote metaalbedrijven.  Vakbonden willen dat werknemers in hun loon gecompenseerd worden voor de hoge prijsstijgingen. Sterker nog, dat vinden ze het minimaal noodzakelijke. Veel mensen dreigen er dit jaar door de hoge inflatie financieel sterk op achteruit te gaan. Het Centraal Planbureau houdt voor dit jaar al rekening met prijsstijgingen van gemiddeld 9,9 procent.   In cao’s werden dit jaar tot nog toe loonsverhogingen van gemiddeld 3,2 procent afgesproken. Dat is weliswaar fors in vergelijking met eerdere jaren, maar komt niet in de buurt van een compensatie voor inflatie.  Voor NS-werknemers was het deze week reden om te gaan staken. De 3,2 procent loonsverhoging per jaar die het spoorwegbedrijf ze biedt, vinden ze verre van voldoende. Ze eisen onder meer dat ze automatisch gecompenseerd worden voor de prijsstijgingen. Daarbovenop willen ze dat het brutoloon met 100 euro per maand  omhooggaat. De NS zegt een dergelijke verhoging niet te kunnen betalen omdat er minder mensen met de trein reizen en het bedrijf dus ook minder inkomsten heeft.  De ‘stakingsestafette’ die NS-werknemers begonnen, zorgde vrijwel de gehele week voor ontregeld treinverkeer.  Staan Nederland meer van zulke ontregelingen te wachten? Volgt, zoals FNV-voorzitter Tuur Elzinga het noemt, „een hete herfst” vol stakingen? De vakbond is de loonmatiging zat, zeker nu bedrijven „steeds meer winst afromen”. Bedrijven  boekten het eerste kwartaal van dit jaar recordwinsten, meldde statistiekbureau CBS.  Elzinga waarschuwde werkgevers deze week voor meer acties als de gewenste „loongolf” uitblijft. „Met de acties op Schiphol, bij de NS en straks ook in het streekvervoer, laten we zien dat onze leden tot veel in staat zijn.” Ook nu het kabinet 15 miljard euro uittrekt om het verlies van koopkracht tegen te gaan, blijft „de noodzaak van een loongolf onverminderd groot”, aldus de vakbond. In aanloop naar Prinsjesdag lekte uit dat het kabinet onder meer het minimumloon sneller en verder gaat verhogen: in één klap met 10 procent. Ook wordt het eerste tarief van de inkomstenbelasting verlaagd. Maar: allemaal wel pas vanaf komend jaar.  De ingrediënten voor een stakingsgolf zijn dus wel aanwezig, zegt emeritus hoogleraar economische geschiedenis Jan Luiten van de Zanden. „Er zijn enorme personeelstekorten, de inflatie is ongekend hoog. Daarnaast heeft het kabinet aangegeven op korte termijn zelf weinig te kunnen doen. Dan blijft het enige instrument: de lonen verhogen.”  Zijn werknemers daarvoor bereid tot actie? In Nederland wordt, zeker in vergelijking met landen als België en Frankrijk, relatief weinig gestaakt. De afgelopen twee decennia waren er gemiddeld rond de 20 stakingen per jaar in Nederland, vertelt Rosa Kösters, onderzoeker bij het Internationaal Instituut voor Sociale Geschiedenis (IISG). Daar zit van alles tussen: van werkonderbrekingen bij een bedrijf van een paar honderd werknemers tot meerdaagse stakingen bij multinationals. Eén ding hebben ze vaak gemeen: dat ze plaatsvinden rondom cao-onderhandelingen.  Komende maanden verlopen er  tientallen cao’s. In onder meer de kinderopvang (ruim 70.000 werknemers), bij Prorail (4.500 werknemers) en in de winkelbranche (tegen de  128.000 werknemers) zullen bonden en werkgevers dit najaar moeten onderhandelen over nieuwe arbeidsvoorwaarden en loonsverhogingen.  In enkele sectoren rommelt het al.  Zo werden deze week nieuwe stakingen in het streekvervoer aangekondigd. In aanloop naar een landelijke stakingsdag op 16 september leggen werknemers in verschillende regio’s een voor een het werk neer, net als bij de NS. Bij de callcenters, waar al langer gesprekken lopen over een nieuwe cao, wordt ook nagedacht over mogelijke acties, laat een FNV-woordvoerder weten.   „Dan gaan we naast de spoorlijnen ook de bellijnen platleggen.”  Het verbaast IISG-onderzoeker Kösters niet: uit onderzoek blijkt dat stakingen ‘besmettelijk’   zijn. „Als er binnen een sector gestaakt wordt, is de kans op een staking bij een soortgelijk bedrijf heel aannemelijk.” Die aanstekelijkheid gaat zelfs over grenzen heen. Ze wijst op de staking bij KLM dit voorjaar. „Ook op andere plekken in Europa werd door personeel van vliegtuigmaatschappijen gestaakt.” Bij Lufthansa bijvoorbeeld, in Duitsland. En dit najaar gaan spoorwegwerknemers in het Verenigd Koninkrijk  staken. Zij legden eerder deze zomer al  een groot deel van het Engelse treinverkeer plat.  Ook bij kleinere, nieuwe vakbonden ziet Kösters internationaal contact, bijvoorbeeld bij bonden voor  fietskoeriers als Gorillas. „Die wisselen internationaal ervaringen uit en organiseren weleens solidariteitsacties.”  Het cliché wil dat staken is voor „stoere mannen die in de haven of industrie werken”, zegt Kösters, „zeg maar de traditionele fabrieksarbeider”. Dat strookt niet meer met de werkelijkheid, zegt ze. Er wordt juist ook steeds meer gestaakt in de dienstensector. „We hebben vorig jaar de onderwijsstakingen gehad, daar deden veel vrouwen aan mee. Of de acties in de schoonmaak, van een paar jaar terug. Daar werken veel vrouwen met een migratie-achtergrond.”  Komt het  tot meer stakingen, dan zal dat niet altijd zo ontwrichtend zijn als bij de NS. „Wij raken bedrijven in de portemonnee”, zegt FNV-onderhandelaar Kuiper. Werknemers in de Metalektro werken bij bedrijven als DAF of VDL Nedcar. Leggen zij het werk neer,  „dan worden er gewoon een dag geen auto’s gemaakt”. Dat haalt een producent niet zomaar in, de productie wordt „ver vooruit gepland”.    Vakbonden in Nederland voeren „best wel efficiënt” actie, zegt Kösters. „Geen wekenlange stillegging, maar bijvoorbeeld één dag een grote actie.” Ook werkonderbrekingen van één uur komen voor. „Dan laat je een werkgever zien: iedereen is actiebereid. Soms is alleen die stakingsdreiging al voldoende.” Uiteindelijk, zegt Kösters, zijn Nederlandse vakbonden niet zo gericht op stakingen. „Ze lossen het het liefst in onderhandelingen op.”  De ‘stakingsestafette’ die NS-werknemers begonnen, zorgde vrijwel de gehele week voor ontregeld treinverkeer in het hele land. Door de hoge inflatie zijn stakingen in andere sectoren niet uitgesloten.    Industrieconcern VDL verwacht een groter dan gebruikelijke loonstijging in de industrie. Dat zei topman Willem van der Leegte vrijdag bij de presentatie van de halfjaarcijfers van het Eindhovense familiebedrijf (15.000 werknemers).  Volgens Van der Leegte lijkt het er niet op dat werkgevers „wegkomen met een stijging van 2 tot 3 procent”. Op dit moment vinden in de industrie cao-gesprekken plaats.  Van der Leegte ziet wel enig risico op een loon-prijsspiraal, maar: „Je kunt de huidige prijsstijgingen niet allemaal afwentelen op de consument.”  VDL, dat producten maakt van auto’s tot zonnebanken, noteerde een omzet die licht steeg naar 2,6 miljard in de eerste helft van 2022. De winst daalde naar 54 miljoen euro, voor een groot deel door hoge energieprijzen.||https://www.nrc.nl//nieuws/2022/09/02/ingredienten-voor-een-stakingsgolf-zijn-aanwezig-a4140627
2022-09-02||Vertrekkend topbestuurder Volvo: ‘Mijn Nederlandse directheid heeft me geholpen’||Waar zijn we mee bezig? Het was een simpele vraag die vier jaar geleden voorlag in de raad van bestuur van Volvo. Lex Kerssemakers, Nederlander in de top van het autobedrijf, zat met zijn hooggeplaatste collega’s in een restaurant in San Francisco.  „We hadden een voicesysteem in onze auto’s”, vertelt Kerssemakers over de discussie die avond. „Als ik er Engels tegen praatte, dan zei-ie: what do you mean?” Google was daar al veel verder in. Moest Volvo zich blijven inspannen voor spraaksystemen? „We hebben toen  geconcludeerd: nee, daar stoppen we mee.” Volvo bleef doen waar het zelf goed in was – auto’s bouwen – en ging met Google samenwerken.  Terugkijkend was het de juiste keus, denkt Kerssemakers. Maar  het was moeilijk. „Er zaten echt veel risico’s aan, we hadden al contracten voor de eigen ontwikkeling.” Dat autofabrikanten als Volvo – van oudsher mechanische bedrijven – naar techbedrijven als Google toe groeien, is een van de belangrijkste ontwikkelingen  die Kerssemakers (1960)  in het Volvo-bestuur heeft meegemaakt. Na de zomer stopt hij, na achttien jaar in de top van de relatief kleine Europese fabrikant (40.000 werknemers, omzet in 2021 zo’n 26 miljard euro).  Kerssemakers, die in de top strategische en commerciële functies had en een tijdje de Amerikaanse tak van Volvo leidde, wil zijn leven graag  anders invullen, vertelt hij in het Nederlandse Volvo-hoofdkantoor aan de A2 in Beesd. „Tropenjaren”, noemt hij de twee decennia in de top van het  bedrijf. „Vierentwintig uur, zeven dagen in de week. Dan ga ik terug naar de statistiek: wij mannen worden gemiddeld tachtig. Wat ga ik doen met de resterende tijd?”  Kerssemakers blijft  als adviseur betrokken bij Volvo en ziet wel wat in bijvoorbeeld commissariaten. Maar hij   en zijn vrouw gaan terug van Göteborg – waar het hoofdkantoor zit – naar Eindhoven, zijn geboortestad. Ze vonden het leven in Zweden fantastisch, gingen regelmatig met een bootje van eilandje naar eilandje, maar: „Uiteindelijk zit hier familie, vrienden,  roots.” Kerssemakers z’n kinderen wonen al een paar jaar in Nederland.  Lex Kerssemakers (1960) ging rond zijn negentiende studeren aan de IVA Business School in Driebergen, een managementopleiding voor  de autobranche. Vanaf 1983 tot nu werkte hij bijna onafgebroken bij Volvo, alleen tussen 1993 en 1995 even bij een marketingbureau.  Voordat hij in de top van Volvo terechtkwam in 2004, werkte Kerssemakers onder andere op de marketingafdeling, als inkoper en als regiomanager voor delen van Europa.  In de raad van bestuur was hij periodes zowel verantwoordelijk voor strategie als voor de dagelijkse operatie van het bedrijf. Tussen 2015 en 2017 gaf Kerssemakers bovendien leiding aan de Amerikaanse tak van Volvo. Kerssemakers is getrouwd en heeft twee kinderen.  Nu heeft hij eindelijk tijd om in een soort „garage-mancave” die hij met twee vrienden heeft te sleutelen aan oude auto’s, zoals zijn Volvo Amazon en Alfa Spider – die kampen met achterstallig onderhoud. „Met oude auto’s kan dat sleutelen nog”, zegt hij. „Mijn technische kennis is goed, maar wel roestig. Op YouTube kan je gelukkig alles vinden.”   Vanuit Göteborg  overzag Kerssemakers de afgelopen  decennia hoe zowel Volvo als de auto-industrie   totaal veranderden, soms met de nodige moeite en spanningen. Er waren wisselende eigenaren: Volvo was Zweeds, kwijnde weg onder het Amerikaanse Ford en heeft nu al twaalf jaar een Chinese eigenaar. Er was de opkomst van elektrisch rijden. Volvo stelde in 2020 een relatief ambitieuze exitdatum voor de benzinemotor, al in 2030.  En dan is er die digitalisering. „Klanten verwachten dat wat hun telefoon kan, een auto tegenwoordig ook kan”, vertelt Kerssemakers. Voor automakers, vaak wat  conservatief, is dat een enorme verandering. Een megaconcern als Volkswagen (660.000 werknemers) worstelt al jaren met het ontwikkelen van betrouwbare software voor elektrische modellen. En ook buiten de auto  vindt digitalisering plaats, zoals apps waarmee je de benzinestand kan aflezen, of het online kopen van auto’s.  Kerssemakers: „Wij zijn als sector in feite oude industrie. Op dit gebied lopen we wat achter.” Bij zo’n samenwerking met Google stuit je op een totaal andere cultuur. Snel, digitaal. Hoe ging dat? Kerssemakers lacht even en denkt een paar seconden na. „Dit zijn de woorden van Google, hè? Wat zij tegen ons zeiden is: jullie zijn relatief klein, niet zo hiërarchisch. Plat. Ze zagen dat wij beslissingssnelheid hadden. Dat hebben ze later meerdere keren bevestigd toen ze ook met andere fabrikanten samenwerkten.” Kerssemakers, zoon van een DAF-medewerker, kwam halverwege de jaren tachtig via de Nederlandse fabriek (nu VDL Nedcar) bij Volvo terecht. Hij begon als inkoopmanager voor mechanische onderdelen. In die tijd was het innovatief dat auto’s een geluidje maakten als je je riem niet om had, vertelt hij.  De autowereld genoot van jongs af aan zijn interesse. De enige andere sector waar hij, terugkijkend, zich wel had zien werken, was de hotelwereld. „Het focussen op klanten, de service. Veel trends op dat gebied beginnen in de hotelwereld.” De interesse maakte dat hij slapen in hotels nooit een probleem vond – handig, aangezien het volgens zijn eigen berekeningen jarenlang ruim twee nachten per week voorkwam.  Bij Volvo werkte Kerssemakers zich in de jaren negentig snel op. De Nederlandse directheid hielp, denkt hij. „We zijn ietwat onconventioneel, een beetje lomp.” Maar iedereen wist altijd waar hij stond, vertelt hij, en dat was handig.  Kerssemakers kwam in 2004 in de raad van bestuur als hoofd strategie, toen Volvo eigendom was van het Amerikaanse Ford. Achteraf gezien zou het de moeilijkste periode uit de geschiedenis van het bedrijf zijn. Ford investeerde weinig, Volvo had het moeilijk. Veel automodellen werden uitgewisseld tussen de merken, waardoor Volvo de eigen identiteit dreigde te verliezen. Was het toen nog leuk om bij Volvo te werken? „Nou… het was een uitdaging. Zeker de laatste jaren, toen Ford al besloten had Volvo te verkopen. Ik heb toen wel gedacht: als er niet snel een beslissing komt, dan heeft het geen zin. Maar toen de Chinezen aan boord kwamen,  kregen we de kans opnieuw te beginnen. Ze stonden niet met een zak geld te slingeren, we moesten alles zelf financieren met leningen. We hadden  geen fabrieken in Azië en Amerika en geen product, omdat we onderdelen deelden met Ford. Maar wel de ambities en kennis. Als je dan enige trots en betrokkenheid hebt, dan blijf je.”  Het beursgenoteerde Volvo is het enige Europese automerk dat voor een meerderheid in handen is van een Chinees bedrijf. In 2010 kocht Geely, het autoconcern van de Chinese ondernemer Li Shifu, Volvo. „Het eerste wat meneer Shifu zei was: Volvo blijft Volvo. En hij heeft zich vanaf dag één aan die afspraak gehouden. Hij zei: jullie zijn het managementteam. Ze hebben ons de vrije hand gegeven.” Met succes: Volvo is inmiddels een gezond en groeiend bedrijf dat enkele honderdduizenden auto’s per jaar verkoopt.  Geely wilde misschien ook leren hoe jullie auto’s bouwden. „Ja, natuurlijk. En dat hebben ze ook gedaan. Er is ook uitwisseling van technologie. In Lynk&Co [een ander merk van Geely] zit veel technologie van ons. Maar na een paar jaar was dat leren helemaal niet meer nodig.”  De Chinezen hebben snel geleerd, zegt Kerssemakers. Ongeveer tien jaar geleden, vertelt hij, kregen de ingenieurs van Volvo uit China de vraag of ze een bepaald type auto konden bouwen. „De engineers kwamen na een week naar mij en zeiden: Lex, dat is dezelfde auto als dat en dat andere merk. Dat kunnen we niet doen, dit is plagiaat.” Kerssemakers ging  terug naar Shifu en uitte zijn bezwaren. „Shifu zei meteen: je hebt gelijk. Dat kopieerstadium zijn we voorbij, deze vraag had nooit gesteld moeten worden. Hij was er heel open over: ja, dat hebben we gedaan in het verleden, maar nu kijken we vooruit.” Kerssemakers is kritisch over het Chinese economische beleid. „De manier waarop ze corona aanpakken, met strenge lockdowns. De manier waarop de overheid een steeds dominantere positie inneemt in de economie… Als partner in de wereldeconomie laten ze nu een steek vallen. Heel veel Europese en Amerikaanse bedrijven hebben productie naar China gebracht. Ik denk dat veel daarvan zich heroriënteren op waar te produceren in de toekomst en dat er   nu mogelijkheden zijn om productiecapaciteit weer terug te krijgen in Europa. Dit is een goed moment.” „Als wij door een bepaalde coronapolitiek onze onderdelen niet krijgen – of we nou een Chinese eigenaar hebben of niet – dan moet je op zoek naar andere partners. Dat heet competitie.” En daar wordt vanuit de eigenaar niet moeilijk over gedaan? „Nee, helemaal niet. Wij hebben een raad van commissarissen, daar geeft hij zijn mening, maar er zitten meer commissarissen. Hij vertelt ons absoluut niet: je moet daar zaken doen. Bovendien zitten de andere merken in de groep met dezelfde leveringsproblemen.” Met 2030 stelt Volvo een vroege datum voor het einde van de brandstofmotor. Volvo is relatief klein in Azië en Afrika. Is het daarom voor jullie makkelijker om zo’n vroege datum te stellen? „Wij zijn aanwezig in 104 landen. Maar we verkopen inderdaad geen miljoenen  auto’s, dus het is iets makkelijker misschien. Tegelijkertijd: het is relatief. We willen naar de 1,2 miljoen auto’s per jaar. Die hebben we uiteindelijk wel allemaal nodig om een gezond bedrijf te zijn.” Hoe kleiner je bent, hoe moeilijker het is financieel gezond te zijn in de zeer competitieve autowereld, bedoelt Kerssemakers.   Hoe was het om dit besluit te nemen? Was iedereen in het bedrijf het ermee eens? „In de raad van bestuur hebben we besloten: er is nog acht jaar om hier naartoe te werken. We gaan de tent in deze richting sturen. Intern duurt het dan een jaartje voordat iedereen mee is. „Het is ook goed dat je weerwoord krijgt en mensen terugduwen. Dan kom je met nieuwe argumenten. Er kwam van alles langs: met een elektrische auto op vakantie gaan, dat is moeilijk. En de klanten dit, en de laadinfrastructuur dat, en ik wil het geluid hebben... Ja, dat begrijp ik allemaal wel, maar we hebben nog jaren om dit op te lossen en de klant weet ook verdomd goed waar het heen gaat. Het is ook een kip-of-ei-verhaal. Als je niet begint, gebeurt het nooit.” Batterijen en batterijgrondstoffen zijn  een stuk duurder dan een paar jaar geleden. Komt het doel van 2030 daardoor in gevaar? „Een paar jaar geleden dacht iedereen: als de productievolumes van de batterijen omhooggaan, gaan de kosten omlaag. Nou, de huidige praktijk wijst uit dat dit niet het geval is. Wij denken dat de prijs nog wel even hoog blijft.  „Dat zet extra druk op ons als industrie om de kosten  elders beter op orde te krijgen. Anders krijg je elektrische auto’s niet maatschappelijk acceptabel, als brede groepen er geen toegang toe hebben. Dan denk je aan samenwerkingen, bijvoorbeeld op het gebied van infotainment. Of bij batterijen: we bouwen  met Northvolt een fabriek in Zweden. Je moet niet alles zelf uitvinden. Maar de duurdere grondstoffen  zijn in ieder geval geen reden om de strategie te veranderen. Je kan dat niet elke keer doen als er iets onverwachts gebeurt.” Er komen ook steeds meer Chinese auto-aanbieders naar Europa, met elektrische modellen. Dat zijn goede auto’s, zei je eerder. En ze zijn niet duur.  „Ja, dat is marktwerking. En als wij als bestaande autobedrijven afwachten of we wel of niet inzetten op elektrische auto’s… de consumenten laten nu al zien dat ze erin geïnteresseerd zijn. Als andere merken ze niet aanbieden, dan gaan ze natuurlijk naar de Chinese! Dat hebben we toch zelf een beetje in de hand.” Twee dagen voor publicatie is er nog contact met Kerssemakers. Hij heeft  net te horen gekregen dat de stad Chengdu in China in lockdown gaat. „Daar wonen 21 miljoen mensen. Wij hebben er een fabriek die 250.000 auto’s maakt. Die valt helemaal stil.”||https://www.nrc.nl//nieuws/2022/09/02/mijn-nederlandse-directheid-hielp-me-a4140612
2022-09-02||Vietnamese arbeidsmigrant betaalt 6.000 euro  voor een baan bij een Taiwanese toeleverancier van DSM||Het minimumloon in Taiwan is een droom voor migranten uit armere buurlanden, zoals Vietnam. Elk jaar reizen duizenden arbeidsmigranten van het Vietnamese platteland naar de gigantische industrieterreinen rondom de Taiwanese hoofdstad Taipei. Een deel van hen komt bij Shinkong Synthetic Fibers Corporation terecht, dat onder meer aan het Nederlandse DSM levert. Ze komen daar werken om hun familie financieel te ondersteunen, maar het duurt vaak maanden of zelfs jaren voor ze geld naar huis kunnen sturen. Eerst moeten ze de leningen terugbetalen waarmee ze hun Vietnamese bemiddelaars hebben betaald. Die rekenen rond de 6.000 euro om ze aan zo’n baan in het buitenland te helpen. Daar moet de gemiddelde Vietnamees in eigen land al gauw drie jaar voor werken.  „Ik heb de recruiters het hele bedrag betaald voordat ik vertrok. Ik moest alles lenen”, vertelt een Vietnamese arbeider die recentelijk voor de DSM-leverancier is gaan werken en nu zijn lening moet gaan terugbetalen. (De redactie kent zijn naam, maar uit vrees voor zijn baan blijft hij anoniem.) Peter Bengtsen is een Deense onderzoeksjournalist, gespecialiseerd in arbeidsomstandigheden bij Aziatische bedrijven die samenwerken met westerse concerns. Voor dit artikel interviewde hij negen Vietnamese arbeiders. Uit veiligheidsredenen worden zij anoniem opgevoerd. De namen zijn  bekend bij  de redactie. Bengtsen vroeg DSM, Continental en Shinkong Synthetic om een reactie. In dit artikel staan hun reacties.  Wanneer Vietnamese nieuwkomers in Taiwan aankomen met torenhoge schulden, kunnen ze het zich niet veroorloven hun baan te verliezen zolang ze hun leningen afbetalen. Dat kan jaren duren, en werkgevers profiteren ervan. Hun personeel is dan kwetsbaar voor wat schuldslavernij heet. Om dergelijke risico’s tegen te gaan, eisen multinationals als DSM van leveranciers dat hun werknemers niet hoeven te betalen voor banen.  Waarom gebeurt dat bij die Vietnamese arbeiders dan wel? Bij de fabriek van Shinkong Synthetic in Taipei, die plastics, polymeren en polyestervezels maakt, werken rond de vijfhonderd migranten. DSM is met diverse dochterbedrijven al zes jaar een van de grotere klanten. De dochters maken deel uit van DSM’s materialentak, die komend jaar van eigenaar wisselt. Direct nadat de arbeiders zijn aangekomen in Taiwan, gaan ze zes dagen per week aan de slag. Ze draaien diensten van twaalf uur, dag en nacht, aan de lopende band van Shinkong Synthetic, in een volstrekt nieuwe omgeving. Baan, land, taal, collega’s en bazen – alles is anders. Een van de betrokken Vietnamezen: „Alles ging zo snel. Ik was in het begin volledig uitgeput. Hoewel ik met honderden landgenoten in een dorm zat, voelde ik me zó eenzaam.” De eerste maanden bracht hij zijn wekelijkse vrije dag door in een stapelbed, slapend. De tien arbeiders die voor dit artikel zijn geïnterviewd, vertelden dat ze hun bemiddelaars 5.850 tot 6.350 euro moesten betalen toen ze tussen begin 2015 en medio 2022 werden gerekruteerd. Dit is meer dan de Vietnamese wet toestaat. Sommigen ondertekenden papieren van Vietnamese recruiters waarin stond dat ze rond de 4.000 euro hadden betaald, terwijl het werkelijke bedrag hoger lag. Ze moesten alles tevoren afdragen, en allemaal moesten ze geld lenen. Sommigen gebruikten de grond van hun familie als onderpand. Meerdere arbeidsmigranten zeiden dat het meer dan een jaar kostte hun lening af te betalen. Sommigen zijn nog steeds aan het afbetalen.  Zesduizend euro of meer betalen voor een baan komt volgens lokale experts en onderzoek van VN-arbeidsorganisatie ILO veel voor onder de 170.000 Vietnamezen die in Taiwan werken. Ze vormen rond een derde van de migranten in de Taiwanese industrie, volgens het ministerie van Arbeid. Ze werken vooral in zogenoemde 3D-banen: dirty, difficult and dangerous. Rekruteren van arbeiders in lagelonenland Vietnam voor hoge-inkomensland Taiwan is big business. Fabrikanten zelf houden zich zelden bezig met werving en besteden dit uit aan Taiwanese bemiddelaars, die samenwerken met recruiters in het land van herkomst. Zowel de Vietnamese recruiters als de Taiwanese bemiddelaars brengen de migranten kosten in rekening. De buitenlandse arbeiders van Shinkong Synthetic moeten niet alleen hun leningen voor de Vietnamese recruiter afbetalen. Ook wordt 6 à 7 procent van hun maandelijkse basisloon (838 euro, exclusief overuren) ingehouden voor de Taiwanese arbeidsbemiddelaar. Dat is in Taiwan toegestaan. Deze kosten worden niet op hun loonstrookje vermeld. Volgens de arbeiders doen deze arbeidsbemiddelaars verder niks voor hen, maar zijn ze verplicht te betalen. Peter Nguyen van Hung, een katholieke priester die zich in Taiwan inzet voor arbeidsmigranten: „Wanneer de Vietnamezen hier aankomen, zijn ze met handen en voeten gebonden door hun schulden. Ze zijn overgeleverd aan bemiddelaars en werkgevers; ze zitten vast en kunnen niet weg.” Taiwanese bemiddelaars en Vietnamese recruiters brengen arbeidsmigranten naar schatting meer dan 1 miljard euro per jaar in rekening. Dat staat gelijk aan 650.000 keer het Vietnamese minimumjaarloon. Hoewel Taiwan de coronapandemie redelijk goed heeft doorstaan en nooit een volledige lockdown afkondigde, hebben veel Taiwanese werkgevers hun buitenlandse werknemers een strenge avondklok opgelegd. Daardoor mochten ze de afgelopen anderhalf jaar soms weken of zelfs maanden het fabrieksterrein niet af. Het terrein van Shinkong Synthetic, waar zowel de fabriek als de slaapzalen zijn, ligt in de sterk geïndustrialiseerde stad Taoyuan, iets ten oosten van Taipei. Honderden migranten slapen er op stapelbedden in vierpersoonskamers. Hoewel ze vooral aan het werk zijn en weinig tijd hebben om naar buiten te gaan, zeggen alle geïnterviewden dat de avondklok een zware tol eiste. Sommigen vinden de avondklok, die alleen voor migranten gold, discriminerend. „We voelen ons opgesloten. We mochten de afgelopen twee maanden helemaal niet naar buiten”, zei een Vietnamese arbeider in mei. „En halverwege 2021 mochten we ook maandenlang niet naar buiten.” Arbeiders die zich niet aan de regels houden, worden gestraft. Werknemers van Shinkong vertelden dat ze een half tot anderhalf dagloon boete kregen voor fouten aan de lopende band of overtredingen van de regels op slaapzalen, zoals te laat wakker zijn, lawaai maken, roken of drinken. Arbeiders die met elkaar op de vuist gaan, lopen het risico gedeporteerd te worden. Tot enkele jaren terug, vertellen arbeidsmigranten, namen hun bazen vaak paspoorten in. Dit komt nu niet meer voor, maar het gebeurt wel met fabriekspasjes. „Als we klagen, lopen we het risico dat we geen overwerk meer krijgen of dat onze contracten niet worden verlengd”, vertelt een van de Vietnamese arbeiders. Arbeiders zeggen dat ze weinig of geen mogelijkheid hebben te klagen. Velen zijn bang voor een slechte naam bij de bazen en straffen als uitsluiting van overwerk – wat de migranten wel graag willen – of van contractverlenging, gevolgd door deportatie. Verreweg de meeste arbeidsmigranten in Taiwan worden niet ondersteund door een vakbond. Shinkong Synthetic benadrukt dat het zich aan de wet houdt. Het bevestigt dat zijn Vietnamese werknemers rekruteringskosten betalen aan recruiters in Vietnam en maandelijkse ‘servicekosten’ aan de arbeidsbemiddelaar in Taiwan. Wat Shinkong Synthetic niet vertelt is dat het eigenaar is van deze arbeidsbemiddelaar en zo een deel van de lonen terugvordert.  Dat er geregeld een avondklok gold, bevestigt het bedrijf ook. Dat volgde uit richtlijnen van de regering. Die verplichten werkgevers echter niet migranten maandenlang een uitgaansverbod op te leggen. Volgens Shinkong konden migranten elk moment een ingenomen identiteitskaarten terugvragen. En boetes, nog zo’n klacht, worden ingehouden op bonussen, niet op het contractueel overeengekomen salaris. Maar is dan toch niet sprake van dwangarbeid? Shinkong Synthetic ontkent dat. „Dwangarbeid is in de decennialange geschiedenis van dit bedrijf nooit voorgekomen en zal ook in de toekomst niet voorkomen.” En wat zegt DSM? Progressieve multinationals kunnen landen met povere werknemersrechten soms aanzetten tot verandering. Veel multinationals, zoals DSM, verbieden in hun gedragscodes dwangarbeid en eisen van hun leveranciers dat zij aan ethische of zero-fee recruitment doen. Dat houdt in dat niet werknemers maar werkgevers de wervingskosten moeten betalen. Maar de praktijk blijkt soms anders. DSM, dat een goede reputatie heeft op het gebied van duurzaamheid en maatschappelijk ondernemen, zegt regelmatig zijn leveranciers door te lichten, inclusief Shinkong Synthetic. Daarbij controleert het onder meer op naleving van mensenrechten en arbeidsrechten. Het concern antwoordt niet op de vraag waarom in zijn audits niet eerder aan het licht is gekomen dat arbeiders voor hun banen betalen. Evenmin wil het uitleg geven over zijn auditresultaten of rapporten delen. DSM zegt inmiddels met Shinkong Synthetic samen te werken om ervoor te zorgen dat het bedrijf aan DSM’s eisen voldoet. Het concern is tegenover de Taiwanese fabrikant „zeer duidelijk” geweest over het gedrag dat het van zijn toeleveranciers verwacht. „Dit omvat ook de naleving van onze eisen op het gebied van mensenrechten. Wij nemen deze aantijgingen zeer serieus en hebben hun een tijdpad gegeven om te bewijzen dat zij aan onze verwachtingen kunnen voldoen. We zullen Shinkong Synthetic daarbij helpen, maar hebben ook duidelijk gemaakt dat als dit ze niet tijdig lukt, we niet meer met hen samenwerken.” Continental, in grootte de vierde bandenproducent ter wereld, doet al ruim tien jaar zaken met Shinkong Synthetic. Ook dit Duitse concern eist van zijn toeleveranciers dat werknemers er niet betalen voor een baan – een probleem dat het de afgelopen jaren bij Shinkong Synthetic over het hoofd zag. Inmiddels bespreekt Continental de kwestie met het bedrijf „om samen corrigerende maatregelen te ontwikkelen”.  DSM erkent dat nationale wetgeving in sommige landen kan afwijken van de internationale mensenrechtennormen, maar wil zelf de hoogste norm hanteren. Het lijkt erop dat Shinkong Synthetic luistert naar de kritiek. Het verklaarde afgelopen maand bereid te zijn de VN-conventie inzake dwangarbeid in het bedrijfsbeleid op te nemen. „Ons auditteam zal dienovereenkomstig plannen en nalevingsmaatregelen opstellen, en elk jaar interne audits uitvoeren.” Bovendien zegt het bedrijf per 2023 een zero-fee-beleid voor arbeidsmigranten in te voeren. Dat gaat veel verder dan de Taiwanese wet voorschrijft.  Shinkong Synthetic weigert echter bemiddelingskosten terug te betalen, ook al hebben sommige werknemers hoge schulden. En nieuwe werknemers betalen nog steeds wervingskosten.  Is dat goed genoeg voor DSM en Continental, die langdurig hebben geprofiteerd van het werk van deze arbeidsmigranten? Beide multinationals willen niet zeggen of ze de werknemers zelf zullen compenseren. Terugbetalen van bemiddelingskosten aan werknemers krijgt langzaam momentum. Honderden bedrijven, van de Golfstaten tot Oost-Azië, betaalden al honderden miljoenen dollars terug aan ruim 100.000 arbeidsmigranten uit onder meer Bangladesh, India, Indonesië, Nepal, Myanmar en Vietnam. In Maleisië zegde onlangs een tiental fabrikanten van wegwerphandschoenen 100 miljoen dollar toe om arbeidsmigranten terug te betalen, na internationale media-aandacht en een Amerikaans invoerverbod.  „Arbeidsmigranten in Taiwan zijn minder kwetsbaar in dwangsituaties als ze zich niet in de schulden hebben gestoken om een baan te krijgen”, aldus de speciaal rapporteur voor hedendaagse vormen van slavernij van de VN, Tomoya Obokata.  Is de omstreden gang van zaken bij Shinkong Synthetic een uitzondering in DSM’s streven naar een fatsoenlijke toeleveringsketen? Dat is niet met zekerheid te zeggen. DSM maakt, net als de overgrote meerderheid van Nederlandse bedrijven, zijn leveranciers niet openbaar. Ook Nederlandse en EU-autoriteiten bieden geen publieke toegang tot handelsgegevens van bedrijven, zoals dat wel gebeurt in bijvoorbeeld de VS en India. Zonder die transparantie is het moeilijk claims over maatschappelijk verantwoord ondernemen te verifiëren. Nederlandse bedrijven zijn niet wettelijk verplicht tot transparantie over leveranciers, en niet of nauwelijks aansprakelijk voor dwangarbeid bij buitenlandse toeleveranciers. „De vrijwillige maatregelen van de afgelopen decennia hebben de misstanden bij toeleveranciers van Nederlandse of internationale bedrijven nauwelijks verbeterd”, zegt Martin Witteveen, lid van Amnesty Internationals expertgroep Corporate Criminal Accountability en als advocaat-generaal betrokken bij bestrijding van mensenhandel. VN-rapporteur Obokata is het met hem eens: „Veel bedrijven verbieden dwangarbeid in hun beleid, maar die blijft welig tieren in toeleveringsketens wereldwijd, zonder sancties of consequenties voor bedrijven.” Daar kan verandering in komen nu steeds meer landen wetgeving invoeren om mensenrechtenschendingen in internationale toeleveringsketens te voorkomen. Frankrijk was in 2017 het eerst. In Duitsland treedt relevante wetgeving komend jaar in werking. De Nederlandse regering kondigde vorig jaar aan binnenkort met een wetsvoorstel te komen. De EU-commissie is dit jaar ook met een voorstel gekomen. Martin Witteveen stelt voor om voor inspiratie naar de VS te kijken: „We hebben wetgeving nodig die kopen, vervoeren, importeren, verhandelen en verkopen verbiedt van goederen die met dwangarbeid zijn geproduceerd, zoals de Amerikaanse Tariff Act. En we hebben behoefte aan goede handhaving door overheden, die voldoende capaciteit moeten opbouwen om er niet alleen voor te zorgen dat deze producten hun land niet binnenkomen, maar ook om gevallen van dwangarbeid strafrechtelijk te onderzoeken. Want profiteren van een misdaad als dwangarbeid is op zichzelf ook een misdaad.”||https://www.nrc.nl//nieuws/2022/09/02/6000-euro-betalen-voor-een-baan-achter-de-lopende-band-a4140625
2022-09-02||Oekraïens offensief  kruipt vooruit|| De Russische leunstoelgeneraals kraaiden deze week victorie: het Oekraïense offensief richting de zuidelijke stad Cherson zou nu al zijn uitgelopen op een grote nederlaag voor Kiev. „We kunnen stellen dat het offensief van de tegenstander dat op 29 augustus werd ingezet in alle sectoren is uitgelopen op een totale mislukking”, schreef voormalig FSB-officier Igor Girkin op zijn nieuwskanaal op Telegram. „Aan het front bij Cherson wordt de zomer- en najaarscampagne van het Oekraïense strijdtoneel beslist”, juichte militair analist Joeri Kotjonok: „Zo niet het lot van de hele Oekraïense natie.”  Hebben de Russen gelijk? In de afgelopen week hebben de Oekraïense autoriteiten in Kiev volledige radiostilte betracht over de operatie bij Cherson – het eerste grootschalige Oekraïense offensief in deze oorlog. De militairen zijn zó goed geïnstrueerd dat je zelfs de gebruikelijke tiktokfilmpjes van het slagveld met een lantaarn moet zoeken. Op een korte video staan Oekraïense infanteristen in twee rijen klaar in een korenveld, terwijl een tank langzaam de glooiende helling op rolt en een schot lost. Het is een indringend beeld dat associaties oproept met de Tweede Wereldoorlog, maar het verschaft weinig informatie over het verloop van de gevechten.  Bij gebrek aan Oekraïense bronnen komt de meeste informatie van Russische militaire bloggers, die zich vaak lijken te baseren op militaire contacten in het veld. Uit de berichtgeving op Telegram (een populair nieuwsmedium in Rusland) valt af te leiden dat Oekraïne op verschillende punten aan de frontlijn vorderingen heeft gemaakt.  De belangrijkste doorbraak lijkt te zijn gemaakt in het noordoosten van het front, waar de Oekraïners er al eerder in waren geslaagd om een bruggenhoofd te slaan over de rivier de Inhoelets, een van de belangrijkste obstakels in de vlakke steppe rond Cherson. Maar ook hier zouden de Oekraïners slechts een tiental kilometers zijn opgerukt. Duidelijk is dat de opmars door de open velden zwaar wordt gehinderd door Russisch artillerievuur. Russische Telegramkanalen verspreidden beelden van beschietingen van Oekraïense pantservoertuigen en tanks. Volgens zowel de bloggers als het Russische ministerie van Defensie zijn er grote aantallen Oekraïense militairen gesneuveld en zouden tientallen voertuigen zijn vernietigd. Toch is het offensief bepaald niet voorbij. Hoewel de Oekraïense strijdkrachten zware verliezen zijn toegebracht, zo zei de Russische minister van Defensie Sergej Sjojgoe vrijdag, „worden de pogingen om op te rukken voortgezet”. Analisten van het Amerikaanse Institute for the Study of War (ISW) waarschuwen voor het al te snel trekken van conclusies. „Militaire operaties van de omvang van dit tegenoffensief worden niet beslist in een dag of een week”, aldus het ISW.  Volgens de Amerikaanse analisten stond van tevoren vast dat de Oekraïners niet beschikken over de manschappen en het materieel „om een Blitzkrieg-achtige opmars uit te voeren”. De verovering van Cherson lijkt eerder uit te draaien op een belegering van de Russische stellingen rond Cherson. Daarbij speelt het terrein Kiev nadrukkelijk in de kaart, want de Russische eenheden rond de stad worden bij zo’n belegering afgesneden van het achterland door de rivier de Dnjepr.    Leger Oekraïne zou slechts zo’n tien kilometer zijn opgerukt  De afgelopen week ging Oekraïne door met het beschieten van de schaarse bruggen over de brede rivier, waaronder een tijdelijke pontonbrug en platbodems waarmee de Russen het garnizoen in Cherson proberen te bevoorraden. Bij bombardementen werden ook Bayraktar TB2 drones ingezet, die al een tijdje niet meer waren gesignaleerd.  Dat de makkelijk te raken drones ongestoord rond konden vliegen, is misschien te danken aan de succesvolle inzet van Amerikaanse AGM-88 HARM antiradarraketten tegen Russische luchtafweerinstallaties. Amerikaanse media berichtten de afgelopen weken dat het de Oekraïners gelukt was om een manier te vinden om de HARM-raketten vanaf hun oude Mig-29 jagers te lanceren. Als de Oekraïners erin slagen de Russische luchtafweer het zwijgen op te leggen, zou dat opnieuw een belangrijke verschuiving zijn in het krachtenveld, vergelijkbaar met de succesvolle inzet van de Amerikaanse HIMARS-raketartillerie tegen gronddoelen.  Ook de crisis rond de kerncentrale van Zaporizja sleept zich voort. Op de dag dat een onderzoeksteam van het Internationaal Atoomenergieagentschap (IAEA) de centrale bezocht, werd het complex bij Enerhodar opnieuw met artillerie beschoten. Moskou berichtte zelfs dat een poging van Oekraïense commando’s om de Dnjepr in boten over te steken om de kerncentrale in te nemen was verijdeld – een bericht dat door westerse analisten werd afgedaan als ongeloofwaardig.  Rusland en Oekraïne beschuldigen elkaar al weken ervan de kerncentrale onder vuur te nemen. IAEA-directeur Rafael Grossi liet bij zijn terugkeer in Kiev weten dat een deel van zijn inspectieteam in de centrale is achtergebleven om nader onderzoek te doen. Volgens Kiev wordt er ook gesproken over een permanente aanwezigheid van de IAEA op de kerncentrale, om onafhankelijk toezicht te garanderen. Of dit de beschietingen zal helpen verhinderen, is de vraag.  President Poetin zou inmiddels zijn aandacht weer hebben gericht op een ander front: dat in het oosten. Tijdens een briefing afgelopen donderdag zei Oleksi Gromov, het plaatsvervangend hoofd operaties van de Oekraïense Defensiestaf, dat de Russische president zijn troepen heeft opgedragen om de provincie Donetsk vóór 15 september te veroveren. Die deadline is vrijwel zeker onhaalbaar. ||https://www.nrc.nl//nieuws/2022/09/02/offensief-kruipt-vooruit-a4140626
2022-09-02||Column | Transferslachtoffer||Natuurlijke dood? Dat was het eerste wat ik mij afvroeg toen ik hoorde dat Gorbatsjov was overleden. Of toch depressief uit een ziekenhuisraam gekukeld? En wat leren de kinderen op Thierry’s  kersverse Renaissanceschooltje over de grote man achter de glasnost en de perestrojka? Dat hij een bevrijder was? Of dat deze bruut die mooie, humane, vrije, democratische Sovjet-Unie om zeep heeft geholpen? En dat hij in 1989 die prachtige Berlijnse Muur heeft laten vallen? Bemoeit Baudet zich met de geschiedenislessen op die verfrissende opleiding in Almere?  Ondertussen begrijp ik dat Poetin niet naar de begrafenis van Gorbatsjov kan omdat het niet in zijn werkschema past. Hij moet komende weken nog zeker twintig oligarchen en hun families vakkundig liquideren. Dus: drukdrukdruk. Afgelopen donderdag speelde ik in het kleine en zeer leuke DRU-theater in het Achterhoekse Ulft. Daar waren ze verbijsterd dat ik gewoon was komen opdagen. Want ik kwam toch uit Amsterdam? En was ik niet voor Ajax? Ik bevestigde dat ik daar al 51 jaar een seizoenkaart heb. Waarom zou ik niet naar Ulft gekomen zijn? Ze waren bang dat ik elders in een groter theater meer kon verdienen en dat ik dus zou weigeren om in zo’n kietelzaaltje mijn cabareteske fratsen te vertonen. Ik opperde dat ik toch een contract had. Ze begonnen keihard te lachen. Contract? Contract? Dat zijn waardevolle vodjes. Dat wisten de broertjes De Boer in 1998 al. Of ik kranten las? We namen geamuseerd het noodlot van de arme Ajax-speler Álvarez door. Hem waren zomaar tientallen miljoenen door zijn neusje geboord. Die had hij namelijk bij het Londense Chelsea kunnen verdienen. Dat Chelsea was toch ooit van die Roman Abramovitsj? Leeft deze weldoener nog? Of is hij ook al op volle zee ietwat ongelukkig van een van zijn miljoenenjachten gekukeld?  Ik besloot ter plekke om mijn gage van die avond aan transferslachtoffer Álvarez te schenken. Voor de geleden schade. Volgens de Ulftenaren kan De Graafschap dat geld beter gebruiken. Inmiddels begrijp ik dat de Ajax-manager Gerry Hamstra in het heetst van de strijd voor fucking nobody is uitgemaakt. Johan Remkes krijgt het nog druk. Als-ie klaar is met het kalmeren van de boze boeren kan hij meteen naar de Johan Cruijff Arena om daar de scherven te lijmen.  En begrijp ik nou dat voetbalclubs geen microfoon boven hun harde supporterskernen mogen hangen om goed te horen wat voor gezelligs ze nou precies roepen en zingen? Dan schendt de club namelijk de privacyregels van die lieverds. Het lijkt mij inderdaad heel erg als je als supporter apengeluiden maakt naar een donkere speler, dat dat dan door je club wordt vastgelegd. Ik zou later trouwens altijd ontkennen dat ik het tegen die donkere doelpuntenmaker had. Gewoon keihard volhouden dat je oerwoudgebrul tegen de hoekvlag gericht was. Omdat je nou eenmaal een aangeboren hekel aan hoekvlaggen hebt. Er is vast wel een vuige advocaat te vinden die mij wil verdedigen. En wat zijn oerwoudgeluiden? Probeer die nog maar eens te vinden op onze verwoeste planeet. Alle bossen zijn inmiddels gekapt of verbrand.  In ons land ging deze week het laatste stukje Peel in de hens. En vrijdagochtend vroeg stond een flink stuk bos bij het Brabantse Best in de fik. Daar hadden zwaar gestoorden bij een speurtocht brandende waxinelichtjes tussen de kurkdroge bomen gezet. Ik herhaal: brandende waxinelichtjes tussen de kurkdroge bomen! In alle bejaardenhuizen gebruiken ze tegenwoordig waxientjes op batterij zodat de dementen niet te vroeg gecremeerd worden. Maar de bedenkers van deze speurtocht wisten niet van het bestaan van die dingen. We mogen trouwens blij zijn dat de brandweerlieden nog een paar laatste druppels bluswater uit hun brandslangen hebben kunnen persen.  Ondertussen zie ik dat ons land zwaar op alle vingers wordt getikt. Zowel over ons slappe stikstofbeleid als de schofterige opvang van de asielzoekers. Code schaamrood. Maar gelukkig hebben we dit weekend ons nationale stikstoffestival op Zandvoort waar we boven de bolides naar elkaar kunnen brullen hoe goed het gaat.  Met de wereld? Nee, met Max.||https://www.nrc.nl//nieuws/2022/09/02/transferslachtoffer-a4140618
2022-09-02||Mee op expeditie naar de Noordpool, de snelst opwarmende plek op aarde||Het publiek in 1877 had nog nooit zo’n bevlogen spreker gezien. Tijdens een lezing in Utrecht waren bij dichter en schrijver Nicolaas Beets zelfs de tranen in de ogen gesprongen bij het zien en horen van „zoveel vonken en stralen van ware zielenadel”, zoals Beets het noemde. Vier maanden reisde de 23-jarige marineofficier Laurens Rijnhart Koolemans Beynen namens het Comité voor de IJszeevaart door het land. Om met alles wat hij in zich had te spreken, te bidden en te smeken. Nederland moest en zou naar het poolgebied. Ons erfgoed werd in het poolgebied verkwanseld. Restanten vaderlandse geschiedenis vielen in handen van toeristen, graven werden geschonden door passerende souvenirjagers, in Noorse havens was de inboedel van het winterverblijf van Barentsz en Van Heemskerck te koop. Hollandse namen verdwenen van wereldkaarten. Dat kon een ooit zo grote zeevarende natie toch niet over zijn kant laten gaan. Huilend kwam hij tot de kern van zijn smeekbede. Er was nog niets verloren, hield hij zijn gehoor voor. Ook Nederland kon deel uitmaken van de grote ontdekkingen die op dit moment in het hoge noorden werden gedaan. Een expeditie zou bijdragen aan de wetenschappelijke kennis over het gebied. En namens het dankbaar nageslacht zouden de expeditieleden herdenkingstekens plaatsen op de plekken waar de voorvaderen ooit triomfen vierden.   Met een overslaande stem riep hij zijn gehoor toe. Naar zee gingen ze dus, naar het noorden! En om dat te bereiken, vroeg hij nu aan zijn gehoor geldelijke offers, voor de eer van Nederland, voor de bouw van de Willem Barents, een houten expeditieschip.  Het benodigde geld kwam er en op zondagmiddag 5 mei 1878 vertrok de eerste Nederlandse wetenschappelijke poolexpeditie uit Amsterdam. Op de oevers van het IJ deed een uitgelaten menigte de poolschoener Willem Barents en de veertien bemanningsleden vrolijk uitgeleide. Nederlandse expeditieleden in het noordwesten van Spitsbergen in 1878, met op de achtergrond de houten poolschoener Willem Barents. Foto William Grant, collectie Scheepvaartmuseum, Amsterdam
   Op de kade in Longyearbyen – de hoofdnederzetting van Spitsbergen, of Svalbard zoals de officiële Noorse naam luidt – staat in de zomer van 2022 niemand om het cruiseschip Ortelius uit te zwaaien. Aan boord zijn vijftig wetenschappers en vijftig toeristen – of met een duurder woord: wetenschapssupporters. Samen zullen we afreizen naar de oostkant van de Spitsbergen-archipel voor de Netherlands Scientific Expedition Edgeøya Spitsbergen (SEES2022.nl), een vervolg op een soortgelijke Nederlandse expeditie naar hetzelfde gebied in 2015.   De SEES-expedities zijn een initiatief van ecoloog Maarten Loonen, al ruim dertig jaar ganzenonderzoeker bij de Rijksuniversiteit Groningen. Jaarlijks reist hij naar de wetenschapsnederzetting Ny-Ålesund in het noordwesten van Spitsbergen voor vogelonderzoek. Ik ken hem van een andere gelegenheid. Een paar jaar geleden reikte ik een eerste exemplaar van een boek aan hem uit. Wat een vrolijke boekpresentatie had moeten worden, werd iets anders, iets met een veel grotere lading. Loonen barstte tijdens zijn dankwoord in huilen uit. Met natte wangen en gebroken stem sprak hij toen over hoe ‘zijn’ gebied de afgelopen decennia was veranderd en welke woede en onmacht hij daarbij voelde. Ook alle genodigden hielden het niet droog. De term ‘klimaatverdriet’ was geboren.  Ook tijdens de expeditie schiet hij bij zijn dagelijkse praatjes geregeld vol. Zelf zegt hij dat hij een huilebalk is. Hij heeft zijn ziel en zaligheid verbonden aan dit gebied. Omdat hij echt angstig is, kan hij zijn boodschap niet meer zakelijk en droog brengen, zegt hij. Met zijn emotionele presentatie hoopt hij een zaadje te kunnen planten. En dat is nodig. Want klimaatverandering gaat door en niemand kan zeggen waar het ophoudt, of het ooit ophoudt.  De ogen van de ecoloog worden nat. Hij huilt omdat hij in paniek is. Het is toch ongelooflijk dat er geen enkele voorzichtigheid in acht wordt genomen met de aarde Om aan te geven dat we veel te weinig doen, loopt hij tijdens de expeditie met een tas van de Action over de toendra. Het is zijn manier om te zeggen dat actie nodig is. De volgende generatie zal aan hun ouders vragen waarom ze niets deden, terwijl ze alles wisten. Van vergelijkingen met de Tweede Wereldoorlog houdt hij niet, maar dit is wel zo’n moment waarop je je af moet vragen aan welke kant van de geschiedenis je wilt staan. De goede of de foute. Terwijl hij het zegt worden zijn ogen weer nat. Hij huilt omdat hij in paniek is. Het is toch ongelooflijk dat er geen enkele voorzichtigheid in acht wordt genomen met de aarde, de plek waar je leeft, waar je van afhankelijk bent, zegt hij. En hij snuit zijn neus. Tijdens de laatste dagen van de expeditie zal hij soms zichzelf beschermen. En ons. We houden het gezellig, zegt hij dan. Let maar even niet op de stervende gletsjers. We gaan geen klimaatkerkhof bezoeken. Kijk maar naar iets moois, naar de kleine alken die nestelen tegen de berghelling, naar de kudde rendieren op de toendra. Meteen na vertrek bleek de Willem Barents lek te zijn. Op een van de belangrijkste plekken van het schip nog wel. Het privaat van kapitein Antonius de Bruijne maakte water. In het Noorse Bergen werd het gat gedicht.  Daarna lag de weg naar het noorden open. De route voerde naar het eiland Jan Mayen, langs de westkust van Spitsbergen, naar Bereneiland, via een tussenstop in de Noorse stad Vardo naar Nova Zembla en na een bezoek aan het Noorse Hammerfest weer naar huis. Een reis van vier maanden waarbij ze in de wateren rond Spitsbergen en Nova Zembla regelmatig op pakijs stuiten waardoor niet alle geplande bestemmingen te bereiken waren. Een van de voornaamste doelen van de expeditie, het plaatsen van een gedenksteen op de locatie van Het Behouden Huys op Nova Zembla, waar Willem Barentsz en zijn bemanning in 1596 overwinterden, werd niet gehaald. Hoewel er in de officiële verslagen sprake was van een harmonieuze sfeer waren er onderling nogal wat spanningen. De fanatieke tweede man Koolemans Beynen botste met de kapitein. Beynen had twee eerdere Engelse expedities meegemaakt waarbij er door het pakijs werd gemanoeuvreerd. Eerste man De Bruijne durfde dat met het houten zeilschip niet aan en volgde braaf de veilige grens van het zomerijs. Ook dreigde er onderweg een luizenplaag. Halverwege de reis bleek dat een van de meevarende Marker vissers - die assisteerden bij het diepzee-onderzoek - zich nooit waste. Zijn kooi lag vol vervuild wasgoed, in de gordijnen had zich een enorme luizenkolonie gevestigd. Het bemanningslid werd uitgekleed en gedwongen schoon geschrobd; alle kleding, beddengoed en gordijnen werden in een desinfectiemiddel gekookt. De Marker moest zich de rest van de reis iedere dag laten inspecteren door de scheepsarts.  Expeditieleden van de Willem Barents op het achterdek van het schip. Foto William Grant, collectie Scheepvaartmuseum, Amsterdam   Zorgde voor vertrek een Noorse pilotenstaking nog dat de expeditie bijna niet door kon gaan, eenmaal onderweg doemen nieuwe hindernissen op. Mist, te hoge golven en vooral ijsberen voorkomen dat we aan land kunnen om onderzoek te doen. Doordat er rond Spitsbergen geen zomerijs meer is, zitten heel veel ijsberen nu vast op eilanden. Normaal voeden ze zich op het pakijs in de zomermaanden met zeehonden, nu moeten ze zich op land behelpen met eieren, ganzen, rendieren, aangespoelde kadavers en soms zelfs gras om de maag te vullen. Het verdwenen zomerijs kan ook niet meer fungeren als golfbreker waardoor een heviger deining en woestere branding veilige landingen met rubberboten lastiger maakt. En door de hogere temperaturen is er meer vocht in de atmosfeer en ontstaat er mist, waardoor het niet mogelijk is om zien of er ijsberen in de buurt van de landingsplaatsen zijn.  Het heeft iets ironisch: het onderzoek naar het veranderende klimaat wordt beperkt door klimaatverandering. Tot frustratie van de onderzoekers wordt landing na landing afgelast. Alleen vanaf het schip zelf is er nog onderzoek mogelijk. Er worden monsters zeewater genomen en vanaf de boeg worden vogels geteld.  En dan slaat ook nog het coronavirus toe. Het schip is een petrischaaltje waarin het virus zich razendsnel verspreidt, ontsnappen is vrijwel onmogelijk. Wat begint met een paar kuchende medereizigers, leidt tot speciale voedertijden voor covidpatiënten, overal duiken de mondkapjes weer op. Ik breng een etmaal met koorts in bed door. Aan het einde van de reis zal het merendeel van de deelnemers met voldoende antilichamen voor de komende herfstgolf het schip verlaten. Zonder publiciteit geen expeditie. Dat wisten ze in 1878 al. Het Comité voor de IJszeevaart wilde daarom graag een fotograaf aan boord. Foto’s waren eenvoudig te herdrukken en op grotere schaal te verspreiden. En door te kiezen voor fotografie werd nog eens benadrukt hoe modern deze expeditie wel niet was. Op aanwijzing van Koolemans Beynen werd de Engelse fotograaf William John Alexander Grant aangetrokken. Deze telg uit een Brits adellijk geslacht hoefde dankzij een legaat niet te werken en bracht zijn tijd het liefst door met reizen en fotograferen. Al op 25-jarige leeftijd nam hij in 1876 deel aan een expeditie met het Engelse schip Pandora, hij was daarmee de tweede fotograaf die na een poolexpeditie een serie foto’s publiceerde.  Het werken aan boord van de Willem Barents en het fotograferen in het arctisch gebied was voor Grant niet eenvoudig. Door de lage temperaturen bevroren zijn chemicaliën. De donkere kamer bevond zich voor in het schip en was door opspattend boegwater erg vochtig. De vaak mistige weersomstandigheden en de witte landschappen maakten het fotograferen moeilijk. Uiteindelijk zou hij 54 bruikbare foto’s maken tijdens de expeditie. Na terugkomst in Nederland, in oktober 1878, liet het Comité voor de IJszeevaart een album maken met de beelden van Grant. Het fotoalbum diende als promotiemiddel voor een volgende expeditie in 1879. Ook alle lokale comités die de eerste expeditie hadden gefinancierd kregen bij wijze van dank een exemplaar.   Om het  verhaal van onze expeditie te vertellen reizen er verschillende journalisten mee, waaronder een team van de NOS. Wetenschappelijk onderzoek mag dan wel het officiële doel zijn, minstens zo belangrijk is de media-aandacht voor het Nederlandse onderzoek. Want in het poolgebied geldt: zichtbaarheid is invloed. Daarom reizen er tijdens deze reis ook diverse beleidsambtenaren mee. Wetenschap is in het geopolitieke spel om het poolgebied een soft power. Wie hier de kleuren van zijn vlag laat zien, heeft invloed. Dat weten de Chinezen die in wetenschapsdorp Ny-Ålesund als zelfverklaarde ‘near-Arctic state’- natie ‘nabij het Arctische’ – een eigen onderzoeksstation openden met draken boven de deur. Dat weten de Nederlanders die tot ergernis van een aantal Noren in datzelfde Ny-Ålesund een houten hut hebben omgedoopt tot ‘Nederlands poolstation’. En dus stappen wij hier nu als een vriendelijk wetenschapsleger over de toendra in onze felblauwe jassen met het opschrift Netherlands Polar Programme en rood-wit-blauwe vlaggen op de mouw; en loopt expeditieleider Maarten Loonen met zijn Hollandse klompsloffen over het schip. Wetenschappelijke impact vergroot ook de invloed van Nederland in de Arctische Raad, het belangrijkste overlegorgaan in de poolregio. Klimaatverandering en nieuwe zeeroutes door het smeltende pakijs bieden Nederlandse ondernemers ook nieuwe (duurzame) kansen, zo valt te lezen in de nota Beslagen ten ijs, Nederlandse Polaire Strategie 2021-2025.  Wie op een expeditie gaat, wordt geacht met een sappig verhaal thuis te komen. Zo zal het na afloop van deze reis ook gebeuren Dat storytelling minstens even belangrijk is als onderzoeksresultaten, blijkt op momenten van crisis. Zo zal de SEES2022-expeditie de boeken in gaan als de onderzoeksreis die steeds werd verstoord door ijsberen. Wanneer tijdens een landing in Rosenbergdalen plotseling een beer wordt gespot, kraken de portofoons en dirigeren de gidsen ons op de toon van een drilsergeant zo snel mogelijk richting rubberboten; tien minuten later staan we al weer op het schip dat we inmiddels zo goed kennen. Tegelijkertijd loopt het NOS-team onder bewaking van een gids met geweer verder de toendra op richting beer om spannende plaatjes van het naderende, witte gevaar te maken. Zoals veel vaker in de geschiedenis van poolexpedities is het verhaal een van de belangrijkste producten van een dergelijke onderneming. Saaie of weinig heldhaftige episodes horen in die verslagen niet thuis. Wie op een expeditie gaat, wordt geacht met een sappig verhaal thuis te komen. Zo zal het na afloop van deze reis ook gebeuren. Foto’s en video’s van een toeristische rondvaart langs een afkalvende gletsjer worden ineens stoere beelden van wetenschappers in actie in zodiacs. De NOS-verslaggever heeft het steeds over „Hier op de Noordpool…”’, een geografisch punt dat zich in werkelijkheid bijna 1.500 kilometer noordelijker bevindt, ergens op het pakijs of – tegenwoordig helaas steeds vaker – ergens op zee. Een van de hoofddoelen van de expeditie van de Willem Barents was het bezoeken van plekken die een rol gespeeld hadden in de Nederlandse geschiedenis in het poolgebied. De expeditie wilde op deze plekken  gedenkstenen plaatsen. Op deze manier werd de status van Nederland in het poolgebied vergroot en de expeditie hoopte hiermee te voorkomen dat Nederlandse geografische namen van kaarten verdwenen, door het belang van de plaatsen en de band met Nederland te onderstrepen.  Het lukt de expeditie slechts om op enkele plekken zo’n gedenksteen te plaatsen. Op Amsterdameiland, aan de westkant van Spitsbergen, restaureerden ze de vernielde en geplunderde graven in de voormalige walvisvaardersnederzetting Smeerenburg. Een skelet met muts keek hen vanuit een open graf grijnzend aan. Bij het opgeworpen monument met gedenksteen maakten ze een groepsportret.    Ook de SEES-expeditie doet een plek aan waar Nederlandse poolgeschiedenis is geschreven. Vlak bij Kapp Lee op Edgeøya overwinterden in 1968 en 1969 vier Nederlandse studenten biologie om ijsberen te tellen. Ze bouwden een golfplaten loods en namen voor twee jaar afgekeurde blikvoeding en een stapel Heugaveld tapijttegels mee. Het onderzoeksstation is inmiddels afgebroken, maar in het gras zijn nog duidelijk de contouren van het onderkomen te zien.  Een van de overwinteraars van toen reist nu mee. De 79-jarige Ko de Korte doet omringd door journalisten met zichtbare tegenzin zijn verhaal. Voor de camera van de NOS moet hij betekenisvol in de verte staren of even eenzaam over de toendra sjokken. Zelf heeft hij het niet zo op die opgedrongen rol van poolheld.   Nadat hij beleefd heeft geantwoord wat er nu allemaal door hem heen gaat, laat hij als de camera uit is pas echt het achterste van zijn tong zien. Nu pas, na al die vragen, beseft hij hoe vervelend en onaangenaam het hier was. Eigenlijk had hij nauwelijks echt contact met zijn mede-expeditieleden. Het landschap was onvriendelijk en ze zagen in een jaar tijd maar 26 beren waarvan ze er 13 hebben kunnen nummeren. Dat is ongeveer één beer per maand. Nu zien we er tien per dag.  Aan zijn onderzoekstijd op Groenland heeft bioloog De Korte veel betere herinneringen. Daar is het landschap overweldigend mooi en zijn de mensen warm en gastvrij. Met al die sombere klimaatwetenschappers tijdens deze expeditie heeft hij niet zo veel. Het klimaat is een cyclische beweging, zegt hij, we zitten in het holoceen en gaan gewoon weer naar een warmere periode. Om al dat verdriet en tranen over klimaatverandering moet hij eigenlijk een beetje lachen. De mens wil graag ergens bij horen en een goed gevoel krijgen omdat ze de wereld proberen te redden.  Aan boord van de Willem Barents waren twee onderzoekers. Marine-officier Helenus Marinus Speelman kreeg een opleiding van het KNMI. Hij mat de luchttemperatuur – die een groot deel van de reis rond het vriespunt lag – de temperatuur van het zeewater, het zoutgehalte en de diepte van de bodem. Uit de gegevens hoopte het KNMI conclusies te kunnen trekken over de ontwikkeling van het weer en de voorspelbaarheid ervan, in het noorden.  Als zoöloog reisde de jonge marinebioloog Carel Philip Sluiter mee. Van de door hem meegenomen dreggen – netten waarmee zeebodemmonsters werden genomen – bleek helaas meer dan de helft onbruikbaar. Met de overige, kleinere dreggen werden vooral kleine zeedieren binnengehaald, zoals garnalen, kreeften, krabben, sponzen, zeespinnen, kwallen en zeesterren. De vangst werd bewaard in blikken met alcohol. Vooral de kwallen en sponzen waren daar niet goed tegen bestand. De netten werden daarnaast gebruikt om vis mee te vangen voor de voedselvoorziening. Ook werden er onderweg vogels geschoten. De exemplaren die bewaard moesten worden voor nader onderzoek werden gevild, van de overige vogels werd een ragout gekookt. Uiteindelijk werden er 38 nieuwe diersoorten ontdekt, voornamelijke sponzen. Een nieuwe garnalensoort werd naar kapitein De Bruijne genoemd.   Onze expeditie is al bijna op de helft als we op dag vier eindelijk voor het eerst op de kust van Edgeøya kunnen landen. Het eiland aan de oostkant van Spitsbergen is de snelst opwarmende plek op aarde: zes graden in een halve eeuw. Hier zal het meeste onderzoek worden gedaan. Als er tenminste geen ijsberen op het toneel verschijnen. Na bijna twee uur is het al zover, in de verte nadert een witte stip en vertrekken we haastig naar het schip. Ook de dagen erna verstoort een bewegende witte vlek steeds het veldwerk. Edgeøya, een eiland aan de oostkant van Spitsbergen, is de snelst opwarmende plek op aarde Pas op dag zeven is het mogelijk een volledige dag ongestoord onderzoek uit te voeren. Er is wel een ijsbeer gesignaleerd, maar die ligt in een diepe slaap. Het leidt tot een zekere euforie onder de  wetenschappers. Wim, Cecile en Willem boren vanuit een opblaasbootje het klimaatarchief aan dat opgeslagen ligt in de bodem van meertjes. Christophe hengelt met een schepnetje naar plankton in zoet water. Eelco verzamelt met toeristen plastic op het strand. Sociale wetenschapper Nathalie observeert de interactie tussen onderzoekers en toeristen. Janneke jaagt op het ontbrekende ingrediënt voor afbreekbaar bioplastic. Leo ontdekt een zeldzame paddenstoel. Sophie verzamelt walrussenpoep om zo het walrusmenu en het schelpdierleven op de zeebodem te analyseren. Mathilde en Brage zoeken naar duizenden jaren oude rendiergeweien. Wouter en Koos meten met  grondradar de diepte van de permafrost.  Op de toendra van Russebukta knielen, hurken, turen en staren de onderzoekers. Het lijkt een gebed voor wetenschap en natuur. Met loepjes, netjes en schepjes verzamelen ze hun data. Ze zijn slechts tien dagen hier en alles willen de onderzoekers meten; CO2, stikstof, koolstof, kwik, methaan. Ze weten al bijna alles, veel dan, maar nog niet genoeg, wel genoeg om te weten dat het niet goed gaat met Edgeøya, met het poolgebied, met de aarde, met ons.  Het menu aan boord van de Willem Barents kende niet heel veel variëteit. De bemanning ontbeet ’s ochtends om acht uur met gort, hard brood en thee. ’s Middags werd er een warme hap geserveerd. Op maandag en donderdag snert met spek en hard brood, dinsdag en vrijdag stokvis met rijst en uien, woensdag en zaterdag bruine bonen met spek en op zondag zuurkool met spek of rijst met Australisch vlees. ’s Avonds om zes uur werden de restjes opgewarmd en waren er brood, kaas en koffie. Twee keer per week werden er pannenkoeken met spek gebakken. Om de stemming er in te houden werden nationale feestdagen en koninklijke verjaardagen uitbundig gevierd. Daarvoor was er 600 liter jenever, 500 flessen rode Saint Emilion-wijn en 25 flessen rum aan boord. En 25 flessen champagne – die helaas na opening niet meer mousseerde. De firma Java uit Nieuwe Pekela sponsorde de expeditie met 12.500 sigaren.        Is dit wel een expeditie, vragen enkele meevarende sociale wetenschappers zich af. Is dit niet gewoon een cruise met wat wetenschappelijke excursies? Poolveteraan Ko de Korte heeft wel een antwoord. Voor de passagiers die deze reis zelf moeten betalen is het een cruise. Voor de wetenschappers die op kosten van de belastingbetaler meevaren, noemen we dit een expeditie. En er valt wat voor te zeggen. Drie keer per dag schuiven we aan tafel, tijdens de lunch en diner worden we bediend door eeuwig lachend Filippijns personeel. Dat voelt voor de nodige deelnemers, en ook voor mij, wat ongemakkelijk. De Aziatische bemanning werkt vaak maanden aan één stuk, zeven dagen per week, tegen lage lonen. Eén keer per jaar keren ze kort terug naar hun familie. Kan dat wel, een expeditie met als thema duurzaamheid en klimaatverandering die gebruik maakt van een vervuilend cruiseschip; een schip dat bovendien onderdeel uitmaakt van een wereldwijd systeem van goedkope arbeid en massatoerisme. Om het ongemak te vergroten staat halverwege de reis ook nog eens een feestavond op het programma. Terwijl de gletsjers aan de horizon smelten, roken op het achterdek de barbecues met grote lappen vlees. Ook voor mijn hutgenoot, een prettig zwijgzame Noorse rendieronderzoeker, is deze manier van reizen even wennen. Normaal wast hij zich niet tijdens veldonderzoek, het vetlaagje op de huid beschermt hem tegen de kou. Nu besluit hij zich toch maar dagelijks te douchen om opgefrist aan het diner te verschijnen. Het heeft iets vervreemdends. Nog nooit at ik zoveel passievrucht op een noordelijke reis als op deze expeditie; of cruise. Bij iedere maaltijd duikt het tropische fruit weer op, vaak geserveerd door optisch vrolijke Filipijnen die inmiddels meer van het poolgebied hebben gezien dan de meeste poolonderzoekers aan boord. Al vond de expeditie plaats in de zomer van 1878 ankerde de Willem Barents een aantal keren aan de rand van het pakijs dat toen in juli en augustus nog tot aan Spitsbergen reikte. Grant maakte daar foto’s van barre ijslandschappen. De beelden laten zien dat de expeditie hindernissen moest overwinnen om zijn doel te bereiken. Het gaf de expeditie een exclusief karakter, een bewijs van de kracht van de natie, een verwijzing naar een glorieus verleden – de zestiende en zeventiende eeuw – waarin het land een reputatie had als belangrijke zeevarende natie. Symbool voor al deze ‘Hollands Glorie in het noorden’  stond een foto van een eenzame poolreiziger op een ijsvlakte. In de sneeuw zijn de voetstappen te zien die de reiziger achterliet in de sneeuw. De sporen in een verder ongeschonden wit vlak waren voor het negentiende-eeuwse publiek een metafoor voor wat in de exploratie van het poolgebied een ‘first’ heette, het als eerste ergens zijn. De voetstappenfoto groeide in de poolfotografie uit tot een klassieker.  Een van de Nederlandse poolreizigers op het pakijs tussen Spitsbergen en Nova Zembla, 1878 Foto William Grant, collectie Scheepvaartmuseum, Amsterdam   Soms zie ik letterlijk mijn eigen ecologische voetafdruk. Wanneer we door de natte delen van de veenachtige toendra, lopen, laat mijn laars een diepe indruk achter in het mos. De bodem en vegetatie zal jaren nodig hebben om te herstellen van mijn passeren, leggen de meereizende ecologen uit. Ik moet steeds denken aan een zin die ik tijdens deze reis las in het boek Extinctie (2019) van René ten Bos dat ik heb meegenomen. ‘In het landschap is de mens een ongenode en noodlottige gast.’ Zo voelt het hier. Het mos, de korstmos, het lepelblad, de arctische paardenbloem, de brandgans, de poolvos, de rendieren, de ijsbeer. Allemaal hebben ze het recht om hier te zijn, maar welk recht heb ik, landgenoot van Willem Barentsz die het hier eind zestiende eeuw Spitsbergen noemde en het als zijn eigendom beschouwde? Ook onze goedbedoelde aanwezigheid zegt iets over de menselijke eigenschap om van niets iets te maken en het het onze te noemen. Zelfs Ko de Korte en zijn studiegenoten gaven tijdens hun overwintering eind jaren zestig namen aan plekken die nog niet eerder waren benoemd. Bij het Noors Poolinstituut dienden ze – tevergeefs – een voorstel in om namen als Scheveningendal, Afsluitdijk en Ko øya op de kaart te zetten. Zo wordt van space steeds weer place gemaakt, een open ruimte krijgt een naam, wordt seen plaats. Hier is te zien hoe funest die menselijke invloed is. Jaar na jaar stijgen de temperaturen, wordt het natter en groener, liggen de kusten vol plastic, smelt het landijs, stijgt de zeespiegel.  Wanneer ik na tien dagen in Longyearbyen weer op de kade stap, stelt poolheld Ko nog een laatste vraag. ‘Je voelt je toch wel een beetje schuldig, hè?’ Adwin de Kluyver nam als historicus en schrijver deel aan de SEES2022-expeditie,  die plaatsvond van 13 tot en met 22 juli 2022. De expeditie werd georganiseerd door het Arctisch Centrum van de Rijksuniversiteit Groningen en gefinancierd door de Nederlandse Organisatie voor Wetenschappelijk Onderzoek.  Aan boord van het cruiseschip Ortelius waren vijftig wetenschappers uit diverse vakgebieden, zoals geologen, biologen,  glaciologen,  archeologen, antropologen en  historici. Zij onderzochten elk een ander aspect van de snelle veranderingen in het poolgebied. Daarnaast voeren er enkele beleidsambtenaren en tientallen betalende toeristen mee. De eerste onderzoeksresultaten worden verwacht in januari 2023.   De expeditie met de poolschoener Willem Barents vond plaats van begin mei tot begin oktober 1878. De expeditie werd georganiseerd door het Comité voor de IJszeevaart en gefinancierd met geld dat was ingezameld door verschillende regionale subcomités. Onder de veertien bemanningsleden waren twee onderzoekers, een meteoroloog en een zeebioloog.  Na afloop van de expeditie werden de verzamelde diersoorten overgedragen aan het Rijksmuseum voor Natuurlijke Historie in Leiden, het huidige Naturalis. Het inventariseren van de soorten liet jaren op zich wachten omdat zoöloog Carel Philip Sluiter, de hoofdwetenschapper van de expeditie, meteen na terugkomst een aanstelling kreeg als biologieleraar op een gymnasium in Batavia en daar het eerste zeeaquarium in de tropen begon. ||https://www.nrc.nl//nieuws/2022/09/02/onze-voetafdruk-in-het-steeds-minder-ijzige-noorden-a4140428
2022-09-02||Hoe de VN Nederlands geld voor schone toiletten verkwistten||Op het plein in het midden van een Oegandees dorpje staat een vrouw. Ze ziet niks, over haar hoofd hangt een doek. Twee andere vrouwen dansen om haar heen, hun rokken wapperen. Om beurten meppen ze de vrouw met een stok. Ze moet worden bestraft, is de boodschap van dit toneelstukje. Ze heeft buiten gepoept en niet op de  nieuwe, door de Verenigde Naties gefinancierde latrines. Het was 2017 toen een VN-medewerker het vreemde tafereel zag en op film zette. De boodschap dat je wildpoepende mensen moet bestraffen, is helemaal fout, vond hij. De meesten hebben niet eens  geld voor een  toilet. En in de latrines die zijn organisatie in ontwikkelingslanden aanlegde, was lang niet altijd stromend water. Dan moesten meisjes en vrouwen nóg vaker uren lopen naar de waterput om de boel schoon te spoelen. En voor de ontlasting was vaak geen oplossing; die hoopte zich gewoon op in lage putten in het dorp.  Dit artikel gaat over misstanden binnen de Verenigde Naties, een organisatie met een complexe  structuur. De misstanden betreffen het  Global Sanitation Fund (GSF).   Het werk werd uitgevoerd door het Water Supply and Sanitation Collaborative Council (WSSCC) dat onder de United Nations Office for Project Services (UNOPS) ressorteert, één van de vijftien grote VN-organisaties. Het WSSCC is opgedoekt en  ging verder als het Sanitation and Hygiene Fund (SHF).     Dit stuk is tot stand gekomen op basis van interne rapporten, e-mails, notulen, financiële overzichten en videobeelden die bij het ministerie van Buitenlandse Zaken en de VN   bekend zijn, en gesprekken met betrokkenen. Op de Zwitserse televisie is een documentaire uitgezonden over  misstanden bij het fonds. De medewerker, een senior met een lange carrière in ontwikkelingslanden, stoorde zich bovendien aan de manier waarop latrinegebruik moest worden gepromoot. Het handboek van zijn organisatie bood lokale gemeenschappen de ruimte om publieke vernedering of zelfs lijfstraffen in te zetten als pressiemiddel om gedrag te veranderen.  Vier jaar later is hij nog steeds verontwaardigd. Op de tweede dag van 2021 stuurt hij een mail naar het fraudebestrijdingsteam van het ministerie van Buitenlandse Zaken in Den Haag. Het gaat over een VN-fonds, schrijft hij, dat hygiëne en het gebruik van toiletten in ontwikkelingslanden stimuleert. Nederland is met tientallen miljoenen euro’s één van de grote donoren van het fonds en zou zich wat van de toestand moeten aantrekken.   Bij het fonds is veel mis, schrijft hij.  Er zijn veel te weinig functionerende  latrines  gebouwd. Er   is sprake van inefficiëntie, vriendjespolitiek, onrechtmatige betalingen, aanbestedingsfraude en ongericht smijten met geld.  Hij kan dat met documenten onderbouwen.  Hij heeft ook, samen met een groepje collega’s, geklaagd bij het VN-orgaan waar het ‘latrine-fonds’ formeel onder ressorteert, UNOPS, maar dat heeft niks opgeleverd. Hij beschrijft dat  VN-orgaan als een gesloten club die publiek geld uitgeeft zonder te controleren of het bij de allerarmsten terecht komt, en wordt geleid door goed verdienende managers die elkaar de hand boven het hoofd houden.  Het beklag van de medewerker laat zien hoe het eraan toegaat bij een kleine VN-organisatie die jaren geld kreeg van Nederland, de Water Supply and Sanitation Collaborative Council (WSSCC) dat de latrines bouwde en diens opvolger, waar Nederland opnieuw miljoenen aan doneert. Maar zijn klachten staan niet op zichzelf: bij het grote VN-orgaan waar de kleine organisatie onder hangt, UNOPS, blijken  sinds kort tientallen miljoenen kwijt. Niet alleen houdt  Nederland  namens de leden van de VN toezicht op UNOPS, sinds 1 januari is Nederland zelfs voorzitter van de raad van toezicht van het projectbureau  en zo verantwoordelijk voor de afwikkeling van het schandaal en het terugwinnen van het vertrouwen van donorlanden.  Nederland bouwt graag toiletten in ontwikkelingslanden. Boegbeeld van die aanpak was jarenlang de koning zelf. In 2006 vroeg VN-baas Kofi Annan kroonprins Willem-Alexander voorzitter te worden van een adviesraad voor water en ‘sanitatie’ – een woord dat niet in de Van Dale staat. Elf jaar lang promootte de kroonprins op internationale bijeenkomsten het belang van fatsoenlijke sanitaire voorzieningen. Kinderen die sterven aan diarree, menstruerende meisjes die school verlaten omdat daar geen toiletten zijn, de gevaren van je behoefte in het veld moeten doen, schaamte en menselijke waardigheid, dat waren zaken waarover vrijuit gesproken moest worden. Prins Willem-Alexander prees Afrikaanse leiders die zich lieten fotograferen met een toiletpot. Nadat hij in 2012 op Koninginnedag mee had gedaan aan een wedstrijdje wc-pot gooien, zei hij zich daar ongemakkelijk bij had gevoeld, omdat „2,6 miljard mensen op deze aarde die niet beschikken over zelfs maar de meest basale structuur om op een waardige manier hun dagelijkse behoefte te kunnen doen”. Nederland was ambitieus. In 2015 beloofde het kabinet in het kader van de VN-millenniumdoelen om in 2030 ten minste dertig miljoen mensen van veilig drinkwater te hebben voorzien en vijftig miljoen mensen toegang te hebben gegeven tot toiletten, waterleiding en riool. Het Water Supply and Sanitation Collaborative Council  van de VN was één van de partners waarmee Nederland dit wilde doen.  Binnen de Verenigde Naties is Nederland een kleine, maar ambitieuze speler. De VN telt 193 lidstaten en is een wereldomspannend imperium met 120.000 werknemers, verdeeld over alle continenten. De VN is belast met een waaier aan loodzware taken: vrede, armoedebestrijding, klimaatverandering, mensenrechten, gezondheid, internetnormen, scheepvaartregels, voedselzekerheid, vluchtelingenopvang – om er maar een paar te noemen. En dus ook persoonlijke hygiëne. Tussen 2016 en 2020 doneerde Nederland 50 miljoen euro aan het WSSCC, dat met 43 werknemers kantoor hield in Genève en in 2020 een jaarbudget had van ruim 33,5 miljoen dollar.  De andere donoren waren Zwitserland, Zweden en Noorwegen. Het fraudeteam van Buitenlandse Zaken is wel benieuwd naar wat de medewerker te vertellen heeft. Begin 2021 hebben de partijen contact. De VN-medewerker vertelt over het filmpje waarop de vrouw zogenaamd stokslagen krijgt   omdat ze de  VN-latrine niet gebruikte. Hij vertelt dat de latrines  vaak van slechte kwaliteit zijn en dat het zinloos is ze  wel   aan te leggen, maar niet te voorzien van riolering en  water.  Prins Willem-Alexander prees Afrikaanse leiders die zich lieten fotograferen met een toiletpot Intern gebeurden er ook dubieuze dingen, zegt hij. De voorzitter van de stuurgroep van het programma, Hind Khatib Othman, kreeg óók als consultant betaald voor haar werk als voorzitter. Ze kreeg een fors bedrag van omgerekend bijna 16.500 euro  per maand, terwijl het geen fulltime baan was. Het is vreemd dat een voorzitter door haar eigen organisatie als consultant ingehuurd wordt, zegt hij, en het bedrag is bovendien hoger dan het toegestane maximum bij de VN. Het is desondanks geaccordeerd, en wel door de programmadirecteur, Sue Coates, die op haar beurt weer een baan bij  de VN   zou hebben gekregen via Othman.  Per 31 december 2020 werd WSSCC opgedoekt, na kritiek van sponsoren. Het werk  wordt nu in afgeslankte vorm voortgezet als het Sanitation and Hygiene Fund (SHF), met slechts dertien werknemers. In die transitie, vertelt de medewerker, zijn bekenden  benoemd op onnodig dure plekken, critici ontslagen, en is er omgerekend zo’n miljoen euro verkwist aan consultancykosten. Hij stuurt een overzicht mee: 135.000 dollar voor de zoektocht naar een nieuwe directeur, 90.000 voor communicatieadvies, een contract van 250.000 dollar voor een videoproductiekantoor dat promotiemateriaal maakt. Dat zijn forse bedragen voor een organisatie die moet krimpen wegens geldgebrek.  Hij was niet de enige met kritiek. Andere  collega’s dienden intern ook klachten in over voorzitter Othman en haar hoge salaris, over het kliekje om haar heen dat mag aanblijven en de verkwisting van VN-geld voor de reorganisatie. Een lid van de stuurgroep klaagde bij VN-auditors dat de voorzitter hem onder druk zette bij belangrijke beslissingen, en een ander lid over de gebrekkige onderbouwing voor de reorganisatie. Zij kreeg per ongeluk een sms’je van een vertrouweling van de voorzitter toegestuurd, dat niet voor haar was bedoeld, maar wel óver haar ging. „De vrouw is gek”, stond erin. Zelf zijn  hij en andere critici vorig jaar weggestuurd nadat ze  kritiek uitten, zegt de medewerker tegen de Haagse ambtenaren.  Van de oorspronkelijke donoren van het WSSCC gaan Noorwegen en Zweden niet mee naar de nieuwe organisatie. Zweden vindt dat er te veel risico’s kleven aan een nieuwe organisatie, en wil graag dat de veelkoppige VN gestroomlijnd wordt. Alleen Zwitserland en Nederland – dat 25 miljoen euro wil doneren over vijf jaar – zien brood in de nieuwe club.  De Haagse ambtenaren horen het verhaal aan, maar komen niet zelf in actie. Het VN-projectbureau UNOPS, waar het fonds onder hangt, is al met een onderzoek bezig. De VN-medewerker en zijn collega’s hadden zich daar immers al eerder gemeld als klokkenluider.  Buitenlandse Zaken wil dat rapport afwachten.   Eind februari 2021 is het  af. De medewerker, die alleen een summiere samenvatting te zien krijgt, is teleurgesteld. Op „meerdere” onrechtmatige inhuurkwesties na is er niks aan de hand, zo valt te lezen. De betalingen aan de voorzitter zijn legitiem en van vriendjespolitiek is geen sprake. Wat die onrechtmatige kwesties dan wel zijn, staat er niet bij. Sorry, zegt Buitenlandse Zaken: we gaan verder niks doen. Ook al heeft het ministerie enkel de samenvatting gekregen: „We zien geen reden om het onderzoek te wantrouwen.”  Hij  wordt afgewimpeld, maar toch is het ministerie gealarmeerd door het rapport. Het wil ineens de beloofde miljoenen niet meer overmaken naar het nieuwe VN-fonds. Er komt pas geld als UNOPS toezeggingen doet over strenger toezicht en over wie er contracten mag tekenen. Ook wil Nederland dat het fonds meer vanuit het UNOPS-hoofdkantoor wordt gerund, en minder  lokaal. En de Haagse ambtenaren willen bij nader inzien toch het hele rapport lezen. Dat staat UNOPS pas maanden later toe, in juni. Op 29 juni 2021 maakt Buitenlandse Zaken de eerste tranche van 2,5 miljoen euro over.  Voor zo’n belangrijke organisatie is UNOPS opvallend onbekend. Buiten de VN kent bijna niemand de ‘United Nations Office for Project Services’, dat fungeert als projectontwikkelaar van het huis. Als een VN-orgaan wil dat in de Democratische Republiek Congo een weg wordt aangelegd, dan kan UNOPS dat regelen. Een busverbinding, exclusief voor vrouwen, in Pakistan? Een kademuur tegen het stijgende water in Tanzania? Water en elektriciteit voor 600.000 mensen in Jemen? Even UNOPS bellen. Ook kunnen VN-programma’s, zoals het door Nederland gesponsorde sanitatiefonds, tegen betaling bij UNOPS worden ‘gestald’. Het is een manier om de logistiek van een hulpprogramma – wie gaat die toiletten maken, naar arme landen brengen en daar aanleggen – uit handen te kunnen geven. UNOPS houdt kwartier in Kopenhagen. In 2021 was UNOPS betrokken bij 1.000 projecten waarmee 3,4 miljard dollar was gemoeid. De grotere bemoeienis van UNOPS met het nieuwe Sanitation and Hygiene Fund is een uitkomst voor Den Haag. Grote club, sterk toezicht, probleem opgelost.  Dat is een verkeerde inschatting. Een jaar later, halverwege 2022, lopen er meerdere fraude-onderzoeken naar deze VN-organisatie. Er is meer dan 20 miljoen dollar kwijt, twee hooggeplaatsten zijn opgestapt en Finland heeft uit woede  ál zijn VN-donaties opgeschort. Bij UNOPS, zo stelden boze lidstaten afgelopen zomer in een grote VN-vergadering, is gebrek aan ongeveer alles: toezicht op investeringen, due diligence, compliance, risicomanagement, scheiding der machten, leiderschap. „We zijn extreem bezorgd.” Bij UNOPS, zo stelden boze lidstaten, is gebrek aan ongeveer alles: toezicht op investeringen, due diligence, compliance, risicomanagement, scheiding der machten, leiderschap Het was een voormalig hoge ambtenaar uit Londen, Mukesh Kapila, die de problemen bij UNOPS afgelopen maart als eerste naar buiten bracht. Hij plaatste op zijn eigen site een blogpost met de titel „Something is rotten in the state of Denmark”. Hij schrijft over een weggemoffelde affaire die „mogelijk het grootste corruptieschandaal bij een VN-orgaan is sinds de oprichting van de VN zelf”. De in India geboren Brit Kapila werkte behalve voor de Britse overheid ook voor de VN. Ten tijde van de genocide in Darfur was hij de hoogste VN-man in Soedan. Tegenwoordig schrijft hij een goed gelezen blog over de ‘Global South’ en de VN.  UNOPS is op zich een prettige partner voor donorlanden, legt Kapila uit in een telefonisch interview. Als een land zelfstandig besluit tot een ontwikkelingsproject, moet het eerst een tijdrovende aanbestedingsprocedure volgen. Het is veel eenvoudiger om UNOPS daarvoor in te schakelen – en ze daarvoor te betalen vanuit het budget voor ontwikkelingssamenwerking.  Nu de angel: op elk project maakt de organisatie een beetje winst, die wordt toegevoegd aan de reserves. Op die manier kan UNOPS tegenvallers opvangen en projecten voorfinancieren. Maar het model werkte afgelopen jaren zo goed dat er jaarlijks tientallen miljoenen dollars overbleven. De reserves liepen op tot honderden miljoenen dollars.  De onthullingen van Kapila leidden dit voorjaar tot een verhaal in The New York Times. Volgens Kapila was er zo’n 22 miljoen dollar verdwenen bij de organisatie; de Times zocht uit wat er  met dat geld gebeurd was. Het was volgens de krant begonnen bij Grete Faremo, een voormalige minister van Justitie uit Noorwegen en sinds 2014 de directeur van UNOPS. Zij vatte na haar aantreden met een collega-bestuurder het idee op om de reserves te investeren in winstgevende bouwprojecten. Ze wilde, zo zei ze later in een publicatie van de organisatie zelf, „niet langer de stille partner” zijn bij saaie bouwprojecten, maar een opwindend investeringsfonds worden. Op een chique feestje in Manhattan in 2015 ontmoette Faremo de Britse zakenman David Kendrick en zijn dochter Daisy. Daisy Kendrick kreeg niet lang daarna 3 miljoen dollar van UNOPS een schenking-annex-lening voor haar ngo ter bescherming van de oceanen, We Are The Oceans – een enorm bedrag voor een organisatie die nog helemaal niet was goedgekeurd als bonafide liefdadigheidsinstelling door de Amerikaanse belastingdienst. De ngo gaf het geld uit aan (onder meer) videogames over de wereldzeeën van de makers van Angry Birds en de productie van een liedje, Oceans, ‘om niet’ te vertolken door de Britse zangeres Joss Stone. De rechten van het nummer gingen naar een bedrijf van vader-Kendrick  Het werd erger. In 2018 verstrekte UNOPS leningen aan drie verschillende bedrijven, voor uiteenlopende projecten – van de bouw van duurzame huizen in Ghana en Pakistan tot het investeren in windmolens in Mexico. Het ging volgens The New York Times in totaal om 58,8 miljoen dollar en, cruciaal, alle drie de bedrijven waren gelieerd aan David Kendrick, de Britse zakenman. Toen een van de bedrijven verlies begon te lijden, gebruikte hij de VN-miljoenen om de schulden af te betalen. Zo raakte die 22 miljoen zoek, terwijl er welgeteld nul huizen werden gebouwd. Toen The New York Times het artikel in mei dit jaar publiceerde, stapte UNOPS-baas Faremo een paar uur later al op. De VN bleven zitten met vragen. Hoe kon dit gebeuren? Was er dan geen toezicht op uitgaven? Waar waren de accountants? Hoeveel vrijheid had Faremo? Is ontwikkelingsgeld bij UNOPS wel in goede handen?  Ook in Den Haag slaat de stress toe als de omvang van het schandaal bekend wordt. Het ministerie van Buitenlandse Zaken heeft het Sanitation and Hygiene Fund net díchter naar UNOPS geschoven met de gedachte dat er dan meer toezicht zou zijn en de eerste miljoenen overgemaakt. Bovendien heeft  het ministerie door de jaren heen projecten bij UNOPS besteld, dus er is onder Faremo’s leiding ook Nederlands publiek geld verkwist.  Het ministerie bevriest meteen alle resterende betalingen en sluit vrijwel geen nieuwe contracten meer af met UNOPS. En het moet op zoek naar een antwoord op de pijnlijke vraag: heeft het signalen van misstanden gemist?   Dat is een vraag die andere donorlanden ook hebben. In Finland is de woede helemaal groot: het legde 10 miljoen euro op tafel om Faremo’s project te huisvesten in Helsinki, terwijl er in New York al een intern onderzoek liep waar Finland niet van wist. Op een grote vergadering over het schandaal, afgelopen juni in New York, constateert Finland, mede namens Denemarken, IJsland, Noorwegen en Zweden, nijdig dat de afgelopen periode bij UNOPS „meerdere rode vlaggen zijn geïdentificeerd en genegeerd.”  Ook in Den Haag ontstaat  stress over het schandaal  De eerste signalen stammen uit juli 2021. Dan maken VN-accountants in hun financieel jaarverslag gewag van eigenaardigheden bij S3i, het UNOPS-fonds voor duurzaam bouwen dat vanuit Helsinki draait. Er is veel geld geleend aan een aantal bouw- en windmolenprojecten die allemaal van hetzelfde bedrijf zijn, noteren de accountants. Dat is in het licht van risicospreiding zeer onverstandig. Nu een aantal van die leningen niet terug worden betaald, loopt UNOPS het risico meer dan twintig miljoen kwijt te raken, schrijven ze.  Het ministerie in Den Haag krijgt die jaarverslagen ook, maar stapt over de alarmerende alinea’s heen. Het stelt geen vragen, tot aan het einde van het jaar de omvang van het schandaal duidelijk wordt in een intern VN-onderzoek, en een paar maanden later in de blogs van VN-kenner Mukesh Kapila en het artikel in The New York Times. Dat Nederland het probleem niet meteen ziet is extra pijnlijk omdat Nederland sinds 2021 mede-toezichthouder op UNOPS is. Binnen de VN is er één raad van toezicht voor zes organisaties, inclusief UNOPS, bevolkingsfonds UNFPA en de grootste organisatie voor ontwikkelingssamenwerking ter wereld, UNDP. Samen zijn ze goed voor zo’n tien miljard dollar omzet. Nederland nam in 2021 zitting in de vijfkoppige executive board en is sinds dit jaar voorzitter. De Nederlandse ambassadeur bij de Verenigde Naties, Joke Brandt, was dus toezichthouder toen het schandaal aan het licht kwam en is nu belast met de afhandeling.  Begin september vergadert haar opvolger met de lidstaten over hoe het verder moet. De interim-directeur kondigde in juni al reserveverlaging en lagere fees voor de diensten van UNOPS aan, rechtstreekse toegang voor donoren tot de financiële administratie van projecten en betere bescherming van klokkenluiders.  De VN-medewerker die in 2021 bij het ministerie in Den Haag aanklopte met zijn klachten over het sanitatiefonds, vindt in het UNOPS-schandaal bevestiging voor de verkwisting en het gebrekkig toezicht dat hij aankaartte. Hij wil van Buitenlandse Zaken nog steeds weten: waarom vertrouwde het ministerie  destijds blind op het onderzoek van UNOPS naar zijn klachten, dat rechtstreeks onder de weggestuurde baas Faremo viel? Dat auditteam lijkt niet onafhankelijk.  Moeten zijn beschuldigingen niet opnieuw worden uitgezocht? En moet dat hele nieuwe Sanitation and Hygiene Fund niet strenger worden beoordeeld op efficiëntie en vriendjespolitiek?  Het ministerie in Den Haag is niet van plan zijn dossier te heropenen. Ook omdat een ander, intern VN-tribunaal hem deze zomer geen gelijk gaf. Dat oordeelde dat de betalingen aan de voorzitter niet onrechtmatig waren, omdat ze waren goedgekeurd door andere mensen in de organisatie. Voor de andere klachten, zoals over vriendjespolitiek en gebrek aan transparantie, bracht hij niet genoeg bewijs aan, vond het tribunaal. Er dient nog een hoger beroep.  VN-deskundige Mukesh Kapila heeft een duidelijke opvatting over wat Nederland te doen staat. Het ministerie moet veel strenger toezien op wat er met z’n donorgeld gebeurt, zegt hij. „De VN zijn erg gesloten. Waarom moet een donorland bedelen om een fraude-onderzoek te mogen inzien als een klokkenluider zich meldt? Wat is dat voor onzin?”  Hij kent de klachten van de medewerker. „Natuurlijk mag een bestuurslid niet óók als consultant betaald krijgen, dat heet belangenverstrengeling. Dat iemand daarvoor heeft getekend, maakt de zaak echt niet beter.” De lakse houding van donorlanden zoals Nederland doet veel kwaad, vindt hij. „Slecht toezicht werkt verkwisting  en corruptie in de hand.” En over het nieuwe sanitatiefonds, dat onder UNOPS hangt en volgens Kapila sowieso te klein is om een verschil te maken, zegt hij: „Nederland moet stoppen met betalen en de tent sluiten.” Het ministerie van Buitenlandse Zaken laat weten niet over gesprekken met individuen te communiceren. De klachten  over WSSCC (organisatie van de VN die over sanitaire voorzieningen gaat) zijn volgens het ministerie „uitvoerig onderzocht” door de auditdienst van VN-orgaan UNOPS, waaruit bleek dat „een deel van de aantijgingen gegrond was”. „Hierop heeft UNOPS actie genomen en is het toezicht verscherpt.” Nederland heeft  financiering van het nieuwe fonds SHF aangehouden „totdat er voldoende waarborgen waren  ten aanzien van  adequaat toezicht hierop binnen UNOPS.”   Over de toezichthoudende rol van Nederland op UNOPS stelt het ministerie dat  de toezichthouder eind 2021 summier op de hoogte was gesteld van mogelijke problemen bij het fonds voor duurzaam bouwen S3i en toen om opheldering heeft gevraagd.  De raad van toezicht heeft inmiddels „ zeer vergaande ingrepen” geëist .  Nederland heeft tijdelijk betalingen aan UNOPS  bevroren.      UNOPS benadrukt dat het nieuwe Sanitation and Hygiene Fund een  andere organisatie is dan voorganger WSSCC. Het  fraudeteam vond, op een klein aantal  onregelmatigheden na, geen bewijzen voor corruptie en fraude bij WSSCC, net als het VN-tribunaal, stelt UNOPS. Op de vraag waarom UNOPS het frauderapport niet meteen deelde met Nederland, geeft de dienst geen antwoord.  UNOPS bestrijdt de kritiek dat het nieuwe fonds te klein is om een verschil te maken, omdat het  een andere aanpak heeft. Voor het nieuwe fonds is „robuuste governance en toezicht” opgetuigd. Over Si3 zegt UNOPS dat de organisatie alle aanbevelingen van de raad van toezicht implementeert. ||https://www.nrc.nl//nieuws/2022/09/02/wcs-voor-de-armsten-was-het-plan-geldverkwisting-het-feit-a4140553
2022-09-02||Waar blijft het door de VS zo gewilde techfront tegen China?||Zie je wel dat het kan?  Dat dachten Amerikaanse diplomaten toen Europa als één blok sancties tegen Rusland invoerde, na de inval in Oekraïne. Diezelfde gemeenschappelijke doortastendheid zouden de Amerikanen graag zien in hun poging de technologische opmars van China te stokken. Daarvoor zoeken de VS hulp, in Europa en specifiek in Nederland, bijvoorbeeld om de export van ASML-chipmachines naar China aan banden te leggen. In Amerikaanse ogen is de EU log en bureaucratisch – niet in staat tot ingrijpende maatregelen. „Na de invasie in Oekraïne bewezen Europese politici dat ze snel kunnen ingrijpen”, zegt Kevin Wolf. Het is nu een kwestie van willen. NRC sprak met enkele ingewijden die meewerkten aan het China-beleid van de regeringen Trump en Biden. Zij spraken op basis van anonimiteit vanwege de gevoeligheid van het onderwerp. Kevin Wolf was er nóg vroeger bij: hij werkte jarenlang voor het Amerikaanse overheidsorgaan Bureau of Industry and Security (BIS) en stond aan de basis van de eerste doeltreffende exportbeperking tegen een Chinees techbedrijf. In maart 2016, toen Barack Obama nog president was, werd de Chinese telecomreus ZTE via exportbeperkingen tot de rand van een faillissement gebracht. Ze kregen geen Amerikaanse chips meer voor hun apparatuur. Sindsdien is de Entity List, de zwarte lijst van BIS, het favoriete speeltje van het Witte Huis om de export van Amerikaanse technologie naar China af te knijpen.  Onder Trump werden telecomgigant Huawei en chipleverancier SMIC op deze lijst gezet, en  een hele reeks  bedrijven die volgens de VS gekoppeld zijn aan het Chinese militaire apparaat. De regering-Biden blijft Chinese bedrijven toevoegen – afgelopen maand opnieuw zeven. Nederland raakte bij de techoorlog betrokken toen ASML, op aandringen van de Amerikanen, in 2019 geen exportvergunning van de Nederlandse overheid kreeg  om zijn meest geavanceerde chipmachine te verkopen aan SMIC. Het ging om een zogeheten EUV-lithografiemachine, die dankzij een nieuw soort lichtbron (‘extreem ultraviolet’) de meest fijnmazige en krachtige chips op grote schaal kan produceren. ASML is het enige bedrijf ter wereld dat die techniek in huis heeft.  Ondanks de EUV-ban en de uitdijende Entity List groeit het Chinese aandeel op de chipmarkt toch door. Om de missie Freeze China – bevries de technologische opmars van China – alsnog waar te maken, willen de VS een pact sluiten met westerse bondgenoten. Maar van één techfront tegen China is nog geen sprake.  1 Wat staat er op het spel? De VS proberen het Made in China 2025-plan, gepubliceerd in 2015, te dwarsbomen. Daarin stelt China zich onder meer ten doel om minder afhankelijk te zijn van de import van chips door een eigen halfgeleiderindustrie op te bouwen. Chips helpen China’s economische opmars, maar zijn ook aanjagers van kunstmatige intelligentie, quantumcomputers, militaire slagkracht en (aanvallende) cybercapaciteit. Allemaal terreinen waarop de VS nummer één willen blijven. Amerika ziet zichzelf daarbij als leider van de vrije wereld, van de ‘techno-democratieën’. Onder de noemer nationale veiligheid wordt chiptechnologie – dus ook de productiemiddelen voor chiptechnologie, zoals bepaalde chipsoftware – een wapen in de geopolitieke strijd.  2 Waar blijft het techfront? Om China af te remmen koos de regering-Trump voor „snel handelen en daarna de troep opruimen”, in de woorden van een ingewijde. Zo schoten de VS soms hun doel voorbij; de eenzijdige (want unilaterale) exportbeperkingen leidden tot economische schade voor Amerikaanse  leveranciers van chipmachines. Apparaten die buiten de VS gemaakt worden maar  meer dan 25 procent Amerikaanse knowhow bevatten – zoals software,  patenten of reserveonderdelen uit de VS  – zouden ook door de Entity List geraakt kunnen worden. De Amerikaanse invloed  reikt dus ver, erg ver.   De regering-Biden gooide het over een andere boeg en startte gesprekken tussen de VS, Nederland en Japan – de drie belangrijkste landen die chipmachines leveren. Een vertegenwoordiger van het Amerikaanse ministerie van Handel was deze zomer in Den Haag, handelsminister Gina Raimondo reisde onlangs naar Japan om over de chipsector te praten. Zij sprak in 2021 ook al met ASML-topman Peter Wennink. In de VS klinkt de roep dat ASML ook geen minder geavanceerde chipmachines meer mag leveren aan China. Dat doet ASML nu nog wel. Ook in de Trade and Technology Council (TTC), een strategisch overleg tussen de EU en de VS, gaat het over exportbeperkingen. De Europese lidstaten zijn echter zelf verantwoordelijk voor hun exportvergunningen en gebruiken daarvoor weer het ‘Wassenaar Arrangement’ als uitgangspunt. Dat verdrag, een lijst met goederen die mogelijk voor militaire doeleinden gebruikt kunnen worden, zit  op slot. Alle deelnemende landen moeten namelijk akkoord zijn met wijzigingen, en dat lukt niet sinds mede-ondertekenaars Oekraïne en Rusland in oorlog zijn. Daarnaast is er de ‘Chip 4-alliantie’, tussen Japan, Taiwan, de VS en Zuid-Korea. Maar die landen zitten niet op één lijn. Japan en Zuid-Korea hebben onderling vaak handelsconflicten. Zuid-Korea is extra voorzichtig: chipfabrikanten SK Hynix en Samsung hebben enorme fabrieken in China, waar ze geheugenchips produceren en verkopen.  Ook in de VS zelf zijn de meningen verdeeld. Het Amerikaanse ministerie van Handel is zich ervan bewust dat onzorgvuldige exportrestricties de eigen economie kunnen schaden. Bij de ministeries van Buitenlandse Zaken, Defensie en Energie is minder begrip. Hoewel de Amerikanen verdeeld zijn, nemen ze  wel een  volgende stap door deze week  Amerikaanse chipbedrijven Nvidia en AMD te verbieden enkele hoogwaardige chips aan China te leveren.  3 Hoe gaan  de onderhandelingen over het techfront? De  onderhandelingen tussen de VS en bondgenoten over exportbeperkingen verlopen erg ongestructureerd, zegt een ingewijde: er wordt gesproken tussen landen onderling, met de Europese Commissie en Aziatische partners. Kevin Wolf: „Er vliegen veel woorden rond maar er gebeurt weinig concreets.”  In december 2021, niet lang voor de Russische invasie, werd ontwikkelsoftware voor chipontwerpen aan de lijst van strategische goederen van het Wassenaar Arrangement toegevoegd. Daarmee hebben de VS een nieuw wapen in handen om de Chinese chipindustrie af te remmen. Lithografiemachines met de wat oudere lichtbronnen DUV (deep ultraviolet) staan niet op de lijst, de meer geavanceerde EUV wel. „Voor verdere maatregelen is een nieuw internationaal exportregime nodig”, stelt Kevin Wolf. Dat kost tijd en menskracht – specialisten op dit gebied zijn wereldwijd dun gezaaid. Een optie zou zijn dat alleen de landen van het Wassenaar Arrangement die daadwerkelijk chiptechnologie produceren onderling afspraken maken – als een apart groepje dat voor beslissingen niet langer afhankelijk is van veto’s.   De EU en de Nederlandse overheid houden zich tot nu toe op de vlakte over de Amerikaanse inspanningen om Chinese technologie te ‘bevriezen’. Er is huiver om de handelsrelatie met China op het spel te zetten en Amerikaans protectionisme te omarmen, in de wetenschap dat er over een paar jaar weer een heel ander soort president in het Witte Huis kan zitten. Eentje die, net als Donald Trump destijds, weinig opheeft met bondgenootschappen.  Over de hele linie schuift Europa – en daarmee Nederland – wel op richting een hardere opstelling tegen China. Chinese bedrijven zoals Huawei zijn deels verbannen uit Europese telecomnetwerken. De EU wil minder afhankelijk zijn van Aziatische chipproductie, en trekt, net als de VS, tientallen miljarden uit om chipproductie op eigen bodem op te zetten. Die fabrieken zijn de komende jaren nog niet in productie. 4 Waarom hebben de VS haast? De sancties tegen Rusland toonden aan dat het Westen als één front  snel kan handelen. Haast is geboden, vinden Amerikaanse onderhandelaars: de spanningen rondom Taiwan, de belangrijkste producent van geavanceerde chips, lopen op. Een mogelijke Chinese invasie van Taiwan zou de hele westerse wereld kunnen afsnijden van chipgigant TSMC, die ruim 90 procent van de geavanceerde chips wereldwijd maakt. In andere woorden: wat nu met Russisch gas gebeurt, hangt de chipmarkt ook boven het hoofd.  Er is nog een reden om vaart te maken met onderhandelingen. De regering-Biden dreigt de meerderheid in het Amerikaanse Huis van Afgevaardigden kwijt te raken. Als er daar na de tussentijdse verkiezingen in november een Republikeinse meerderheid komt, is de kans groot dat anti-China-politici ongeduldig worden. Ze zullen voor eenzijdige exportbeperkingen kunnen stemmen, zonder bondgenoten daarbij te betrekken.  De onderliggende boodschap aan bondgenoten: als je nu niet samenwerkt, ben je je invloed kwijt. Met de verkiezingen in zicht wil Bidens team graag resultaten laten zien van de nieuwe, multilaterale aanpak.  5 Wat betekent dit voor ASML? De meest concrete wens van de VS is om China op minstens drie of vier generaties chipachterstand te houden. De chipgeneraties verschillen in fijnmazigheid, uitgedrukt in nanometers – een miljoenste van een millimeter. Hoe fijnmaziger de chips, hoe meer ‘transistoren’ er op hetzelfde oppervlakte passen en hoe meer rekenkracht je hebt.   Vandaar dat ASML’s EUV-machine zo in trek is: die kan lijntjes met een nauwkeurigheid van 5 nanometer of kleiner tekenen – de eerste chipfabrieken met 3 nm gaan in Taiwan al in productie, met machines van ASML. Lithografie – het bedrukken van patronen van halfgeleiders – is de bepalende factor van de nauwkeurigheid van chips, maar zeker niet de enige. Door extra behandelingsstappen toe te voegen aan het productieproces, uitgevoerd door chipmachines van fabrikanten uit de VS en Japan, kun je patronen voorzichtig ‘uitbijten’ en chips met nog dunnere lijntjes maken. Het is een manier om complexere chips te maken, voorbij de beperkingen van de lithografiemachine. Multipatterning heet dat, en het  is een tijdrovend en kostbaar proces. Zo wist het Chinese bedrijf SMIC met een gangbare DUV-lithografiemachine van ASML recent een chip te maken van 7 nanometer. Ogenschijnlijk een technisch hoogstandje, in de praktijk loopt China’s chipproductie jaren achter en blijft het land afhankelijk van de import van chips – zeker als het gaat om geavanceerde processors.  ASML wil graag DUV-machines aan Chinese klanten blijven verkopen en de naar schatting 700 tot 800 machines die er nu al staan, blijven onderhouden. Ter vergelijking: wereldwijd zijn ruim 4.500 ASML-lithografiemachines in gebruik.  ASML rekent dit jaar op een omzet van zo’n 20 miljard euro, waarvan ongeveer 10 procent uit China komt. Maar dit Chinese aandeel neemt gestaag af, naarmate ASML meer EUV-machines aan andere landen verkoopt. Die apparaten zijn beduidend duurder dan DUV-machines –  de aankomende EUV-generatie kost  350 miljoen per stuk. Hun voornaamste bestemming: chipfabrieken in Azië.   Instituut Clingendael waarschuwt dat veel hoogtechnologische kennis uit Europa ‘weglekt’ via joint ventures – samenwerkingen – met Chinese bedrijven. Clingendael nam een steekproef van 20 bedrijven uit 13.000 Europees-Chinese samenwerkingen, uit de EU, het Verenigd Koninkrijk en Zwitserland. Alle 20 joint ventures zijn actief in sectoren  die China als speerpunt benoemde in zijn ‘Made in China 2025-strategie’. Daartoe behoren behalve chiptechniek ook spoorwegen, landbouw, robotica en luchtvaart. Vaak stond ‘kennisoverdracht’ expliciet als doelstelling omschreven.   Bij 80 procent daarvan had de Europese partij een minderheidsaandeel, bij 25 procent speelden Chinese staatsbedrijven een grote rol,  waardoor kennis kan weglekken naar de Chinese staat. „Het is het topje van de ijsberg”, zegt  Rem Korteweg, onderzoeker van Clingendael. Bij de grootste 500 joint ventures was de kans op staatsbemoeienis nog groter, daar is 32 procent van de bedrijven gekoppeld aan een Chinees staatsbedrijf. „Niet alle joint ventures zijn slecht maar dit is wel een potentiële achilleshiel”, stelt Korteweg. „China dwingt buitenlandse bedrijven joint ventures aan te gaan. Europa wil zijn soevereiniteit opbouwen maar heeft niet in de gaten dat hoogwaardige kennis weglekt naar China.” ||https://www.nrc.nl//nieuws/2022/09/02/waar-blijft-het-door-de-vs-zo-gewilde-techfront-tegen-china-a4140624
2022-09-02||Max Verstappen wordt goed afgeschermd in Zandvoort, maar   honderdduizenden fans komen alleen voor hem||‘Welkom thuis kampioen’. De tekst op een cilindervormige reclamezuil voor de ingang van Circuit Zandvoort laat er geen misverstand over bestaan naar wie de meeste aandacht uitgaat bij de Grote Prijs van Nederland. Het reuzenrad binnen de hekken doet er nog een schepje bovenop: ‘Supporter van Max’. Op weg naar de tribunes deelt sponsor Jumbo oranje juichcapes uit. „We hebben er 3.500 bij ons”, zegt een enthousiaste promotiemedewerker, terwijl hij wijst naar een vrachtbus verderop. Of dat niet te weinig is. „We zijn hier met zestien busjes.” Max Verstappen is zonder twijfel de hoofdact van ‘The Ultimate Race Festival’, zoals de lokale organisatie deze grand prix aanprijst. Het waren zijn prestaties die er in 2021 voor zorgden dat de Formule 1 na 36 jaar terugkeerde in Nederland. En vooral voor hem komen dit weekend 300.000 toeschouwers naar de racebaan in de duinen: de kwalificatie op zaterdag en de wedstrijd op zondag zijn met 105.000  toeschouwers uitverkocht, de vrijdagse trainingssessies trokken 90.000  fans. Verstappen, de eerste Nederlandse wereldkampioen in de  Formule 1, is in Zandvoort alom aanwezig, al is hij voor de fans fysiek juist ook veel afwezig. We gaan proberen om Max in een bubbel binnen het team te houden Christian Horner Baas Red Bull Racing „Max staat in mijn ogen niet los van de rest. Formule 1 is een sport met twintig wereldsterren”, zegt Norbert Chevalier. Hij is directeur van TIG Sports, een van de organisatoren van de Nederlandse grand prix. Zijn bedrijf is, onder meer, ook elk jaar verantwoordelijk voor het Dutch Open golf. „Bij de meeste evenementen hebben we een Nederlander als ons  uithangbord, maar Verstappen is goed afgeschermd deze dagen. De Formule 1 is echt van een  andere orde”, zegt Chevalier. Hij ziet, nog meer dan vorig jaar toen er coronarestricties golden, hoe groot de aantrekkingskracht is van de belangrijkste autosportklasse. Vrijwel alle toeschouwers in Zandvoort – van de zakelijke bezoekers in de peperdure Paddock Club (ruim 5.000 euro voor drie dagen) tot de mensen met een zitplaats op een duinrand (vanaf 21 euro) – zijn Formule 1-fan, zegt hij. „Het publiek komt ook af op de wereld eromheen. Mensen stonden dagenlang te posten voor de ingang. Als een vrachtwagen langskwam, werd er al gejuicht. De chauffeurs gingen toeterend langs het publiek.” Ook op deze vrijdag staan de toeschouwers rijen dik achter dranghekken te wachten op een glimp van … ja, van wie eigenlijk? „Is Verstappen al binnen?” Niemand die het precies weet. Maar een medewerker van Aston Martin op een elektrische step is, vanwege zijn teamkleding en keycord met toegangspas, al interessant genoeg. „Meneer, wie bent u?” Voormalig Formule 1-coureur Giedo van der Garde wordt toegejuicht. Net als Tom Coronel. „Of ben jij Tim?” De familie Bont uit Krommenie heeft lol om hun eigen grap over de racende tweelingbroers. „We komen hier voor de belevenis”, zegt vader Bont. Hij is voor het eerst bij de Formule 1, mede dankzij de 50 procent korting die zijn supermarkt  gaf op toegangskaarten. „60 euro. Maar ja, dat bedrag geef je hier net zo makkelijk uit”, zegt moeder Bont. Bijvoorbeeld aan een pet of shirt in de fanzone, waar de merchandise van Red Bull Racing en Verstappen.com het populairst is.  De familie Oorsprong uit Muiderberg is alle drie de dagen aanwezig, een cadeautje van de twee zoons voor hun ouders. Ze volgen de Formule 1 „zo’n beetje” sinds Verstappen meedoet. Hij is ook een belangrijke reden voor hun bezoek. „Want zonder Max was er hier geen grand prix geweest,” zegt vader Oorsprong. Het is relatief rustig als Max Verstappen zich donderdag voor het eerst laat zien op het circuit. In een elektrisch karretje van Red Bull wordt hij afgezet bij het perscentrum. In de laatste meters merkt hij Daniel Ricciardo op, die te voet is. Verschil moet er zijn, is het grapje  dat Verstappen tegen zijn oud-teamgenoot maakt. De Australiër moet er hard om lachen. Hij is, zoals vaker, in een goede bui. Verstappen ook. De 24-jarige Nederlander is ’s ochtends, in het bijzijn van familie, vrienden en collega’s, door minister Conny Helder (Sport, VVD) min of meer verrast met een koninklijke onderscheiding: Officier in de Orde van Oranje-Nassau. „Ik wist wel dat ik iets zou krijgen, maar ik wist niet precies wat”, zal Verstappen later toegeven. Verstappen is deze donderdag aanwezig voor een verplichte persconferentie, met vier andere coureurs. De eerste vraag, van de vaste presentator van Formula One, is voor hem, als „local hero”. Kijkt hij uit naar dit weekend? Verstappen zegt dat er vast een heleboel oranje te zien zal zijn op de tribunes en dat hij er zoveel mogelijk van gaat proberen te genieten. Een antwoord waarvan er het komende uur nog veel zullen volgen. Routineus draait Verstappen zijn verhaal af, ook als hij even later achter de garagebox van Red Bull wordt ondervraagd door een horde buitenlandse media en door een twintigtal Nederlandse Formule 1-volgers, die gezamenlijk exact vijf minuten de tijd krijgen. De race op zijn favoriete circuit Spa-Francorchamps, waar hij afgelopen zondag vanaf de veertiende startpositie op superieure wijze naar de zege reed,  ging „beter dan verwacht”. Zijn prestaties tot nu toe dit seizoen, zijn „teamwork, ook dankzij de mensen in de fabriek in Engeland”. Hij heeft het over zijn „thuisrace”, maar zegt ook dat mensen vooral niet moeten verwachten dat hij daarom  zomaar even gaat winnen. „Dat is niet zo makkelijk. Ik geloof ook niet in thuisvoordeel. Als je weet wat je moet doen, maakt het niet uit op welk circuit je rijdt.” En weg is Verstappen. Hij laat zich op vrijdag pas weer zien als hij in zijn auto stapt voor een trainingssessie. De Grote Prijs van Nederland is de vijftiende van 22 races en Red Bull Racing wil deze grand prix benaderen als alle andere. „Er zijn geen extra activiteiten voor Max”, liet teambaas Christian Horner weten. „We gaan proberen om hem in een bubbel binnen het team te houden en om de verwachtingen te temperen.” Om half één begint Verstappen in zijn RB18 aan de eerste vrije training. Na zeven rondes zijn er problemen met de versnellingsbak en moet Verstappen zijn auto laten staan in de Gerlachbocht. Wandelend bereikt hij de pitstraat. „Geweldig”, noemt Jan Lammers deze technische tegenvaller even later in een lounge met uitzicht op de pitstraat. De sportief directeur van de Dutch GP heeft de hele ochtend welkomstpraatjes gehouden in de vele zakelijke lounges op het circuit en bespeurde her en der al een soort van feeststemming: dit weekend zou „een inkoppertje” worden voor Verstappen. „Formule 1 staat voor mij voor dramatiek en onvoorspelbaarheid. Voor de beleving van de toeschouwers is dit dan ook geweldig”, zegt Lammers. Hij is ook niet voortdurend bezig met de prestaties van Verstappen. „Wij zijn meer dan een grand prix. Gisteravond was er een feest op de 538-camping, dat vond ik echt geweldig. En vanavond zullen er mensen na de training direct naar huis gaan, maar anderen zullen blijven voor de gezelligheid.”     Even na vieren stijgt er vanaf de volgepakte tribunes een gejuich op als de toeschouwers op een van de 22 videoschermen rondom het circuit zien dat Verstappen in zijn auto klaarzit voor de tweede vrije training. De versnellingsbak is vervangen, zonder dat het hem een gridstraf oplevert. Het kapotte materiaal was al eerder gebruikt en dan is vervanging volgens de regels van de Formule 1 toegestaan. Verstappen laat direct de snelste tijd noteren, maar als de training even voor half zes wordt afgevlagd, staat hij op plaats acht. Charles Leclerc, die in het WK-klassement 98 punten achterstand heeft op Verstappen, is in zijn Ferrari  het snelst, op vier duizendsten van een seconde gevolgd door zijn teamgenoot Carlos Sainz.  Sergio Pérez, de teamgenoot van Verstappen, rijdt de twaalfde tijd. Red Bull heeft nog veel werk te verrichten om van Verstappens  thuisrace net zo’n succes te maken als vorig jaar, toen hij op zondag Lewis Hamilton aftroefde en de leiding in het WK-klassement terugpakte. In Zandvoort mag het dit weekend dan om meer dan alleen Verstappen draaien, Jan Lammers moet toegeven dat hij een soortgelijk scenario wel ziet zitten. „Ik hoop natuurlijk op een tragische film met een goed einde.” ||https://www.nrc.nl//nieuws/2022/09/02/max-verstappen-wordt-goed-afgeschermd-in-zandvoort-maar-honderdduizenden-fans-komen-alleen-voor-hem-a4140630
2022-09-02||Gazprom: Nord Stream 1 blijft dicht vanwege olielek||Nord Stream 1, de pijpleiding die aardgas van Rusland naar Duitsland vervoert, kan voorlopig niet opengaan vanwege een olielekkage. Dat meldt het Russische staatsgasbedrijf Gazprom op Telegram. Het is onduidelijk wanneer de gastoevoer weer opengaat. Tijdens ongeplande onderhoudswerkzaamheden, die woensdag begonnen en zaterdag weer klaar zouden zijn, is volgens de verklaring een olielekkage ontdekt. Het gasbedrijf deelt ook een foto waarop olie op een serie kabels is te zien. Vanwege schade aan een gasturbine zou de pijplijn niet meer veilig kunnen werken. In eerdere jaren kwam het zelden voor dat Gazprom de leiding door de Oostzee afsloot. Dat het bedrijf nu twee keer in enkele maanden onderhoud pleegt, wekt argwaan bij Europese politici die het zien als een middel van Rusland om Europa onder druk te zetten. Vooral in Duitsland, dat relatief afhankelijk is van Nord Stream, leeft de vrees dat de pijplijn lange tijd dichtgaat.  Een woordvoerder van het Kremlin voorspelde eerder op vrijdag al dat Nord Stream 1 vaker verstoord zou kunnen worden, citeert persbureau Reuters. „Het is niet onze schuld dat de middelen ontbreken.” Als oorzaak wees hij op de sancties tegen Rusland, die het onmogelijk zouden maken om gasturbines van Siemens te laten repareren in Canada. De Canadese minister van Buitenlandse Zaken Mélanie Joly bestrijdt dat. Zij zegt dat Gazprom een gerepareerde turbine juist niet wil aannemen. De Duitse gasopslag is belangrijker geworden nu de pijplijn uit Rusland langer dicht blijft, reageert Klaus Müller, hoofd van het Duitse agentschap voor onder meer gas. „Goed dat Duitsland intussen beter voorbereid is. Nu komt het op iedereen aan.”||https://www.nrc.nl//nieuws/2022/09/02/gazprom-nord-stream-1-blijft-dicht-vanwege-olielek-a4140621
2022-09-02||Henk Kamp heeft straks iets uit te leggen||Spijt en excuses waren er volop, deze week bij de parlementaire enquête naar de Groningse gaswinning. Er was een oud-NAM-directeur die terugkijkend op de zware aardbeving van Huizinge in 2012, inzag dat zijn gasbedrijf veel meer onderzoek had moeten doen naar de risico’s van de gaswinning. Een oud-topambtenaar die achteraf vond dat hij te weinig oog had gehad voor het „subjectieve onveiligheidsgevoel” van de Groningers. En  een oud-minister die het nu onvergeeflijk vond dat hij destijds niet naar het dorp was gegaan om „naast de mensen” te gaan staan. Maar spijt en excuses waren niet waar de enquêtecommissie naar op zoek was. De vraag waarop de zeven Kamerleden deze week bij de openbare verhoren in Den Haag antwoord probeerden te krijgen was: wie wist precies wat na de aardbeving in Huizinge? Met een kracht van 3,6 was het de zwaarste beving in Groningen tot nu toe. Toch ging de gasproductie daarna niet omlaag, maar juist fors omhoog. Hoe heeft dat kunnen gebeuren? Tijdens elk van de elf verhoren deze week probeerde de commissie dichter bij de waarheid te komen. Dat leidde tot enkele onthutsende inzichten. Zo bleek dat de NAM en haar moedermaatschappijen Shell en ExxonMobil na de beving geen aanleiding zagen voor nieuw onderzoek naar de risico’s van de gaswinning. Ze bleven ervan uitgaan dat deze beving binnen de marges bleef van oude onderzoeken van onder meer TNO en KNMI, waarin werd gesproken van een maximale kracht van 3,9. Wel waren ze bij de NAM verrast over de vele meldingen van schade, maar dat leidde er alleen maar toe dat ze „de handen uit de mouwen staken” om de schade aan te pakken, zoals oud-NAM-directeur Bart van de Leemput het formuleerde. De gaswinning werd gezien als een „algemeen belang”. Dat de gasproductie voor de veiligheid omlaag zou moeten, was in hun ogen onmogelijk. Er waren voor miljarden contracten gesloten met buitenlandse afnemers, en het zou ook de gasvoorziening in Nederland in gevaar brengen, was hun redenering. De eerste die kort na de beving een ander geluid liet horen, was het Staatstoezicht op de Mijnen (SodM). Omdat anderen geen aanstalten maakten om nieuw onderzoek te doen, deed de toezichthouder het dan maar zelf. Daar kwamen schokkende conclusies uit: de veiligheid van de Groningers was in het geding, want er zouden veel zwaardere aardbevingen kunnen komen. Maar dat alarmerende nieuws werd niet serieus genomen, vertelde oud-inspecteur-generaal Jan de Jong. Zijn oproep om de gasproductie snel fors te beperken, werd volstrekt genegeerd. Het SodM-advies werd gebagatelliseerd door de NAM, maar ook Energie Beheer Nederland (EBN), dat de gasbelangen van de Staat behartigde, vond dat de toezichthouder te hard van stapel liep. Er waren „hele grote belangen in het spel”, zei EBN-vertegenwoordiger Stan Dessens. Precies dezelfde mening was oud-topambtenaar Jos de Groot toegedaan. Hij betitelde het SodM-rapport als „opinie”. Onhelder bleef of de top van het ministerie heeft verzuimd die „opinie” ook te delen met de toenmalige minister van Economische Zaken, Maxime Verhagen (CDA). Die zei in geval zelf dat hij het SodM-advies nooit had gezien: „Onbegrijpelijk.” Een belangrijke onthulling was dat de gasproductie na Huizinge wél omlaag had gekund, flink zelfs. Gashandelaar GasTerra berekende op aanvraag van topambtenaar De Groot dat er 20 miljard kuub minder gas uit het veld kon worden gehaald, zonder dat de leveringszekerheid in het geding kwam. De Groot deed dit nu af als een „vingeroefening”, maar volgens een voormalige leidinggevende van GasTerra ging het om „serieus werk”. Het SodM-advies om de gasproductie snel fors te beperken, werd genegeerd, gebagatelliseerd en afgedaan als „opinie” Daarmee heeft de commissie munitie voor het verhoor van Verhagens opvolger Henk Kamp (VVD) volgende week. Die zal moeten uitleggen waarom hij in 2013 niet ingreep en de gasproductie zelfs naar het hoogste niveau ging sinds de jaren zeventig. Deze week bleek dat de gaswinning continueren na Huizinge belangrijker was dan de veiligheid van de Groningers. De kennis om in te grijpen was er, maar werd genegeerd. Vanwege de ‘leveringszekerheid’ moest de gaswinning doorgaan. Maar dat argument, jaren na Huizinge nog opgevoerd, bleek deze week niet waterdicht.||https://www.nrc.nl//nieuws/2022/09/02/henk-kamp-heeft-straks-iets-uit-te-uitleggen-a4140619
2022-09-02||Stikstofnormen mogelijk nog strenger||De hoeveelheid stikstof die mag neerslaan op beschermde natuurgebieden moet mogelijk nog verder omlaag dan eerder gedacht. De huidige normen zijn gebaseerd op een rapport uit 2011, uitgebracht onder leiding van de Verenigde Naties, dat voor alle Europese natuurtypen bepaalde hoeveel stikstof in een natuurgebied neer mocht komen zonder dat de natuur daarvan „significante” schade zou oplopen. Binnenkort komt een nieuwe versie van dat rapport uit, waaruit blijkt dat sommige natuurtypen kwetsbaarder zijn voor stikstof dan in 2011 werd gedacht. De normen uit het nieuwe onderzoek, waarvan een voorlopige versie online al te vinden is, zijn daarom voor veel soorten natuur strenger dan in 2011. Onderzoeker Hilde Tomassen van het Nijmeegse onderzoekscentrum B-ware, die meewerkte aan het rapport, bevestigt vrijdag naar aanleiding van berichtgeving door de NOS dat het rapport naar alle waarschijnlijkheid gevolgen gaat hebben voor Nederland. En dat terwijl boerenorganisaties de huidige normen die Nederland hanteert al ter discussie hebben gesteld in hun overleg met het kabinet. Dat wil dat de uitstoot van stikstof in 2030 is gehalveerd. Boerenorganisaties pleiten voor versoepeling van de doelen. Ook willen ze dat er gezocht wordt naar een alternatieve meetmethode om de normen te bepalen. De huidige normen hebben betrekking op de Europese Habitatrichtlijn uit 1992, die de snelle afname van plant- en diersoorten wil tegengaan. De richtlijn stelt dat lidstaten beschermde natuurgebieden moeten inrichten, en dat deze gebieden in een „goede staat van instandhouding” moeten worden gebracht. Nederland heeft 162 van zulke Natura2000-gebieden. De meeste zijn nog niet in die goede staat. Dat heeft vaak meerdere oorzaken. Zo is de grondwaterstand vaak te veel verlaagd, waardoor het natuurgebied is verdroogd. Ook daalt er vaak te veel stikstof op neer. Het leidt tot een verarming van de soortenrijkdom, en tot boomsterfte. Op sommige plekken verdwijnt de kalk uit de bodem, waardoor slakken en vogels moeite hebben huisjes en eierschalen te maken. Om de natuurgebieden weer gezond te krijgen, is onder meer onderzocht hoeveel stikstof erop mag neerdalen voordat er schade optreedt. Deze zogeheten kritische depositiewaarde (KDW) is voor de politiek een belangrijk instrument om op te sturen. Voor elk natuurtype is, op basis van proeven in het veld, in het lab en met modellen, de afgelopen decennia vastgesteld wat die grenswaarde is. Nederland doet dat iets anders dan Europa. De Europese waarden geven een range aan. In het rapport van 2011 lag de kritische depositiewaarde van bijvoorbeeld droge heide tussen de 10 en 20 – dat wil zeggen dat er tussen de 10 en 20 kilo per jaar op droge heide mag neerdalen voordat er kans is op schade. Nederland heeft die Europese waardes vertaald in enkele waardes. Voor droge heide is dat bijvoorbeeld 17. In het nieuwe Europese rapport, gebaseerd op de nieuwste wetenschappelijke inzichten, is de range van 10-20 voor droge heide verlaagd naar 5-15, vertelt ecoloog Tomassen. „Ik verwacht dat Nederland die waarde van 17 in ieder geval gaat verlagen naar 15.” Politiek gezien komt het VN-rapport mogelijk ongelegen. Eerder deze week werd er voor het eerst vooruitgang geboekt in het gesprek tussen het kabinet en boerenorganisaties. Afgelopen juli werd politieke brandweerman Johan Remkes door het kabinet aangesteld als „onafhankelijk gespreksleider” om voor „verbinding” te zorgen tussen het kabinet en de boeren in het hoog opgelopen stikstofdebat. Lang leek het erop dat dit niet zou gaan lukken, maar na een bijeenkomst afgelopen woensdag waren zowel de betrokken bewindslieden als de vertegenwoordigers van boerenorganisaties een stuk optimistischer. Het kabinet had toegezegd om te onderzoeken of er een vervangend systeem kan komen voor de KDW. Veel boeren hebben kritiek op die meetmethode, omdat de KDW gaat om de neerslag van stikstof en niet om de uitstoot ervan. Boeren kunnen, zo zeggen ze, enkel iets aan de uitstoot van stikstof doen. Of het overleg door het nieuwe rapport weer van voor af aan moet beginnen, is nog niet duidelijk. Omdat Nederland een andere meetmethode gebruikt dan de onderzoekers van het VN-rapport, zal er eerst eigen onderzoek gedaan worden, zei minister Christianne van der Wal (Natuur en Stikstof, VV) vrijdag na afloop van de  ministerraad. „Pas als bekend is wat het voor de Nederlandse natuurgebieden betekent, gaan we kijken: wat betekent dit voor ons beleid?” Gevraagd naar haar eerst reactie op het nieuws zei de minister: „Ik dacht: oeps.” Maar het rapport kan haar ook juist goed uitkomen. De boeren vinden de stikstofnormen die het kabinet nu hanteert te hoog. Het rapport laat zien dat die eigenlijk nóg hoger hadden moeten zijn. Eind september komt de definitieve versie van het onderzoek uit, maar tot die tijd zal er inhoudelijk niks meer aan veranderen, aldus Tomassen. Een woordvoerder van het ministerie voor Natuur en Stikstof zegt het definitieve rapport af te zullen wachten, en dan met een plan van aanpak te komen. Experts werken in het rapport met foutmarges om vast te stellen hoeveel stikstof neer mag komen in een type natuurgebied om het gezond te houden. Zo bepaalden ze in 2011 dat op vochtige heidegrond tussen de 10 en 20 kilogram stikstof per hectare per jaar neer mag komen. In het nieuwe rapport is dat op basis van nieuwe inzichten en natuuronderzoeken bijgesteld naar tussen de 5 en 15 kilogram, zegt Tomassen. De marges zijn niet voor iedere natuursoort strenger geworden, maar bijvoorbeeld wel voor bepaalde bossoorten die ook in Nederland voorkomen.  In sommige gevallen zal de bijstelling in het VN-rapport ertoe leiden dat de Nederlandse normen ook strenger moeten worden. In andere gevallen zal blijken dat de normen in Nederland ook met de strengere marges nog adequaat zijn. Omdat onderzoekers de Nederlandse normen nog moeten bepalen, is niet direct te zeggen voor welke natuurgebieden de uitstoot verder omlaag moet.  De woordvoerder van het ministerie voor Natuur en Stikstof zegt na de definitieve publicatie van het rapport aan onderzoekers, vermoedelijk van de Universiteit van Wageningen, te zullen vragen de Nederlandse waarden opnieuw te berekenen. Naar verwachting is dat tegen het einde van dit jaar of het begin van volgend jaar klaar. Ook zegt hij dat Nederland zich „natuurlijk” aan de nieuwe, lagere uitstootnormen zal houden, als die er inderdaad blijken te zijn. Dat moet wel, zegt hij: „Dit rapport is de basis waarop de rechter zal toetsen als het gaat om juridische houdbaarheid.”||https://www.nrc.nl//nieuws/2022/09/02/stikstofnormen-mogelijk-nog-strenger-2-a4140613
2022-09-02||Karel Eykman (1936-2022) schreef zachtaardige kinderpoëzie voor buitenbeentjes en een breed publiek||‘Zonder liefde ben je nergens’ heette het zachtaardige titelgedicht van een van de late dichtbundels, uit 2003, van de jeugddichter Karel Eykman. Hij overleed afgelopen dinsdag op 86-jarige leeftijd, zo meldde zijn uitgever vrijdag. „Al kon ik nog zozeer/ in prachtige preken/ mijn redes afsteken/ en wist wijze woorden op ieder gebied/ maar had de liefde niet/ dan was het toch meer/ wat trommelgekletter/ gezwets en geschetter/ had ik de liefde niet”, begon het gedicht – een vrije en eigentijdse interpretatie van het hoofdstuk over de liefde uit het Bijbelboek Korintiërs, waarin apostel Paulus over Jezus vertelt. Karel Eykman (Rotterdam, 1936) deed dat ook, op zijn manier: zijn lezing van de Bijbel heeft zijn werk altijd geïnspireerd. Na een opleiding tot theoloog werkte Eykman enkele jaren als jeugdpredikant, waaruit voortvloeide dat hij voor de IKON-kindertelevisie Bijbelverhalen bewerkte voor kinderen. Dat resulteerde in de kinderbijbel Woord voor Woord, die hij in de jaren zeventig publiceerde en die uniek was in zijn soort. Onomstreden was het project niet: met zijn modernisering dwaalde hij volgens sommige christenen te ver af van de oorspronkelijke tekst en betekenis. Het boek werd  een bestseller (400.000 verkochte exemplaren), oogstte internationaal succes én ging decennialang mee. Eykman verliet de kerk, maar „de Bijbel heb ik me nooit laten afpakken”, zoals hij eens zei. Ik schrijf om kinderen de smaak voor verzet te laten behouden Karel Eykman  Woord voor Woord vestigde, zonder dat het een vooropgezet plan was, Eykmans naam als kundig en zorgvuldig tekstdichter, die meteen effectief aanvoelde welke toon hij tegen jongeren moest aanslaan, zonder simplistisch te worden. Humor, vormvastheid en zachtaardigheid kenmerkten zijn kinderpoëzie, die meermaals werd bekroond, zoals met de Gouden Griffel voor Liefdesverdriet (1983). Ook maakte hij deel uit van Het Schrijverscollectief, samen met onder anderen Willem Wilmink en Hans Dorrestijn, dat teksten schreef voor bepalende kindertelevisieprogramma’s als De Stratemakeropzeeshow, J.J. De Bom voorheen De Kindervriend en De film van Ome Willem. Die collectiviteit paste bij Eykman: naast zijn eigen schrijfwerk – waarin hij steevast voor de positie van jongeren opkwam, om hen weerbaar te maken – was hij een belangrijk aanjager voor zijn collega’s, met name in de kinderpoëzie. Hij was sinds de oprichting eind jaren zeventig jarenlang betrokken bij De Blauw Geruite Kiel, een kinderkrant met volwassen ambities, die deel uitmaakte van Vrij Nederland. Daar toonde Eykman zich een wegbereider voor kindergedichten „die zich niet zo gauw gewonnen geven, die met weinig woorden meer willen zeggen, die om herlezing vragen”, zoals hij eens zei. De ruimte die vernieuwende dichters als Ted van Lieshout, Remco Ekkers en Leendert Witvliet daar kregen, leverde een grote bijdrage aan de volwassenwording van het genre. De kern van Eykmans literatuuropvatting was een bescheiden activisme, waarmee hij als doel had om onaangepaste kinderen te behoeden voor de dwang van conformisme. Zelf schreef hij daarom helder en toegankelijk, voor een breed publiek, maar in het bijzonder voor buitenbeentjes. „Ik schrijf om kinderen de smaak voor verzet te laten behouden”, zei hij eens in een interview. „Niet met grote daden, maar stiekem, via een omweg.” Die omweg bracht hem telkens weer terug bij de basis: de liefde, de drijvende kracht daarvan, die hij ook in de Bijbel centraal had gesteld. Het op Korintiërs gebaseerde gedicht ‘Zonder liefde ben je nergens’ sloot af met de regels: „’t Is liefde die ziet/ hoe opnieuw te beginnen/ die ieder verdriet/ ook de dood kan overwinnen.”’||https://www.nrc.nl//nieuws/2022/09/02/karel-eykman-1936-2022-schreef-zachtaardige-kinderpoezie-die-zich-niet-gauw-gewonnen-gaf-a4140608
2022-09-02||&#8216;Verplichte anticonceptie mag niet op basis van huidige wet&#8217;||De gesloten jeugdzorg mag jonge meisjes niet dwingen om, op basis van de Wet verplichte geestelijke gezondheidszorg (Wvggz), anticonceptie te nemen. In plaats daarvan is voor gedwongen anticonceptie specifieke wetgeving nodig, zo schrijft de advocaat-generaal vrijdag aan de Hoge Raad. Het gebruik van de Wvggz leidt volgens de advocaat-generaal ertoe dat andere mensen bij wie verplichte anticonceptie zou kunnen worden toegepast, maar bij wie geen sprake is van gedwongen zorg, niet kunnen worden bereikt. „Daardoor is er sprake van rechtsongelijkheid.” De Wet verplichte geestelijke gezondheidszorg, die op 1 januari 2020 in werking trad, maakt het mogelijk patiënten die door een psychische aandoening gevaar lopen voor zichzelf of anderen, alsnog te behandelen. Dit moet wel altijd eerst door een rechter worden getoetst. Onder de Wvggz valt onder meer het opsluiten op een kamer, het afnemen van bezoekrecht en het verplichten van medicatie.  Uit diverse rechtszaken bleek vervolgens dat ook anticonceptie kon worden voorgeschreven als onderdeel van het verplichte zorgplan, ontdekte het journalistieke platform Pointer begin dit jaar. Volgens de advocaat-generaal biedt de Wvggz geen basis om verplichte anticonceptie op te leggen. Dat is namelijk in strijd met het recht op bescherming van lichamelijke integriteit en het zelfbeschikkingsrecht, vastgelegd in internationale verdragen zoals het Europees Verdrag voor de Rechten van de Mens. „Alleen als een zwangerschap ernstig nadeel zou opleveren voor de betrokkene zelf, zou er wellicht ruimte zijn om gedwongen anticonceptie te scharen onder verplichte medicatie.”  Het advies volgt nadat een vrouw in hoger beroep ging tegen de rechtbank die haar gedwongen anticonceptie had opgelegd. De rechter besloot dat de vrouw of een implanon moest laten zetten - een hormoonstaafje dat in de arm wordt geplaatst en drie jaar lang blijft zitten - of een andere vorm van langdurige anticonceptie moest gebruiken. De advocaat van de vrouw heeft de Hoge Raad gevraagd deze beslissing terug te draaien en ook de advocaat-generaal adviseert de raad het besluit over de gedwongen anticonceptie te vernietigen. Het is nog onbekend wanneer de Hoge Raad hierover uitspraak doet.  Professor Peer van der Helm, gepromoveerd in de residentiële jeugdzorg, spreekt zich al langer uit tegen verplichte anticonceptie. „De Wvggz, een ziektemodel, gebruiken om voortplanting te voorkomen, is een fundamentele denkfout. Zwangerschap is geen ziekte: als ze toch zwanger worden, moeten die meisjes juist goed begeleid worden.” Daarnaast adviseert Artsenfederatie KNMG ook uiterste terughoudendheid met anticonceptie verplichten. „Door het te verplichten schaad je meerdere grondrechten. Maar het is het ook de vraag of zoiets überhaupt ethisch is.”||https://www.nrc.nl//nieuws/2022/09/02/verplichte-anticonceptie-mag-niet-op-basis-van-huidige-wet-a4140603
2022-09-02||Het ‘waterding’ kan goed zien||Literatuur bevat diepgang en een zekere gelaagdheid. Voor een lezer is het fijn die lagen te ontdekken en een schrijver heeft er plezier in ze in zijn of haar werk te weven. Het is dan niet meer dan logisch dat de insecten die schrijvertjes genoemd worden, meerdere lagen zien. Een schrijvertje is een kever behorend tot de familie Gyrinidae. Als je de kop van zo’n dier bekijkt, lijkt het alsof hij vier ogen heeft: twee aan de bovenkant, die de wereld kunnen zien boven het wateroppervlak waarop hij zwemt, en twee verscholen aan de onderzijde, die in de diepte kijken. Feitelijk zijn het gewoon twee ogen aan weerszijden van de kop, maar die zijn in tweeën gesplitst, gescheiden door de inplanting van de antennen. Vaak zie je meerdere schrijvertjes over het wateroppervlak scheren, waarbij ze boogvormige figuren beschrijven die wel wat op letters lijken  Deze veelzijdige blik stelt een schrijvertje in staat insecten die op het water vallen te grijpen, maar ook kleine prooien die onder hem langs zwemmen, zijn niet veilig voor het voorste potenpaar. De andere poten, kort en breed, gebruikt hij om te zwemmen. En dat kan hij bijzonder goed. Vaak zie je meerdere schrijvertjes over het wateroppervlak scheren, waarbij ze boogvormige figuren beschrijven die wel wat op letters lijken.  Al in 1857 verbaasde dichter Guido Gezelle zich hierover, en het is dit gedrag waaraan dit ‘krinklende winklende waterding’ zijn Nederlandse naam dankt. Het feit dat ze meerdere lagen kunnen zien heeft er dus niets mee van doen. Dat ze tijdens hun razendsnelle zwembewegingen steeds om elkaar heen draaien zonder ooit daadwerkelijk in botsing te komen, heeft er evenmin mee te maken, al zijn er ook veel auteurs die daar zeer bedreven in zijn.  Behalve prooien signaleert een schrijvertje ook gevaren op meerdere vlakken. Onder hem zwemmen hongerige vissen. Boven zijn hoofd zijn er vogels die wel een kever lusten of kan hij een enthousiaste entomoloog zien die hem te pakken probeert te krijgen. Als snavel of net in zijn richting bewegen, weet het schrijvertje razendsnel de diepte in te duiken en uit het zicht te verdwijnen. Wordt dit glibberige beestje dan toch bemachtigd, dan blijkt hij onsmakelijk. Die kennis heb ik uit de literatuur. Schrijvertjes werden door de beschreven unieke eigenschappen voorgesteld om mee te dingen naar de titel Insect van het Jaar. Omdat we daarbij steeds een enkele soort nomineerden en niet een hele familie, moest ik er eentje selecteren. Mijn keuze viel al snel op het plasschrijvertje, Gyrinus marinus. Deze soort komt redelijk algemeen voor en kan dus door veel mensen worden gezien. Schrijver Peter Middendorp, die had toegezegd op te treden als ambassadeur, reageerde weinig enthousiast toen ik hem liet weten welk bijzonder insect hij zou gaan vertegenwoordigen. Dat kwam door de Nederlandse naam.  Zelf denk ik bij het woord ‘plas’ aan een watertje, niet aan wateren, maar Peter en zijn omgeving dachten daar anders over. Bijgevolg werd het groot schrijvertje, Gyrinus paykulli, de soort die genomineerd werd. Deze kever wist de titel Insect van het Jaar niet te winnen, ondanks de fijne contradictio in adjecto van de Nederlandse naam. ||https://www.nrc.nl//nieuws/2022/09/02/het-waterding-kan-goed-zien-a4140606
2022-09-02||Regisseur Halina Reijn over haar Amerikaanse debuut: ‘Wie zijn we nog als de wifi uitvalt?’||Haar rijke jeugdvrienden zijn heus niet zo nihilistisch als ze online overkomen, verzekert hoofdpersoon Sophie (Amandla Stenberg) haar nerveuze, nieuwbakken vriendinnetje aan het begin van slasherfilm Bodies Bodies Bodies. Zou ze het zelf geloven? De eerste Amerikaanse film van Halina Reijn, die in 2019 met thriller Instinct de overstap maakte van acteren naar regisseren, zit immers vol narcistische ‘ik ben woke en ik snuif coke’-twintigers.  Bodies Bodies Bodies was de verrassingsbioscoophit in de VS deze zomer. Het jongverliefde stel gaat feesten in een afgelegen villa vol smartphoneverslaafde mede-twintigers. Behalve dat iedereen elkaar in de film gretig labelt met cancel culture-termen als ‘toxic’ of ‘able-ist’ (iemand die mensen met een beperking discrimineert), druipt er ook al snel bloed van de muren. Terug in Amsterdam, naar aanleiding van de Nederlandse release van haar film, benadrukt Reijn dat Bodies Bodies Bodies „een satirische fabel is over wie we nog zijn als de wifi uitvalt”. Een komedie dus. Maar Gen Z, geboren van het midden van de jaren negentig tot ongeveer 2010,  te kijk zetten was niet haar bedoeling.  Ze leert  veel van hedendaagse twintigers en  de manier waarop ze publiekelijk voor zichzelf opkomen. „Tijdens de première in de Amsterdamse Pathé Tuschinski [afgelopen week, red.] werd ik bijvoorbeeld geïntroduceerd als de ‘actrice die altijd naakt gaat’ en vermeldde de presentator dat hij een keer op de eerste rij zat en bijna ‘in’ mij verdween.  Ik weet dat die persoon het als grapje en liefdevol bedoelde  om ‘mijn podiumreputatie’ nog eens te belichten. Hij zei ook ontzettend positieve dingen,  dus ik dacht ‘lach en ga verder’.”  Maar haar jonge actrices zouden er waarschijnlijk meteen  op hebben gewezen dat dit is hoe seksisme er anno 2022 uitziet.  Reijn slaagde immers in wat slechts enkele  Nederlandse regisseurs eerder is gelukt: voet aan  de grond krijgen in de VS. Ze werd gevraagd door de prestigieuze productiemaatschappij A24, die ook achter Oscarfavorieten als Moonlight en Minari zit. Haar werk is besproken in talloze grote Amerikaanse media.   Ze stond in de toptien van bestbezochte  films in de VS. En toch gaat het tijdens de première in Nederland weer over Reijns lichaam en uiterlijk, zowel tijdens de première als daarna in talloze Nederlandse media.  Toen had ze spijt dat ze niet even „met humor” duidelijk had gemaakt dat die grapjes op het premièregala eigenlijk „niet oké” waren.   Dat Gen Z dit soort situaties anders aanpakt, blijkt ook uit een recent relletje  tussen een recensent van The New York Times en Reijns 23-jarige hoofdrolspeelster Amandla Stenberg. Nadat de recensente  Bodies Bodies Bodies  ‘een 95 minuten durende decolleté-reclame’ noemde, stuurde Stenberg haar via sociale media een berichtje. Daarin grapte ze dat als ze minder op haar tieten had gelet, ze misschien de film had kunnen bekijken. Waarop de openlijk lesbische critica via sociale media  liet weten zich geïntimideerd en homofoob bejegend te voelen. Stenberg, die al op haar veertiende doorbrak in de blockbuster The Hunger Games is zelf een queericoon met online meer dan twee miljoen volgers.  De manier waarop het relletje zich  hierop ontvouwde via sociale media als TikTok, past perfect bij de personages in Bodies Bodies Bodies, die allen verslaafd zijn aan het online delen van hun lief en leed. Het voelde haast als een absurde publiciteitsstunt.   Hoe keek Halina Reijn er zelf naar? „Eerst dacht ik: laat het gaan. Het is heel normaal dat je als jonge maker wilt reageren op kritiek op je werk. Als je wat ouder bent en heel vaak gerecenseerd, zoals ik, leer je die neiging te onderdrukken. Maar uiteindelijk besefte ik  dat ik Amandla  bewonder omdat ze mensen erop wijst dat er al vanaf haar vijftiende over haar borsten wordt gepraat.” In Bodies Bodies Bodies verkilt de sfeer tussen de twintigers in de villa door een spelletje dat in Nederland bekendstaat als weerwolven of maffia. Deelnemers moeten erachter komen wie bluft en wie de waarheid spreekt. Nadat er in de villa een lijk is opgedoken, leiden die vragen in de film tot een spiraal van paranoia en bloederig geweld.   Het was producent A24 die Reijn vroeg  voor de verfilming van een bestaand slasherscript. Ze voelde zich gevleid, maar niet aangetrokken tot het eerste scenario dat ze haar overhandigden, vertelt ze. „Tot ik merkte dat ze open stonden voor aanpassingen. Ik wilde er zelf meer een soort Lord  of The Flies meets Mean Girls van maken, maar dan binnen het slashergenre en met de bijbehorende rituelen.”    Reijn herschreef het script samen met theaterauteur Sarah DeLappe, maar bleef tijdens het filmen dialogen aanpassen. „Ik was de hele tijd aan het meeschrijven met de acteurs, ook als ze gewoon  aan het kletsen waren.  Ik polste steeds of ze het gevoel hadden dat wat hun personages zeiden en deden klopte. Ik wilde niet dat ze het gevoel hadden dat we ze belachelijk maakten.”  Wat viel haar het meest op tijdens het observeren van haar jonge acteurs? „Ze zijn enorm meta en alles is ironie. Stel dat je een van hen spontaan tijdens het koffiedrinken wilt fotograferen, dan zal ze meteen de billen naar de camera toedraaien en sensueel de vingers in de mond stoppen. Een oma als ik denkt dan: ‘Oh die wil iets seksueel uitstralen!’. Maar dat is dan helemaal niet zo. Het is ironisch. En als buitenstaander is dat soms lastig te lezen.”  In de film wordt een schijnbaar gebrek aan relativeringsvermogen en de  obsessie met de eigen ervaring van sommige twintigers flink benadrukt. Hoe was het voor haar  om te werken met jonge acteurs ‘voor wie gevoelens feiten’ zijn, zoals iemand in de film dat noemt? Halina Reijn: „Wie weet zijn we met een overcorrectie bezig, waarbij we haast tot in het absurde rekening houden met hoe een ander iets beleeft. Maar ik heb als actrice zoveel grensoverschrijdend gedrag gezien, dat ik liever heb dat het nu naar deze kant doorslaat, dan dat het blijft hoe het daarvoor was. „Ik zoek zelf in mijn werk grenzen op en ik ben niet preuts. Maar ik geloof wel dat acteurs die zich veilig voelen, beter presteren. Wij moesten bijvoorbeeld een lesbische vrijscène opnemen. Het hielp daar enorm dat we daarbij ook queer-inbreng hadden en een intimiteitscoach, en dat erover werd gepraat.”  Reijn benadrukt dat de film meer een persiflage is op groepsgedrag in brede zin dan specifiek op het gedrag van twintigers.  „De toon en de termen die ze gebruiken zijn wel heel Gen Z.  Maar dat is slechts vocabulaire.”  Voor de manier waarop de personages elkaars gedrag becommentariëren, putte Reijn inspiratie uit haar eigen vriendenkring – en uit Tsjechov. „Onder mijn vrienden is het gebruikelijk elkaar aan te spreken op opmerkelijk gedrag. Zo heb ik het wel even benoemd toen een vriend op onze première in Tuschinski met de batterij van zijn elektrische fiets rondliep. Zulke observaties drijf je in een script tot het absurde door, om het publiek een spiegel voor te houden.”  Dat het in de film volledig uit de hand loopt in de villa, heeft volgens Reijn meer te maken met de menselijke aard dan met onze tijd – al denkt ze wel dat technologie een effect heeft op het gedrag van jongeren. „Ik heb zelf als actrice veel voor een camera gestaan, en je wordt daar heel ijdel van. De achterkant van die ijdelheid is dat je vaak het gevoel hebt dat je niet voldoet of lelijk bent.  Dat gevoel herkent nu waarschijnlijk iedereen die opgroeit in de voortdurende aanwezigheid van een camera.”  Dat alle personages in de film onsympathiek zijn en hun narcisme steeds vet mocht worden uitgespeeld, vond Reijn een ‘verademing’. „Ze denken in de Verenigde Staten commerciëler, en dat voelde vrijer. Bij het bespreken van ideeën werd vooral gekeken of iets werkte, en of het  origineel was.”  Dat ervoer Reijn in Nederland anders. „Toen ik voor de serie Red Light een vrouwelijk personage wilde creëren met spijt over het krijgen van kinderen, hadden velen daarover een moreel oordeel. Ze moest wel ‘likable’ blijven. Nederland heeft een progressief imago, maar er zijn hier nog grote stappen te zetten.”   In het artikel is de definitie van Gen Z aangepast. Dit zijn jongeren geboren in het midden van de jaren negentig tot ongeveer 2010. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/02/regisseur-halina-reijn-over-haar-amerikaanse-debuut-wie-zijn-we-nog-als-de-wifi-uitvalt-a4140605
2022-09-02||Opinie | Vluchteling van gezin af houden is wreed en onwettig||Beperking van gezinshereniging van vluchtelingen is onwettig. Het kabinet weet dat en doet het toch. Daarmee doet het kabinet niet alleen vluchtelingen tekort, maar alle inwoners van Nederland. Voor vluchtelingen is gedwongen gezinsscheiding een nieuwe wreedheid, die bovenop de onmenselijke behandeling komt die asielzoekers in Ter Apel en elders  ten deel valt. Voor alle inwoners van Nederland wordt de bescherming die de rechtsstaat biedt uitgehold, nu het kabinet-Rutte IV besluit willens en wetens de wet te overtreden. Saskia Bonjour is  universitair hoofddocent politicologie aan de Universiteit van Amsterdam De situatie in Ter Apel en in asielopvang elders in Nederland is het gevolg van overheidsfalen, niet van een hoge instroom. Het aantal asielaanvragen is dit jaar heel gemiddeld, niet veel meer of minder dan in andere jaren of in andere EU-landen. De Raad voor het Openbaar Bestuur én de Adviescommissie Vreemdelingenzaken  én het College voor de Rechten van de Mens én de  Raad van Europa hebben al geconstateerd dat de overheid de crisis in de asielopvang heeft veroorzaakt, door geen langetermijnbeleid voor de opvang te formuleren. Voor dat overheidsfalen worden vluchtelingen nu gestraft. Veel vluchtelingen raken tijdens hun vlucht gescheiden van hun gezin. De reis naar Europa is voor de meeste vluchtelingen levensgevaarlijk, omdat zij geen visum krijgen en dus geen toegang hebben tot veilige routes per vliegtuig of veerboot. Eén gezinslid, vaak een vader of een zoon, kan dan vooruitreizen, om andere gezinsleden de gevaren van de reis te besparen. Zowel in EU-recht als in mensenrechtenverdragen is vastgelegd dat erkende vluchtelingen zo snel mogelijk met hun gezin moeten worden herenigd. Vluchtelingen kunnen immers niet terug naar hun land van herkomst, om dáár met hun gezin samen te zijn. Het kabinet informeerde de Kamer zonder blikken of blozen dat het de wet gaat overtreden Gedwongen gezinsscheiding leidt tot verlammende zorg en verdriet, zeker als het gezin noodgedwongen in onveilige omstandigheden is achtergebleven. Hoe sneller kinderen in Nederland zijn, hoe sneller ze hier naar school kunnen en hoe beter dat voor hun toekomst in Nederland is. Om al die redenen is in verschillende wetten vastgelegd, dat gezinshereniging van vluchtelingen moet worden bevorderd, in plaats van belemmerd.  Het kabinet besloot vorige week  dat gezinnen van vluchtelingen pas over mogen komen als er een geschikte woning voor hen beschikbaar is, of als ze tenminste 15 maanden op een woning hebben gewacht. Vluchtelingen in Nederland blijven nu al vaak maanden en jaren gescheiden van hun partner en kinderen, doordat procedures bij de IND door tekort aan mensen en middelen veel te lang duren. Het kabinet voegt daar nu doelbewuste verlenging van gezinsscheiding aan toe. Dat is niet alleen wreed, maar ook onwettig: EU-wetgeving verbiedt het opleggen van huisvestingseisen of wachttijden aan vluchtelingen. Het kabinet kent die wetten natuurlijk ook. Sterker nog, staatssecretaris Van der Burg (Asiel en Migratie, VVD) schreef in zijn brief aan de Tweede Kamer van vorige week met zoveel woorden: „Op basis van de EU-gezinsherenigingsrichtlijn kan niet worden verlangd dat de referent eerst passende huisvesting heeft gevonden voordat een nareisaanvraag kan worden toegekend.” Deze EU-richtlijn is bindende wetgeving, net zo goed als een wet die door het Nederlands parlement is goedgekeurd. Het kabinet informeert de Tweede Kamer dus zonder blikken of blozen dat het de wet gaat overtreden. De staatssecretaris schrijft dat de IND een aanvraag voor gezinshereniging wel zal goedkeuren, maar dat het gezin pas daadwerkelijk het visum krijgt waarmee het naar Nederland kan reizen, als een gezinswoning beschikbaar is. Dat is een beetje alsof de overheid zegt: inderdaad, u hebt nu recht op deze uitkering, maar of het geld ook daadwerkelijk op uw rekening gestort wordt, dat bekijken we later nog wel eens. Volstrekte willekeur.   De rechtsstaat bestaat in de eerste plaats om burgers tegen de overheid te beschermen. Mensen in kwetsbare posities lijden het meest onder een overheid die geen respect heeft voor haar eigen wetten. Het Toeslagenschandaal was daar een voorbeeld van. Premier Rutte beloofde toen ‘een nieuwe bestuurscultuur’ die het vertrouwen moest herstellen. Het asielbeleid van dit kabinet toont het failliet van die belofte aan. Een regering die bewust de wet overtreedt, verdient het vertrouwen van haar burgers niet. ||https://www.nrc.nl//nieuws/2022/09/02/vluchteling-van-gezin-af-houden-is-wreed-en-onwettig-a4140601
2022-09-02||‘Maak dat album’, zei Henny Vrienten tegen zijn zoon Xander. ‘Dan hoor ik het misschien nog’||Als het koortje dooft klinkt alleen nog het fluitje. Zíjn fluitje. Onbekommerd en geruststellend, terwijl vogeltjes kwetteren en het geluid langzaam versterft aan de horizon. Het einde van het lied ‘Café de Oude Maas’ is een moment om even je adem bij in te houden. Want hoewel Trijntje Oosterhuis het relaas over een stamkroeg tegen sluitingstijd beeldend zingt, klinkt toch ook Henny Vrienten weer. Fluitend, vier maanden na zijn overlijden op 25 april. „Lief hè?”, zegt zijn zoon, bassist Xander Vrienten (35), toch weer aangedaan. „Voor de nieuwe versie van dit liedje, het staat op Henny’s album En Toch uit 2014, volgt Trijntje helemaal zijn zang. Maar we zaten nog met het einde. Trijntje zei: ‘misschien moet je dat bassen’. Tot technicus Frans ineens de briljante gedachte had dat hij de opnames van toen nog had. Daar kon-ie het fluitje zo af halen.” Een stolpboerderij in het Noord-Hollandse dorpje Limmen. Veel houten panelen, Perzisch tapijtje, schemerlamp, bank, ingebouwde opname-apparatuur en een gezellige woonkeuken waardoor je binnenkomt. Dit is de geluidsstudio van technicus/producer Frans Hendriks; veel Nederlandse artiesten streken er al neer voor opnames. Zo ook de zanger, (bas)gitarist en componist Henny Vrienten (Hilvarenbeek, 1948). Hij nam er zijn autobiografische soloalbums (drie decennia na Doe Maar) op. Maar ook het vrolijke album Limmen Tapes (rappers maakten in 2012 nieuwe versies van Doe Maar-liedjes) komt ervandaan. Nu is er een nieuwe plaat met Vrienten-liedjes in de maak: Trijntje zingt Vrienten met Vrienten. Xander, jaren bassist in de band van zijn vader (een seizoen ook de huisband van De Wereld Draait Door), van popzanger Jett Rebel en van Trijntje, neemt voor het eerst in zijn leven de rol van producer op zich. Met het Residentie Orkest zijn het symfonische bewerkingen geworden van Henny Vrientens meest persoonlijke drieluik – En Toch (2014), Alles is Anders (2015) en Tussen de Regels (2019).  In 2018 werd zanger Henny Vrienten zeventig, hij kreeg een feest van zijn familie. Dat was eigenlijk niets voor zijn vader, zo’n verrassing. „Out of character”, noemt Xander Vrienten het. Maar het bleek in de Kleine Komedie toch een schot in de roos met optredens van bevriende artiesten. Zo bracht Trijntje Oosterhuis ‘Het Gaat Niet Over’ van Vrientens intieme, breekbare album En Toch  waarop hij - licht-hese praatzang met Brabants accent - mijmerde en reflecteerde. Door haar zangstem gebeurde er ineens iets anders met dat liedje. Hoe ze het optilde viel op. „Henny was erdoor ontroerd”, merkte Trijntje (49). „Hij zei: ‘Nooit geweten dat het zó’n goed liedje was. Je hebt me geraakt, ik ga iets voor je schrijven.’” Ze ziet hem enkele weken later nog aankomen op de fiets, gitaar op zijn rug. „Hij kwam dat nieuwe liedje echt even brengen.”  De zangeres, die eind jaar 2021 weer een album uitbracht met liedjes van de Amerikaanse componist Burt Bacharach, pakt haar telefoon. Ze wil iets laten horen. Een vragende blik naar Xander naast haar. Hij knikt. In de oude telefoonopname van ‘Melk en honing’ is te horen hoe Henny het haar voorspeelt. Gitaarklanken. Henny neuriet en zingt zachte zinnetjes. Trijntje herhaalt ze, zoekend naar de wijs, de juiste toonhoogte.  Als Henny een woordeloos bruggetje begint – „du, du du” – onderbreekt hij zichzelf met: „Dat kun je er ook tussenuit laten als je denkt dat dat beter is.” Nee, hoor je Trijntje zeggen. Juist mooi. Het maakproces van deze aankomende plaat is geheel in de geest van zijn vader, zegt Xander. In de computer bij de mengtafel snort hij de nieuwe versie van  ‘Melk en honing’ op. Hij weet niet beter dan dat zijn vader neuriënd componeerde, ergens in een hoekje met een gitaar. „Betekenisloze neurie-nootjes, terwijl zijn vingers zochten op de snaren. Ik herinner me zijn ouderwetse recorder met tapejes, ook op vakantie. Soms één met meerdere sporen, dan kon er nog een baslijntje bij. Later werd dat natuurlijk de telefoon.”  Hard over de studioboxen vraagt Trijntje zich nu zingend af wie de sterren zal tellen. ‘Wie lijst de stilte in? Wie zorgt voor melk en honing? Wie staat nooit in de wind?’ En nu zingt Xander het mee. Die verjaardag legde een kiem: Trijntje wilde Henny Vrientens solowerk  opnemen als eerbetoon aan zijn oeuvre. De zanger voelde zich vereerd, maar zei nadrukkelijk: dit is júllie project, ik bemoei me er niet mee maar ik kan altijd meedenken. „Want we moesten de vrijheid voelen om muzikaal eigen keuzes te maken”, zegt Trijntje. Dat Xander zou produceren moedigde Henny sterk aan. Die voelde zich daar weer door gesterkt, zeker met zijn vader meeluisterend „op de achterbank”. Maar dat liep anders. In september 2021 werd plots bekend dat Henny Vrienten ziek was. Waaraan hij leed is door de familie nooit naar buiten gebracht, maar dat het ernstig was bleek wel door het resoluut afblazen van de laatste tournee van Doe Maar. Niemand had het meer over uitstellen. Einde project, dacht ook Trijntje. „Alles nam een andere wending.” Maar het was, vervolgt Xander, juist Henny die bleef aanmoedigen: „Ga het nou maar gewoon doen, dan hoor ik het misschien nog.”  „Dat kwam aan”, slikt hij. „Want ik realiseerde me ineens goed: ja, dit is hoe we dat doen als muzikanten. Toen duidelijk werd dat hij zou overlijden, dit klinkt misschien pathetisch, voelde ik heel sterk: jij vond dit dope en I got you. We maken het af.” Ik heb het geloof ik wel tien keer nagevraagd, is dit niet een te fanatieke survivalmodus? Henny Vrienten overleed in april. In een stroom  reacties, publicaties en eerbetonen werd zijn erfgoed  voelbaar. Bij de Buma Awards in mei werd hij postuum geëerd met de Lennaert Nijgh Prijs, de juryprijs voor beste tekstdichter. Trijntje en Xander brachten er samen een gevoelvol liedje. Een maand later waren de opnames al met het Residentie Orkest in Amare, Den Haag. De planning was nog van een jaar terug.  „Dat jij meteen door wilde vond ik echt bizar knap en bijzonder”, zegt Trijntje. „Ik heb het geloof ik wel tien keer nagevraagd, is dit niet een te fanatieke  survivalmodus?” Klopt, zegt Xander. „Dat was vroeg. Maar Henny zou het hebben gewild. Toch? Niet theatraal van ‘gaaa zoon, doe het’. Maar ‘logisch, doe het vooral’. Muziek helpt verwerken, dit is ons supportsysteem, je stopt je rouw erin.” Dus ook, vervolgt hij meteen maar, ruim een week na de sterfdag, de start van de tournee met zanger Jett Rebel. Hoewel iedereen meeleefde en hem maande tot rust en verwerking ging hij toch die tourbus in. „Alle muzikanten kenden Henny goed. Er was warmte en elke avond speelde ik iets voor mijn vader.”  Een zachte blik naar Trijntje. „Die daar heeft me erdoorheen gesleept. Het was allemaal heel liefdevol.” Trijntje, moederlijk: „Mijn hart brak. Continu belden we. Het was een intense tijd die onze muziekrelatie heeft verstevigd.”  De nalatenschap van Henny Vrienten triggert veel initiatieven, van film, boekvoorstellen tot muziek. Inhoudelijk wil Xander daar liever niet op ingaan. Al kan hij smalend niet onderdrukken hoe ook „vermeend geautoriseerde biografen” zich melden. Maar, onderstreept hij, achter deze muzikale nagedachtenis staan Henny’s vrouw Gala en alle vijf kinderen beslist. Xanders oudste broer Polle en zus Meke zingen backingvocals mee, jongste broer Melle heeft een solo. Elke stap is met de familie steeds weer besproken, dat was het belangrijkste. „Alles gaat om wat hij gewild zou hebben.” Er is online veel van hem te vinden waarin je Henny ziet en hoort praten. Maar in deze liedjes zit zijn vindingrijkheid, humor en vooral gevoel Demo’s van de liedjes, in de lockdowns van afgelopen winter opgenomen met enkel de band, heeft zijn vader nog kunnen horen. En? „Hij vond het heel mooi. Maar zoals zijn hele leven begon hij ook meteen muziekinhoudelijk te timmeren.” Xander lacht. „Henny was compromisloos in zijn muziek. Maar ook in zijn adviezen: goudeerlijk en direct. In muziek moet je straight zijn. Zoals: laat iets er echt zijn en moffel er niet nog wat versiering tussen. Tegen zijn directheid moest je kunnen. Het hielp mij altijd wel erg.”  Het contrast tussen de vocale elasticiteit van Trijntje en Henny’s beperktere zangcapaciteit is groot. Een deel van de liedjes blijft ze dicht op zijn praatzang, kwetsbaar en klein zoals in ‘Even Leven’. Maar een nummer als ‘Het Gaat Niet Over’ interpreteert ze – net als op dat feest toen – veel losser. Hoge noten. Een enkele jazzy noot. „Soms gier ik een beetje uit de bocht, maar ik probeerde vooral zonder remmingen te zingen” , lacht ze.  Van Xander moest de band vooral ‘rootsy’ blijven spelen. „Met een orkest ligt op de loer dat het veel te Disney-achtig wordt.” Trijntje, schaterend: „Ha, geen tierelantrijntjes.” Henny’s eerdere solowerk – meer tijdsgebonden, jaren-tachtig-synths – viel af. In interviews zei de zanger zijn laatste albums als zijn gezongen autobiografie te beschouwen. Er is veel over hem in terug te vinden: zijn jeugd, de ex-katholiek in hem, zijn aftakelende moeder, wankelende vriendschap, vergeten dromen en de angst voor vergetelheid. Xander: „Veel dichter bij hem dan die liedjes kom je niet. Er is online veel van hem te vinden waarin je hem ziet en hoort praten. Maar in deze liedjes zit zijn vindingrijkheid, humor en vooral gevoel.”  „En de liefdevolle perspectieven die hij altijd koos”, vult Trijntje aan. „Daar sla ik heel erg op aan. In ‘Het Gaat Niet Over’ of ‘Even Leven’ ontroert het me hoe hij observeert en benoemt wat hij voelt. Het is heel gelaagd maar hij blijft heel reëel en het komt toch recht uit het hart. Ik hou zo van die vorm. Wat een vakman.” Hij zag de schoonheid in het kleine alledaagse, vervolgt ze. „Kijk, als ik een lied van een ander vertolk, sorry dit klinkt zweverig, gaat het langs míjn hart. Dan moet het wel wáár zijn. Want je wordt dat liedje! Dat voelt soms te licht, te volks, artistiek of gezwollen aan. Maar achter Henny’s teksten kan ik  altijd staan.” Dat hij nu op de voorgrond opereert als producer en bandleider is voor Xander een rol om aan te wennen. Hij genoot in de studio met het orkest dat zijn band optilde en hoe het contact verliep met de arrangeurs. Maar soms knaagt het: dat Henny er niet bij is om het te horen, „maar de illusie dat ik het beter zou doen dan hij heb ik niet.”  Trijntje wil acuut verzachten. „Als artiest spring je in het diepe voor elke plaat. Het gevoel dat de muziek er móet komen is sterker. En geloof mij, het is een cadeau hoe jouw talent naar voren is gekomen.” Aarzelend zegt Xander dat het misschien ook de beladenheid is die op hem drukt.  Muziek opnemen zo kort na het overlijden van je vader. Juist daarom wil hij vertellen hoe het is gegaan. „En ik wil ook dat niemand zou kunnen zeggen: wat een sell out, die Trijntje. Ik wil benadrukken dat Henny er trots op was dat zij het doet.”   Of de plaat anders zou zijn als hij nog leefde? Stilte.  „Wat minder emotie her en der wellicht”, zegt Xander. „Maar ik denk eigenlijk precies zo.” Behalve, zegt Trijntje, „dat je  hem zelf toch iets had laten inspelen”. 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/02/maak-dat-album-zei-henny-vrienten-tegen-zijn-zoon-xander-dan-hoor-ik-het-misschien-nog-a4140604
2022-09-02||G7 akkoord over een prijsplafond voor Russische olie||De G7, een groep van zeven rijke landen en de EU, wil een maximumprijs voor Russische olie instellen. Dat staat in een verklaring na een virtuele bijeenkomst van de ministers van financiën van de G7 op vrijdag. Hoe hoog het plafond precies komt te liggen, is nog niet bekend. Dat hangt af van „een scala van technische factoren” en wordt door de landen samen besloten.  „We gaan Poetins mogelijkheden om zijn oorlog te financieren met olie-exporten inperken, door diensten zoals verzekeringen en financieringen van olie boven het prijsplafond te verbieden”, zegt de Britse minister van Financiën Nadhim Zahawi in de verklaring. Veruit de meeste verzekeringen voor scheepstransporten worden door EU-landen of het Verenigd Koninkrijk aangeboden, en zonder zulke verzekeringen is de handel nagenoeg onmogelijk. Deels is het plan een versoepeling van eerder aangekondigde sancties. De EU heeft in zijn zesde sanctiepakket een totaalverbod op verzekeringen voor Russische olie afgesproken, waar landen buiten Europa en Rusland ook door zouden worden getroffen. Met een prijsplafond blijft de oliehandel mogelijk, mits onder de afgesproken prijs. Rusland gaat helemaal geen olie meer verkopen aan landen die eraan meedoen, zei een woordvoerder van het Kremlin vrijdag volgens persbureau Reuters. „Deze zet zal leiden tot een destabilisering van de oliemarkten.” De G7 sprak de wens voor een prijsplafond al uit in juni, na een bijeenkomst in Elmau, Duitsland. De Franse president Emmanuel Macron zei toen volgens Politico dat hij het een goed idee vond, maar dat het wel „technisch ingewikkeld” is om in te voeren. Macron en andere EU-leiders wilden dat er niet alleen voor olie, maar ook voor gas een prijsplafond zou komen. Vrijdag sprak Ursula von der Leyen, de voorzitter van de Europese Commissie, ook haar steun uit voor een maximumprijs voor het gas dat uit de Russische pijpleidingen komt. Volgens internationale persbureaus heeft ze vrijdag bij een bijeenkomst in het Duitse Murnau gezegd dat ze „stellig gelooft dat de tijd rijp is”. Hoe een prijsplafond in het geval van gas precies zou werken, is nog niet duidelijk. Volgende week vrijdag komen de EU-ministers die over energie gaan samen voor een noodvergadering over de gestegen prijzen. ||https://www.nrc.nl//nieuws/2022/09/02/g7-akkoord-over-prijsplafond-voor-russische-olie-a4140595
2022-09-02||Oekraïners slaan op de vlucht voor het eigen offensief||Een kolonne volgepakte auto’s rijdt door de brandende hitte naar een parkeerplaats in Zaporizja. Voorop  een politiewagen met zwaailichten. „Wij komen uit Cherson. Uit Oekraïne!” roept Diana (8) als de beige Lada van haar familie geparkeerd staat.  Op witte slippertjes springt Diana rond. „Cherson, dat is in Oekraïne!” roept ze opnieuw. „Ja, ja, dat weten ze hier”, lacht moeder Joelja. Ze heeft roze gestifte lippen. Een paar uur eerder verliet de familie het door Rusland bezette gebied. Diana viel de eerste Oekraïense soldaten die ze zag in de armen, zo blij was ze.   Nu de tegenaanval van Oekraïne op gang komt, druppelt er nauwelijks nog informatie over de voortgang naar buiten. Maar dat het flink rommelt in het zuiden, hoor je van de vluchtelingen op de parkeerplaats in Zaporizja.  Dagelijks komen hier zo’n 1.500 mensen aan uit bezet gebied.  Diana, haar ouders en grootouders komen uit een dorpje ten zuiden van Cherson. „De onzen hebben de brug naar het noorden  opgeblazen”, zegt Nikolajevna. „We moesten via de pontonbrug.” De familie  stond drie dagen  in de rij  voor die tijdelijke, door de Russen aangelegde brug.   Valeriia Romanovsky bij aankomst op het registratiepunt voor intern ontheemden uit Zaporozja. Romanovsky komt uit een dorpje in de buurt van Energodar. Foto Kostyantyn Chernichkin
 Het duurde zo lang, vertelt Nikolajevna, omdat de brug en de burgers gebruikt worden om Russische militaire apparatuur naar het front te brengen.  „Ze zijn heel sluw. Op burgers wordt niet geschoten, dus omringen ze hun vrachtwagens met onze auto’s.” Onderweg sloeg een raket in op 50 meter bij het gezin vandaan.   De mensen die hier aankomen hebben vaak zes maanden onder de bezetting geleefd en laten niet zomaar het achterste van hun tong zien.  Op sociale media gaan verhalen rond van  a-politieke, door de Russen geaccepteerde redenen voor vertrek. Zeg dat je familie moet opzoeken, in geldnood zit en werk probeert te vinden. Nikolajevna zegt dat ze haar dochter graag online lessen wilde laten volgen. Sinds mei is er geen internetverbinding meer in het dorp – vandaar hun reis naar Oekraïne. Op de vraag of de verhevigde gevechten ook een reden waren om te vertrekken, blijft ze even stil. „Ja, dat is de echte reden”, zegt Joelja. „Niet iedereen kan weggaan, veel mensen zijn te oud. Die achterblijvers staat een hevige  bevrijding te wachten.”    Terwijl auto’s eerst  soms tot vijf dagen voor de  Russische controleposten moesten wachten, vertellen de evacuees nu dat ze het gebied  binnen één dag hebben doorkruist. „Ze vertellen ons dat de Russen  hun papieren niet eens meer controleren. Ze laten mensen gewoon gaan”, zegt Denis Knisj, die namens de gemeenteraad de ontvangst van Oekraïners op deze plek coördineert. „De afgelopen week waren de Russen minder te zien in de stad”, zegt Igor Sjevtsjenko, die uit de buurt van Cherson komt. „Dat was wel heel prettig.”   Zelfs in het zuidelijk gelegen dorpje Myrne, 20 kilometer van de Krim, wordt de strijd nu weer gevoeld. „Er stroomt al een maand geen water, geen elektriciteit en geen gas meer”, zegt Ivan (33). „Maar we besloten weg te gaan omdat ze vier dagen geleden begonnen te schieten. Wie er precies op wie schiet weet ik niet, maar  de Russische bezetter  is sowieso verantwoordelijk.”   Moeder Joelja en dochter Diana (8) met opa naast de beige Lada waarmee ze het bezette Zuiden van Oekraïne zijn ontvlucht. Onderweg zagen ze een raket inslaan op 50 meter afstand. Foto Kostyantyn Chernichkin Op de parkeerplaats krijst een baby en praat iedereen uitgelaten door elkaar heen, maar Ivan fluistert. Zijn dak raakte beschadigd bij een beschieting. „Dus we hebben onze vijf kippen en de hond vrijgelaten en zijn vertrokken.   Schrijf alsjeblieft op: ze roven. Ze schieten de deur kapot en slepen hele huizen leeg.”   Ook uit de buurt van Nova Kachovka aan de Dnjepr, dienen zich vluchtelingen aan in Zaporizja. Galja reisde met haar man en drie zoons vanuit een klein dorpje Ljoebimovka, net buiten Kachovka. De afgelopen drie dagen is het „niet erg rustig” meer. „Er komen raketten over en soms slaan ze in.  Het meeste gebeurt in Nova Kachovka maar ik kon het niet meer aan.” Elke dag zag ze Russische tanks en ander materieel voorbijkomen. Voor haar de belangrijkste reden om te vluchten: „Ik wil gewoon mijn eigen taal kunnen spreken.”  Boer Eduart Romanovsky ontvluchtte een dorpje in de buurt van Energodar. Hij heeft de hele zomer het land bewerkt en de oogst verkocht zodat hij geld zou hebben om te vertrekken. In het open portier van de auto zit zijn dochter met een kwaad blazende Blauwe Rus op schoot. Ze probeert de kat te koelen met een handventilatortje. „Alle televisiekanalen zijn op dit moment pro-Russisch”, zegt Eduart. „Via de satelliet kon ik Oekraïense tv ontvangen, daar hoorde ik dat ze de eerste verdedigingslinie voorbij waren. Wat waren we blij! Het is zo eng als je thuiszit en uit het raam Russische militaire voertuigen voorbij ziet komen. Of als er zes man met machinegeweren voor je staan. Het is ook verschrikkelijk voor de kinderen.” Romanovsky wijst naar zijn zoon, die jarig is. Hij is nu elf.   Het Oekraïense offensief boezemde Romanovsky geen angst in. Vol vuur: „Laat ze maar bombarderen. Kom maar op met die bommen. We zullen nu snel bevrijd worden.” Dan  zucht hij. „Maar de vijand is sterk.” ||https://www.nrc.nl//nieuws/2022/09/02/oekrainers-slaan-op-de-vlucht-voor-het-eigen-offensief-2-a4140599
2022-09-02||Baas GasTerra: directe vermindering Gronings gas zou 5 miljard euro kosten||De beving van Huizinge in de zomer van 2012 stond niet op het „netvlies” van Gertjan Lankhorst, ceo van gashandelaar GasTerra (2006-2016). Dat vertelde hij vrijdag voor de parlementaire enquêtecommissie in Den Haag. „Dat de risico’s heel groot waren had ik toen niet op mijn radar staan. Het was geen groot nieuws. Het hield de media of de politiek niet bezig.” Toch vroeg een topambtenaar van Economische Zaken, Jos de Groot, een paar maanden na die beving telefonisch om berekeningen naar wat Nederland minimaal nodig zou hebben aan Gronings gas. Dat bleek 27 miljard kuub, 20 miljard minder dan op dat moment werd gewonnen. En dat zou datzelfde jaar nog kunnen. „We hadden al 30 miljard gas verkocht, dus het zou fors effect hebben op de overheidsinkomsten”, zei Lankhorst vrijdag in Den Haag. Maar het was mogelijk, al stonden er wel kosten tegenover. „Productievermindering dat jaar zou 5 miljard euro gescheeld hebben aan gasbaten voor de overheid.” Hoewel het ministerie van Economische Zaken zelf om een onderzoek vroeg naar de minimale benodigde productie van het Gronings gas, werd er met dat onderzoek verder niks gedaan. „Er is geen reactie op gekomen vanuit Economische Zaken”, zei Lankhorst. Begin 2013 besloot Kamp de gasproductie zelfs te verhogen naar het hoogste niveau in decennia. ||https://www.nrc.nl//nieuws/2022/09/02/baas-gasterra-directe-vermindering-gronings-gas-zou-5-miljard-euro-kosten-a4140592
2022-09-02||Zeker achttien doden bij bomaanslag Afghaanse moskee||Bij een zelfmoordaanslag in een moskee in de Afghaanse stad Herat zijn vrijdag zeker achttien doden gevallen. Zo’n 21 mensen zijn bij de explosie gewond geraakt, melden internationale persbureaus. De bom ging af tijdens het vrijdagmiddaggebed, toen het druk was in de moskee.  Onder de dodelijke slachtoffers is de prominente Taliban-geestelijke Mujib-ul Rahman Ansari, melden internationale persbureaus. Een woordvoerder van de Taliban heeft zijn dood bevestigd. Ansari is in Afghanistan redelijk bekend, onder andere vanwege zijn kritiek op de door het Westen gesteunde regeringen van de afgelopen twee decennia.  De aanslag in de moskee in de op een na grootste stad van Afghanistan is nog niet opgeëist. Vorige maand was er een bomaanslag bij een moskee in hoofdstad Kabul. Ook daarbij kwam een prominente geestelijke om het leven. Die aanslag is opgeëist door Islamitische Staat. De groepering eist vaker aanslagen op in Afghanistan, voornamelijk gericht op religieuze minderheden, maar ook op de Taliban.||https://www.nrc.nl//nieuws/2022/09/02/zeker-achttien-doden-bij-bomaanslag-afghaanse-moskee-a4140589
2022-09-02||'Ramp’ of ‘wonder’? Duitse pers verdeeld over Mäkelä en Concertgebouworkest|| De Frankfurter Allgemeine deed begin deze week flink stof opwaaien met een opmerkelijke felle recensie van het concert door het Koninklijk Concertgebouworkest met zijn aanstaande chef-dirigent Klaus Mäkelä in Berlijn.    ‘Een teleurstelling, een ergernis, een ramp’, oordeelde recensent  Clemens Haustein over het concert, met Mahlers Zesde - ‘tragische’ - symfonie als hoofdmoot. Het eerste deel was hem te heftig, het tweede deel ‘informatieloos’. Mäkelä zou nauwelijks in staat zijn geweest de klank van het orkest te beïnvloeden. Het derde deel noemde Haustein ‘geluidsoverlast’. Slotoordeel: in de keuze voor Mäkelä toont het orkest zich ‘onverantwoordelijk en nalatig’. 26-jarigen moeten eerst oefenen op een onbekend regionaal orkest, voor ze voor een toporkest gaan staan.  Voor het Concertgebouworkest en Mäkelä was de minitournee naar Berlijn en Keulen een korte huwelijkreis. Hoe oordeelde de overige pers over de twee concerten in Berlijn en Keulen – een programma dat vorige week in Amsterdam door de Nederlandse kranten NRC, Volkskrant en Trouw met wat kritische terzijdes (te hard, verbeterpunten in de balans) positief werd besproken? Conclusie: FAZ -criticus Haustein vond nauwelijks medestanders. Het Franse maandblad Diapason stuurde Hugues Mousseau naar Berlijn. Hij schreef niet te twijfelen aan Mäkelä’s talent en volwassenheid, al had Berlijn er meer van verwacht. Recensent Wolfgang Schreiber van de Süddeutsche Zeitung lijkt een totaal ander concert te hebben gehoord.  Voor hem had de uitvoering niet ‘boeiender of overtuigender kunnen zijn’. Ulrich Amling, van de Berlijnse krant Der Tagesspiegel heeft ook geen twijfels en ziet Mäkelä op meerdere  vlakken  zelfs Kirill Petrenko, chef van de Berliner Philharmoniker, overtreffen. Alejandro Martínez van het Spaanse Plateamagazine denkt dat het huwelijk tussen Mäkelä en het KCO wel eens het ‘gelukkigste symfonische muziekhoofdstuk van de  komende decennia kan worden.’ Bij het concert in Keulen op woensdag dacht Bernard Hartmann, recensent van de General Anzeiger in Bonn, een klankregisseur aan het werk te hebben gehoord. En passant lijkt hij op het artikel in de Frankfurter te reageren door te zeggen dat ‘de meeste dirigenten provincie-orkesten nodig hebben om zich naar de top te werken, maar dat Mäkelä zelfverzekerd genoeg is om zijn carrière aan de top te beginnen’.  Wolfram Goerz van de Rheinische Post schrijft dat hij verbaasd is over de ‘werkelijk uniek getalenteerde dirigent’ die je in Mahlers Zesde een ‘brandend, intens meesterwerk’ deed beleven. ||https://www.nrc.nl//nieuws/2022/09/02/ramp-of-wonder-duitse-pers-verdeeld-over-makela-en-concertgebouworkest-a4140593
2022-09-02||Opinie | Jongeren lezen niet  meer –  so what?||Onlangs schreef iemand in NRC  dat de taalvaardigheid van de jongere generaties achteruit holt doordat er minder gelezen wordt. Maar waarom zouden we daar tegenwoordig nog om malen? De jongeren van tegenwoordig hebben wel wat beters te doen dan met hun neus in de papieren gedoken te zitten. Wereldproblemen als uitstervende pandabeertjes, de verkeerde versie van een regenboogvlag en het kolonialisme in een theepot worden niet opgelost door te lezen. Ze worden opgelost door activisme. De jongste generatie weet dat die problemen juist opgelost worden door níet te lezen. Lezen is namelijk een van de grootste vijanden van modern activisme. Julia van Velsen zit in 6-gymnasium op De Passie in Utrecht. Lezen kan je gevoelens kwetsen, je de nuance van een probleem laten inzien, vraagtekens zetten bij de meningen waar je je het hardst aan vastklampt. Comfortabeler en impactvoller is het, om te denken wat je altijd al hebt gedacht, en om je mening zo hard mogelijk te schreeuwen naar iedereen die in je buurt is. Want lezen kan je ook nog eens doen beseffen, dat je heel veel helemaal niet weet en dat je veel deugdelijkheid kan leren van boekenpersonages en auteurs. En nederigheid is de enige deugd die de jongere generatie als de pest moet mijden, als zij zich à la Tim Hofman ‘de tyfus willen deugen’. De sociale media worden er ook niet mee geholpen als jongeren veel lezen. De tijd die jongeren zouden verdoen aan het doorbladeren van stapels papier, zetten ze nu efficiënt in door rond te struinen op sociale media. Ze bevorderen er hun zelfvertrouwen, hun kritische zelfblik en Chinese gezichtsherkenningssoftware mee, door een oneindige hoeveelheid selfies te maken; ze amuseren zichzelf door licht verteerbare nieuwtjes op te zuigen; en als klap op de vuurpijl vechten zij voor rechtvaardigheid.  Er is geen beter oefenterrein voor de rechtvaardigheidsstrijd dan de stormbaan van de sociale media. Het is goed om anderen keihard en genadeloos te veroordelen en om hen te doen struikelen over argeloos uitgesproken woorden. Op deze manier dragen jongeren een omvangrijk steentje bij aan het Twitterdebat. In een Twitterdebat heeft niemand immers behoefte aan rationele, weloverwogen, genuanceerde deelnemers. Er is niets dat zo vermakelijk is als een Twitterinferno. En hoe minder mensen lezen, hoe meer geneigd ze zijn om vurigheid de plek van informatie in te laten nemen. Behalve de potentiële problemen die een lezende jonge generatie met zich meebrengt, hebben we ook nog te kampen met de actualiteit. We hebben te weinig bouwvakkers, en, zoals iedereen die weleens een krant openslaat kan weten, in het algemeen flinke arbeidstekorten. Tegelijkertijd begint de hoeveelheid academici, en dan vooral (de hemel beware ons) de hoeveelheid vrouwelijke academici, dramatisch toe te nemen. Dit probleem is begonnen bij de jongeren. Als ze minder lezen, zullen ze vanzelf de universiteiten gaan verlaten en komen er meer jeugdige handen vrij voor fysieke arbeid. Dus: hoe minder jongeren lezen, hoe meer problemen er verholpen worden. Vergeet daarom het kleine meisje dat in de Tweede Wereldoorlog de boekrecensies van de buren als enige leesvoer had en ze opslurpte als honing voor haar ziel. Vergeet de boekenwijsheid die de ouderen van nu vroeger op hebben gedaan. In het boek Fahrenheit 451 is het  de bevolking verboden om boeken te lezen en wordt men volgestopt met betaalbare vormen van amusement. Met de ontlezing werken we daarnaar toe. Want dit is de toekomst. Dit is pas echte progressie.  Dit is de laatste aflevering in de zomerserie  Anderzijds. De opinieredactie verzon wekelijks een kop, lezers schreven artikelen met de beste argumenten erbij. De eerdere bijdragen zijn terug te lezen op: nrc.nl/rubriek/anderzijds||https://www.nrc.nl//nieuws/2022/09/02/jongeren-lezen-niet-meer-so-what-a4140591
2022-09-02||De dieren die bijna niemand wil hebben in de schijnwerpers|| Robbie, een enthousiast, wit, schattig boomertje schiet van de ene kant van de kamer naar de andere. Als de fotograaf op zijn knieën gaat, gaat hij enthousiast op zijn achterpoten staan. Kwispel, kwispel, kwispel. „Hij is zo leuk bij mensen, maar zó gemeen tegen alle andere levende wezens. Dan is het net een piranha. Maak maar snel een foto, voor hij de kittens ziet.” Foto Peter Lipton
 Stef heeft nog niet zoveel geluk gehad. Hij kukelekuut maar door in zijn hok. En dan, klik, heeft de fotograaf hem vastgelegd, met de snavel open.  Rubin, die drie jaar oud wordt geschat, kan door álles geprikkeld en overprikkeld raken. Maar er is één ultieme trigger: andere katten. Voordat de fotograaf aan de slag gaat is het zaak dat ze geen andere katten ziet, anders draait ze door. „Voor Rubin is wonen in een katrijke woonwijk dus geen optie.” En het asiel, met 82 andere katten, is een nachtmerrie. „Gelukkig reageert ze goed op kalmvoer.” Foto Peter Lipton ‘We hebben op dit moment een landschildpad in de opvang zitten”, zegt assistent-beheerder Nicole Kouwen van Dierenasiel de Kuipershoek. Dat gebeurt maar eens per jaar, misschien niet eens, zegt ze. „Waterschildpadden, dáár hebben we er heel veel van gehad, maar landschildpadden zijn zeldzaam.”  Stoffel, zoals ze dit exemplaar hebben genoemd, zou het niet lang volhouden in de polder. Foto Peter Lipton Ronald is een prachtige, jonge, energieke Tervuerense herder. Hij heeft, zo staat op de website, „net 1 kaarsje moeten uitblazen in ons asiel”. Móéten, want eigenlijk moet Ronald daar vooral weg. Het asiel is voor hem een gevaarlijke plek, zijn hart kan de stress eigenlijk niet aan. Foto Peter Lipton 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/02/de-dieren-die-bijna-niemand-wil-hebben-in-de-schijnwerpers-a4140584
2022-09-02||Toneelschrijfprijs 2022 toegekend aan Mathieu Wijdeven en Raoul de Jong||De Toneelschrijfprijs 2022 is toegekend aan Mathieu Wijdeven en Raoul de Jong voor hun tekst Het waarom beantwoord. Dat heeft de jury zojuist bekend gemaakt op het Nederlands Theater Festival. De auteurs ontvangen een bedrag van 10.000 euro. De jury omschrijft de winnende tekst als „een avontuurlijke zoektocht naar de mens achter de naam George Gerhardus Theodorus Rustwijk”, een Surinaamse dichter en kunstenaar (1862-1914), wiens oeuvre te weinig bekendheid geniet. Wijdeven schreef „een elegante theatertekst”, die „laat zien hoe politiek een instrument was om theater te maken. Met rode oortjes en het schaamrood op de kaken laat Wijdeven je naar deze correctie op de geschiedenis luisteren. Wijdevens tekst is een persoonlijk relaas, een rakend eerbetoon en een meesterlijk geconstrueerde, beeldende theatertekst die naast een tijdsdocument ook een verrijking van het Nederlandstalige theaterrepertoire is.” Trailer:   De andere genomineerden waren ,Rosa. van Koen Boesman, TAL van het collectief BOG en Trojan Wars van Peer Wittenbols. De vier werden geselecteerd uit 122 ingezonden Nederlandstalige toneelteksten die tussen 1 januari 2020 en 31 december 2021 voor het eerst – live of online – zijn opgevoerd. „Deze vier teksten belichamen de noodzakelijkheid van de toneelschrijfkunst”, aldus de jury. Behalve als tekst was Het waarom beantwoord, gespeeld door Mathieu Wijdeven bij Productiehuis Theater Rotterdam, genomineerd voor de BNG Bank Theaterprijs, als een van de beste voorstellingen van jong theatertalent tot 35 jaar. Die prijs, ook uitgereikt op het festival, ging naar Performance collectief ROTOR. Het collectief ontving de prijs, ter waarde van 45.000 euro, voor de voorstelling Erosion. Het geld is bedoeld voor het hernemen van de winnende voorstelling langs Nederlandse theaters en/of als investering in een nieuwe productie.  Volgens de jury is Erosion een „hypnotiserende performance”, waarin de ronddraaiende beweging wordt afgepeld tot de pure essentie. De bewegingen zijn open en roepen associaties op over (on)afhankelijkheid, overgave en slijtage. De voorstelling is prachtig gecomponeerd. Er is ook lof voor ‘het monumentale decor’ en de ‘mystieke gitaarmuziek’. „De performance nodigt het publiek uit zich over te geven aan de erosie van het bestaan.” Behalve Erosion en Het waarom beantwoord waren ook genomineerd Sheralynn Adriaansz / Likeminds met de voorstelling Beige, Merel Severs / Theater a/d Rijn (De Nieuwe Oost) met Let me tell you something you already know, Ritzah Statia / Rightaboutnow Inc met Kibra Silensio en Timo Tembuyser / Muziektheater Transparant & Festival Cement / Productiehuis Theater Rotterdam met Missa Mater Sola. De genomineerde voorstellingen zijn nog te zien op het Nederlands Theater festival dat duurt tot en met 11 september. Een nieuwe prijs was de Loek Zonneveld Pen voor theatercritici. Die ging naar Herien Wensink, theatercriticus van De Volkskrant. De prijs, vernoemd naar de in 2018 overleden criticus en ingesteld door de Theaterkrant in samenwerking met De Groene Amsterdammer, is bedoeld ‘om uitmuntende theaterkritiek te belonen en te eren en het belang van theaterkritiek in het algemeen te bevorderen’. Het is ‘een doorgeefprijs’, waarbij de drager zelf mag bepalen wie de volgende winnaar wordt. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/02/toneelschrijfprijs-2022-toegekend-aan-mathieu-wijdeven-en-raoul-de-jong-a4140590
2022-09-02||Zwaarste overstromingen uit de Pakistaanse geschiedenis||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/02/zwaarste-overstromingen-uit-de-pakistaanse-geschiedenis-a4140454
2022-09-02||Links roept op tot dimmen  ‘haatretoriek’ na  poging tot moord op  Argentijnse vicepresident Kirchner|| De Argentijnse vicepresident, ex-president en voormalig primera dama Cristina Fernández de Kirchner is ternauwernood ontsnapt aan een moordaanslag. Terwijl de invloedrijkste politicus van het land donderdagavond handtekeningen uitdeelde aan fans bij haar woning, richtte een man vanaf vlakbij een pistool op haar voorhoofd. Toen hij de trekker wilde overhalen, blokkeerde het wapen echter en kon Kirchner (69) in veiligheid worden gebracht. De schutter, een van oorsprong Braziliaanse man van 35 jaar die sinds 1993 in het land woont, werd opgepakt.   ‘CFK’ of ‘Cristina’, zoals ze in de volksmond wordt genoemd, domineert al twee decennia de landelijke politiek.  Sinds 2003 eerst als echtgenote van de links-nationalistische  president Néstor Kirchner, die ze in 2007 opvolgde om ook na zijn dood (in 2010) tot 2015 president te blijven. Voor de presidentsrace van 2019 besloot ze een tactisch stapje terug te doen: ze ging niet opnieuw voor het hoogste ambt, maar werd de running mate van de gematigder kandidaat Alberto Fernández (geen familie).   ‘Cristina’ roept diepe afkeer dan wel grote bewondering op onder Argentijnen   Ze verdeelt de bevolking sterk: ze roept diepe afkeer dan wel grote bewondering op. Hoewel over een mogelijk motief van de opgepakte schutter weinig bekend is, werd de moordpoging direct onderwerp van het gepolariseerde debat. Terwijl rechtse opiniemakers op tv  analyseerden dat de aanslag haar politiek „goed zal uitkomen”, riepen  linkse medestanders op de „haatretoriek”  te dimmen.  Sinds vorige maand is Kirchner volop in het nieuws, omdat justitie haar aanklaagde wegens veronderstelde corruptie in de jaren dat ze president was. Bij veroordeling kan ze tot twaalf jaar cel en een  politiek beroepsverbod krijgen. Kirchner, die ook senaatsvoorzitter is en  immuniteit geniet, zou een eventuele straf alleen hoeven uitzitten als het hooggerechtshof die overneemt – wat jaren kan duren – of als ze eind 2023 haar senaatzetel  zou verliezen.  Kirchner ontkent de beschuldigingen en spreekt van een  heksenjacht door rechts dat het „peronisme wil uitroeien”. Uit solidariteit betogen haar aanhangers sinds de aanklacht  nabij haar woning in Recoleta, een chique wijk van Buenos Aires. Vorig weekend raakten ze  slaags met politieagenten toen die op last van burgemeester Larreta van de hoofdstad – een oppositiepoliticus – dranghekken  neerzette om het protest in te perken. De Kirchner-fans noemden dit een ‘provocatie’ en vielen agenten aan.  In een toespraak tot de natie duidde president  Fernández de mislukte aanslag donderdagavond   als „de ernstigste gebeurtenis sinds we de democratie herwonnen [in 1984, red]”. Volgens hem was de Bersa .40 van de schutter geladen met vijf kogels. Voor vrijdag kondigde hij een nationale vrije dag af waarop „het Argentijnse volk, in vrede en harmonie, steun kan betuigen aan de bescherming van het leven, de democratie en solidariteit kan tonen met onze vicepresidente”. ||https://www.nrc.nl//nieuws/2022/09/02/links-roept-op-tot-dimmen-van-de-haatretoriek-na-moordpoging-tegen-argentijnse-vicepresident-kirchner-a4140588
2022-09-02||PostNL lanceert eerste cryptopostzegel in de vorm van een NFT||Nu digitale eigendomscertificaten van handtassen, schilderijen van Rembrandt en Da Vinci en duiven al worden verhandeld op de cryptomarkt, konden postzegels niet achterblijven. Met de lancering van een cryptopostzegel betreedt PostNL vanaf vrijdag de non-fungible tokens (NFT)-markt.  De zogenoemde ‘NL crypto stamp’ van PostNL bestaat uit een kaart, vormgegeven als een Nederlandse vlag bezaaid met tulpen, ter grootte van een bankpas. Aan de ene zijde zit een fysieke postzegel waarop een stier prijkt. Wie de postzegel niet koopt voor de verzameling, kan ook met deze speciale cryptozegel ‘gewoon’ een brief versturen. De andere kant bevat een geheime woordenlijst die toegang geeft tot de digitale component: de NFT. Dit is een niet-inwisselbaar en onvervangbaar digitaal eigendomsbewijs. Via een QR-code is de kleur van de digitale zegel te zien. De cryptopostzegel bestaat in vijf verschillende kleuren, de een zeldzamer dan de ander.  Voor de prijs van 9,05 euro kan de liefhebber – volgens PostNL zowel de traditionele verzamelaar als een nieuwe internationale doelgroep met een interesse in tech en crypto – de eerste Nederlandse cryptopostzegel bemachtigen. PostNL noemt de aanschafprijs „relatief laag”, wat de postzegel geschikt moet maken als „instap-NFT voor het grote publiek”, zegt een woordvoerder. De crypto stamp wordt uitgebracht in een oplage van 140.000 exemplaren.  Non-fungible tokens worden opgeslagen in de blockchain, ook bekend van cryptovaluta als de Bitcoin. De blockchain is een openbare database van duizenden computers waarop geregistreerd staat wie de eigenaar is van een digitaal bestand. Uit de blockchain kan niets gewist worden en vervalsing is in de praktijk onmogelijk, waardoor het mogelijk is om eigendom over een digitaal bestand te claimen. Dit eigendom kan ook weggegeven, verhuurd en verkocht worden, want de nieuwe eigenaar is na de transactie voor iedereen zichtbaar. Dat geldt dus ook voor de crypto stamp.  In Oostenrijk bestaat de cryptozegel al drie jaar lang en is het een groot succes. Gebaseerd op die ervaring verwacht PostNL een levendige ruilhandel en een flinke prijsvermeerdering van de NFT’s.  De prijzen van NFT’s schieten wel vaker de lucht in. Een NFT heeft geen intrinsieke waarde, maar omdat ze slechts in beperkte hoeveelheden worden uitgegeven, ontstaat schaarste. Dat gebeurde eerder bijvoorbeeld bij Cryptopunks: de simpele, pixelachtige portretten werden in 2017 gratis weggegeven door het Canadese makersduo Larva Labs. Drie jaar later bracht één CryptoPunk ruim 10 miljoen dollar op. Hetzelfde gebeurde bij de verzameling van tienduizend cartoonachtige plaatjes van verveeld kijkende apen, de Bored Ape Yacht Club. In vijf maanden tijd steeg de prijs van 200 dollar naar 3 miljoen dollar per stuk.  De opbrengst van die waardevermeerdering zal net als bij Cryptopunks en de Apes echter alleen de eigenaar van de NFT ten goede komen, niet het postbedrijf. Maar, zegt de woordvoerder: „Een waardestijging draagt natuurlijk wel bij aan de populariteit van deze en eventuele volgende NL crypto stamps.” ||https://www.nrc.nl//nieuws/2022/09/02/postnl-lanceert-eerste-cryptopostzegel-in-de-vorm-van-een-nft-a4140547
2022-09-02||De indrukwekkendste foto’s van de maand||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/02/de-indrukwekkendste-fotos-van-de-maand-20-a4140556
2022-09-02||Hoe een vlinder wraak neemt op een beer||Het kan zomaar voorkomen, dat je iets van een ander graag wil hebben. Is het dan een goed idee om het te pakken? Wat als je het zo graag wilt hebben dat je je niet kunt inhouden? Het overkomt Beer. ‘Wat ruik ik daar? Heerlijke boterham, heerlijke honing…’ Hij ziet dat Vlinder een boterhammetje met honing heeft en hij wil dat boterhammetje. Hij eet het in één hap op. Vlinder is woedend als hij ontdekt dat Beer zijn boterhammetje heeft gekaapt. Wat volgt is een woeste strijd.  Gouden Penseel-winnaar Marije Tolman weet het tweegevecht mooi uit te beelden in spannende composities waarin Beer tegen een honinggele achtergrond belaagd wordt door zwermen blauwe vlinders. Of is het één vlinder die heel snel rondvliegt? We lezen: ‘Het was al mis overdag…/ …en in de nacht nog veel meer. / Maar het eindigde toen Beer / op zijn rug lag verslagen // en Vlinder heel zoetjes en liefjes kwam vragen: “Neem je ooit nog iets van mijn ontbijtbordje mee?”’  De tekst van Heerlijke honing is zeer losjes gebaseerd op een zesregelig gedicht van de Amerikaanse Margaret Wise Brown (1910-1952): ‘The bear and the butterfly had a fight /All of the day and most of the night / Till at last the bear lay waving his paws / And the butterfly lit on one of his jaws / O never struggle and never fight / With a butterfly on a moonlight night!’ Ze wordt op het omslag genoemd als co-maker van Tolman, met Edward van de Vendel als vertaler. De vraag is waarom er van het gedicht van Brown is afgeweken, want de tekst van Heerlijke honing is lang niet zo sterk als die van het origineel. De context van het gedicht staat nog overeind, maar bij Brown gaat het om meer dan context. Ze stond bekend om haar vernieuwende benadering van kinderverhalen. Ze was wars van de fabels die in haar tijd aan kinderen werden voorgeschoteld. Ze geloofde dat kinderen boeken moesten lezen over het bekende, voordat ze met fantasie geconfronteerd werden – een invloed uit het avant-gardisme. Ze concentreerde zich evenzeer op de klank van woorden als op de woorden zelf. Haar illustraties liet ze vaak maken door modernistische schilders. Ze hielp zo bij het creëren van een nieuw type kinderliteratuur, zowel op het niveau van klankniveau als visueel. Zeven kleine postbodes en Vijf brandweermannetjes zijn bijvoorbeeld van haar hand.  Tolman, die komend najaar ook het Prentenboek voor de Kinderboekenweek verzorgt, maakt in Heerlijke honing minder gewaagde keuzes dan in haar gelauwerde en vernieuwende prentenboek Vosje, ook een project samen met Edward van de Vendel, waar ze een vosje tekende in een fotolandschap. Voor Heerlijke honing trekt ze wel meerdere technieken uit de kast, ze werkt bijvoorbeeld met gaas en stempels. Ze deelt in dit verhaal over tweestrijd ook de pagina in tweeën, met horizontale verfstreken of door twee kleuren tegenover elkaar te zetten in de schilderingen. Toch verrast ze met dit boek minder dan met een werk als Vosje. Misschien omdat Wise Browns gedicht nu juist een fabel lijkt te zijn geworden, met de wijze les dat je niet iets van een ander mag pakken zonder het te vragen. Misschien omdat we in Vosje zo’n volstrekt eigen benadering van illustraties zagen en hier toch een meer gangbare. Een ding is duidelijk: zowel Margaret Wise Brown als Marije Tolman hebben met hun oorspronkelijke werkwijze meer in zich dan dit over de keper genomen aardige kinderboek laat zien. Vert. Edward van de Vendel. Querido, 32 blz. € 16,99 

●●●●●
||https://www.nrc.nl//nieuws/2022/09/02/hoe-een-vlinder-wraak-neemt-op-een-beer-a4140585
2022-09-02||Aanklager in beroep tegen tuchtvrijspraak ING-topman Hamers||De voormalige top van ING die betrokken was bij een flinke salarisverhoging voor topman Ralph Hamers in 2018 maakt nog altijd kans op een tuchtstraf. De aanklager is in beroep gegaan tegen de eerdere vrijspraak, meldt de Stichting Tuchtrecht Banken vrijdag. Volgens de uitspraak in eerste aanleg van de Tuchtcommissie zouden twee commissarissen, Jeroen van der Veer en Henk Breukink, en bestuursvoorzitter Ralph Hamers niet in strijd hebben gehandeld met de Bankierseed, toen in 2018 werd voorgesteld om Hamers een loonsverhoging van 50 procent te geven waardoor zijn loon zou uitkomen op ongeveer 3 miljoen euro per jaar. Wel was de Tuchtcommissie van mening dat het beloningsvoorstel „niet heeft bijgedragen aan het maatschappelijke vertrouwen in de bankensector”. De top van ING meende destijds dat een loonsverhoging nodig was omdat het salaris van Hamers te veel uit te pas liep met de verdiensten van de topbestuurders van andere grote Europese banken. Een paar dagen later na grote publieke en politieke ophef werd het voorstel ingetrokken. „De raad heeft de publieke reactie in Nederland onderschat in deze gevoelige kwestie”, zei president-commissaris Jeroen van der Veer destijds. De aanklager van de Stichting Tuchtrecht Banken betoogt in de zaak dat de drie topmannen niet de moreel-ethische afweging hebben gemaakt die de Bankierseed, die alle medewerkers van een bank moeten afleggen, zou vragen. De aanklager eist een beroepsverbod van twee jaar voor de twee commissarissen en een voorwaardelijk beroepsverbod van een jaar voor Hamers. De Commissie van Beroep gaat zich nu nogmaals buigen over de aanklacht en de strafeis. Simon Lelieveldt was degene die in 2018 melding deed bij de aanklager van de Tuchtcommissie van een mogelijke overtreding van de bankiersreed door Hamers en de commissarissen. De voormalig medewerker van de Nederlande Vereniging van Banken noemt het „heel fijn” en „maatschappelijk ook erg belangrijk” dat beroep is aangetekend. „Het is voor mij evident dat de tuchtrechter de vingers niet wil branden aan deze zaak die inhoudelijk, moreel, maar ook reputatietechnisch voor de betrokken tuchtrechters nogal gevoelig ligt. Maar deze zaak verdient een meer gedegen behandeling dan nu het geval is geweest.” Het is uitzonderlijk dat er een beroep dient in het bankentuchtrecht. Jaarlijks worden ongeveer 25 uitspraken gedaan in eerste aanleg, waarna gemiddeld maar in één zaak een beroep volgt. Hamers is in 2020 vertrokken naar het Zwitserse UBS, waar hij afgelopen jaar omgerekend 11,5 miljoen euro verdiende. Naast de tuchtzaak - met alleen een mogelijke Nederlandse schorsing tot gevolg - loopt in Nederland nog een strafzaak tegen hem. Het Openbaar Ministerie maakt binnenkort bekend wanneer hij voor de rechter moet verschijnen.||https://www.nrc.nl//nieuws/2022/09/02/aanklager-in-beroep-tegen-tuchtvrijspraak-ing-topman-hamers-a4140576
2022-09-02||Bestuur PvdA ziet af van lijst met GroenLinks bij Eerste Kamerverkiezingen||De PvdA ziet af van het plan om een gezamenlijke kieslijst op te stellen met GroenLinks voor de Eerste Kamerverkiezingen van 2023. Dat maakt het partijbestuur vrijdag bekend in een mail naar al zijn leden. Het opzetten van een gezamenlijke lijst zou voor te veel „statutaire en praktische problemen” zorgen. Het bestuur zegt hierom de statuten aan te willen passen, zodat ze „in de toekomst klaar zijn voor de volgende stap als onze leden die willen zetten”.  Een woordvoerder van het PvdA-bestuur zegt dat de huidige statuten van de partij enkel een lijst met PvdA-kandidaten mogelijk maken, en geen gezamenlijke lijst met een andere partij. Voor het wijzigen van de statuten zou een congres moeten worden georganiseerd, terwijl de PvdA op het eerstvolgende congres al de kandidatenlijst voor de Eerste Kamer wil vaststellen. „Het tijdpad om dit allemaal te regelen is te lang voor de tijd die er nu nog is, dat maakt het moeilijk om het netjes volgens de regels te doen”, aldus de woordvoerder. Hij benadrukt dat het ook nog had afgehangen van of GroenLinks de gezamenlijke lijst zou willen en de procedure daarvoor intern op tijd kon organiseren. In juni stemden de leden van zowel GroenLinks als PvdA met een ruime meerderheid voor een gezamenlijke senaatsfractie. Bij het PvdA-congres steunden leden ook nog eens het voorstel om, voorafgaand aan de Eerste Kamerverkiezingen van 2023, een gezamenlijke kieslijst te presenteren. Tijdens de Eerste Kamerverkiezingen worden de 75 leden van de Eerste Kamer verkozen door de leden van de twaalf Provinciale Staten, vlak na de Provinciale Statenverkiezingen. Zo’n gezamenlijke lijst werd echter afgeraden door het partijbestuur, omdat het om praktische redenen lastig zou zijn om één lijst te vormen. Tijdens het congres beloofde PvdA-voorzitter Esther-Mirjam Sent dat ze zich „maximaal zal inspannen om de meest verstrekkende motie uit te voeren”. De discussie over intensievere samenwerkingen tussen de PvdA en GroenLinks loopt al langer, zowel binnen de partijtop als binnen de achterban. Toen beide partijen werden uitgesloten van de kabinetsformatie werd die discussie concreter: eind mei pleitten partijprominenten van beide partijen in een opiniestuk in de Volkskrant voor het „bundelen van krachten” in de Eerste Kamer. De oproep werd ondertekend door tweeëndertig politici, onder wie voormalig leiders van de PvdA Diederik Samsom, Wouter Bos en Job Cohen. Correctie (2 september 2022): in een eerdere versie van dit bericht stond dat de gezamenlijke kieslijst voor de Provinciale Statenverkiezingen zou worden opgesteld. Dat is onjuist, het is voor de Eerste Kamerverkiezingen die kort daarna plaatsvinden.||https://www.nrc.nl//nieuws/2022/09/02/bestuur-pvda-ziet-af-van-lijst-met-groenlinks-bij-ps-verkiezingen-a4140578
2022-09-02||Column | Gunfactor||Als je in het woordenboek achter „gunfactor” kijkt, dan staat daar: Wilco Kelderman.  Ik kon hem wel naar de finish bovenop de Peñas Blancas blazen, want veel meer dan een miniem zuchtje had hij niet nodig, zo leek het. Zo lijkt het altijd bij Wilco Kelderman. Waar anderen schokkend en schuddend lossen, rijdt Wilco gestaag door. Grote molen. Draaien. De schouders deinen licht van links naar rechts. Als Richard Carapaz demarreert, beslissend voor winst van de twaalfde etappe van de Vuelta, spat de ellende er vanaf. Hij lijkt zijn onderkaak in de bovenkaak te willen persen. Al zijn tanden gromt hij tot aan de wortel bloot.  Als Wilco fietst lijkt hij geen centje pijn te hebben. Soms schreeuw ik wel eens naar het scherm. Harder, Wilco, harder! Want ondanks dat hij snoeihard rijdt, ziet het er altijd uit alsof hij harder kan. Dit keer fluisterde ik slechts een beetje. Toe dan Wilco, bijt die kiezen op elkaar. Je bent zo dichtbij, je kunt de overwinning bijna ruiken. Erop en erover, of desnoods onder het asfalt door.  Dan komt de camera dichterbij. Ik zie dat Wilco ook zijn kiezen op elkaar heeft. Ook hij knarst het glazuur er bijna af. Maar hij doet dat zoveel subtieler dan Carapaz, subtieler dan wie dan ook. Hij lijdt zonder dat je hem ziet lijden. Omdat zijn gezicht altijd vriendelijk blijft staan. Zelfs als hij afziet als de beesten ziet Wilco er nog engelachtig uit. Ik zou willen dat Wilco mijn broertje was. Hij is het liefste broertje van de wereld Wilco wordt de man van glas genoemd. Hij valt zo vaak, en breekt dan ook vaak iets. Wilco is niet alleen de man van glas, maar ook de man van dons. Zo zacht. Het is een dodelijke omschrijving van een man, dat weet ik, maar ik zou willen dat hij mijn broertje was. Volgens mij is Wilco het liefste broertje van de wereld. Zo eentje die je rustig met jouw afwasbeurt opzadelt, omdat hij voordat hij het doorheeft al staat te dromen met jouw theedoek in zijn hand. Wilco ziet eruit als een goedzak. Dat is hij voor anderen, denk ik, maar hij is een klootzak voor zichzelf. Of beter: dat was hij lange tijd.  Zijn carrière leek een succes zonder einde te worden toen hij doorbrak als talent. Beter dan iedereen van zijn generatie, zelfs beter dan Tom Dumoulin. Wat Wilco kon, kon niemand. Hij trainde hard, en nog harder. Hij at weinig, en nog minder. In plaats van alles winnen wat voorspeld werd, werd hij tweede. Of  derde. Of  vierde. Misschien is Wilco wel de beste klassementsrenner die nooit een grote ronde won. Het klassement werd van een droom een kwelling. Een nachtmerrie, een juk.  Ik heb er grenzeloos veel zin in dat Wilco volgend seizoen voor Jumbo-Visma rijdt. Ik zie hem daar op Robertgesiaanse wijze huishouden op kop van het peloton. Lekker sleuren, al die gasten groen van ellende laten zien, in dienst van een kopman die kan winnen. Laat het klassement nu maar aan een ander. En ga lekker doen waar je goed in bent: keihard fietsen, zonder alle ogen op jou gericht.  Iedereen weet wat dat voor Robert Gesink heeft gedaan. Die bloeide op en straalt al jaren van oor tot oor. In het kielzog kwamen overwinningen. Etappetje hier, rood truitje daar. Meer dan ieder ander gun ik dat Wilco ook.||https://www.nrc.nl//nieuws/2022/09/02/gunfactor-a4140583
2022-09-02||Opinie | Aanval op de Russische literatuur is misplaatst||Het is begrijpelijk dat sommige Oekraïners hun woede niet alleen richten op de Russische politici die hun land proberen te vernietigen, maar ook op de meest vereerde cultuurschat die met Rusland wordt geassocieerd:  de Russischtalige literatuur. Dat een Joods orkest liever geen Wagner speelt begrijpt iedereen. Dat een Oekraïner even geen zin heeft in het lezen van Tsjechov en Dostojevski, zal niemand haar of hem kwalijk nemen.  Sjeng Scheijen is slavist en schrijver. Anders wordt het als aan dit sentiment een theoretisch fundament wordt gegeven en intellectuelen gaan beweren dat die Russischtalige literatuur zelf een instrument van verschrikking is, dat het altijd al een sociale functie van die literatuur was om Russisch imperialisme te legitimeren en de onderdrukking van minderheden te vergoelijken.  Dit lijkt een vrij extreem standpunt, maar zulke ideeën zijn al langere tijd te horen in de academische wereld, ook al voor de oorlog. Het was dus eigenlijk niet verrassend dat ze het laatste halfjaar een vlucht namen en zowel opdoken op sociale media als in de kranten. Zelfs prestigieuze tijdschriften als Times Literary Supplement en Foreign Affairs gaven ruimte  aan academici die stelden dat de Russischtalige literatuur medeschuldig is aan de moord, verminking en verkrachting van Oekraïners. In de Wiener Zeitung  schreef de Nederlandse slavist Bob Muilwijk, een PhD-student aan de universiteit van Salzburg, dat Poesjkin en Dostojevski hebben bijgedragen aan de „normalisering van imperiale fantasieën” en het „miskennen van het zelfbestemmingsrecht van volkeren”. Opvallend is de wollige retoriek: Muilwijk zegt dat „de Russische literatuur niet onschuldig is”. Een gedachte die in NRC  door Hubert Smeets wordt herhaald als hij instemmend citeert dat „die bewonderde Russische cultuur helemaal niet zo hors concours is”. De Oekraïense filosoof en journalist Volodymyr Yermolenko stelde in Foreign Affairs dat „de Russische cultuur niet de enige oorzaak is van de Russische misdaden”. Dat artikel werd later door  Smeets in vertaling herplaatst op de mede door hem samengestelde website Raam op Rusland.  Tja, als iets ‘niet onschuldig is’, dan is het dus schuldig, en is de bommenregen op Marioepol mede mogelijk gemaakt door Poesjkin en Tolstoj.  Vaak worden dergelijke aanvallen op de literatuur (of op de kunsten in het algemeen) weersproken met een zoetsappig beroep op de helende en verbindende krachten van de literatuur en de ‘dialoog’ die ze zouden aanwakkeren. Dat zijn holle clichés. Er is niets heiligs aan schrijvers of dichters, en het uiten van onnozele politieke inzichten is heus niet voorbehouden aan  Smeets of Salzburgse promovendi. Ook Poesjkin en Dostojevski deden wel eens onzinnige of foute politieke uitspraken, Dostojevski zelfs vrij vaak. Literatuur is nooit boven kritiek verheven geweest, en er is altijd fel gediscussieerd over schrijvers en de werelden die ze creëerden. Bekend is de felle oppositie tegen Dostojevski, aangevoerd door Vladimir Nabokov, Milan Kundera en Karel van het Reve. Ze namen het op tegen Dostojevski-vereerders als Thomas Mann, Franz Kafka, en Virginia Woolf.  Maar zelfs Nabokov zou nooit beweren dat een verkrachtende Russische soldaat mede door Dostojevski tot zijn misdaad gekomen is. Toch is dit wel wat bovenstaande intellectuelen beweren. Zaboezjko zegt in Times Literary Supplement, refererend aan de gruwelen van Boetsja, dat „de weg naar oorlog en vernietiging met boeken is geplaveid”. Russischtalige boeken in dit geval, want iets anders konden die soldaten echt niet lezen. Hoeveel boeken ze precies gelezen hebben, zegt ze er niet bij, maar in ieder geval slaat ze de jonge verkrachters van Boetsja een stuk hoger aan dan de gemiddelde Nederlandse twintiger, die dankzij de ontlezing blijkbaar ongeschikt is om een goede massamoord te plegen.  Die laatste opmerking is een beetje makkelijk. Wat zij willen beweren is dat schrijvers als Poesjkin en Dostojevski altijd als gezaghebbende grootheden zijn gepresenteerd aan generaties scholieren en studenten, waardoor hun politieke ideeën – wat die ook zijn – in het bewustzijn van het hele Russische volk zijn geprent. En als het waar is, wat  Smeets beweert, dat Poesjkin „het Russisch imperialisme bejubelde”, ja dan zou het mogelijk zijn dat de Russische bommenregen op Oekraïne mede door Poesjkin is veroorzaakt.  Allereerst: is het waar? Bejubelde Poesjkin het Russisch imperialisme? Dat blijkt lastig. De heersende macht zag de dichter als een gevaarlijk criticus. Poesjkin was voorstander van een grondwet die de macht van de tsaar zou inperken en de rechten van individuen zou vastleggen. Om die reden is hij verschillende keren verbannen, werd hij extra streng gecensureerd en stond hij zijn hele leven onder toezicht van de geheime politie. Soms vind je positieve karakteriseringen van het imperiale bestuur en de legitimatie van staatsgeweld, zoals in zijn ‘Poltava’, een lang gedicht dat steeds weer wordt aangehaald, onder anderen door Muilwijk en Yermolenko. Bewijst dit dan Poesjkins medeplichtigheid aan het moordende artillerievuur in de Donbas? Moeilijk. ‘Poltava’ is vrij onbekend, de eerste oplage van 1.200 exemplaren werd tijdens Poesjkins leven nooit herdrukt. Later wel, maar een veelgelezen werk werd het nooit. Je kunt erover nadenken wat Poesjkin ermee wilde, en welk effect hij ermee beoogde. Maar wat dat ook oplevert, in het overgrote deel van Poesjkins werken, waaronder de meest populaire, speelt de imperiale macht een verwaarloosbare rol of wordt ze bekritiseerd, zoals in zijn veel populairdere versvertelling ‘De bronzen ruiter’. Overigens is het bij Poesjkin altijd onduidelijk welke politieke of ideologische positie hij inneemt omdat al zijn werken zich kenmerken door een alles doordringende ironie, een onserieuze lichtheid, en een spel met literaire clichés. Heel moeilijk om met zo’n schrijfwijze politieke propaganda te bedrijven.  Een ander vaak aangehaald voorbeeld is Joseph Brodsky, die in 1993 een fel anti-Oekraïens gedicht schreef. Dit lijkt veel serieuzer, omdat dit veel recenter is en veel specifieker met de oorlog tegen Oekraïne verbonden kan worden. Het wordt daarom steeds weer aangehaald. Wat er niet bij wordt verteld is dat Brodsky dit gedicht nooit heeft gepubliceerd. Hij droeg het een keer voor op een festival, en van die voordracht is een vaag filmpje gemaakt. Daarna borg hij het op. Dat het gedicht überhaupt bekend is, komt door mensen die Brodsky willen opvoeren als een verdediger van het Sovjet-imperialisme, en die daarom dat vage filmpje blijven verspreiden. Verder was Brodsky zoals bekend veroordeeld als een vijand van het Sovjet-imperialisme, gemarteld, naar een kamp in de poolcirkel gestuurd, en uiteindelijk het imperium uitgeschopt met achterlating van zijn vriendin en hun jonggeboren zoon, die hij nooit meer zou terugzien. Hij was de schepper van een poëtisch oeuvre van labyrintische complexiteit, waarin je eindeloos allerlei betekenissen kunt ontdekken. Wie zou met droge ogen durven beweren dat die complexe wereld heeft bijgedragen aan de ‘normalisering van imperiale fantasieën’? Nou, heel veel mensen, die gemeen hebben dat ze weinig geïnteresseerd zijn in de historische feiten en even weinig in de kritische interpretatie van die feiten. Het is duidelijk dat de bovenstaande anekdotische ‘bewijzen’, en mijn ontkrachting ervan, er eigenlijk niet toe doen. Aan hun ideeën ligt een heel andere theorie ten grondslag, die helemaal geen bewijzen nodig heeft. Die theorie is opgebouwd rondom  het concept van ‘culturele representatie’, dat  stelt dat de ‘cultuur’  altijd een vertegenwoordiging is van de heersende machtsstructuren. Deze theorie is in de jaren tachtig geïntroduceerd door onder anderen Stuart Hall, een bewonderde en gelauwerde Britse cultuurfilosoof, en bouwt verder op het denken van Pierre Bourdieu (die stelde dat het ‘de voorbestemde sociale functie van kunst was om sociale verschillen te legitimeren’) en eerdere marxistische cultuurfilosofen zoals Georg Lukácz, en de minder bekende, maar imponerende Michail Livsjits.  Hall maakt daarbij regelmatig het punt dat de culturele representatie niet alleen een reflectie achteraf is van die werkelijkheid, maar ook een ‘constituerend’, vormend effect heeft op de werkelijkheid.  In zijn beperkte, beargumenteerde vorm maken deze ideeën ons erop attent dat vooroordelen en rolpatronen niet alleen worden uitgedragen in woorden, maar ook in beelden, clichématige personages, stijlfiguren en zo meer.  Maar in zijn alomvattende en radicale vorm leiden deze ideeën tot de stelling dat iedere historische cultuuruiting in meer of mindere mate medeschuldig is aan historisch onrecht, behalve als het zich daar (in hedendaagse ogen) volkomen en krachtdadig tegen heeft verzet.   Wat in deze theorie terzijde wordt geschoven is de ontzaglijke zeldzaamheid van artistieke kwaliteit. Ja, je kunt ongestoord zeggen dat de muziek van Bach een ‘representatie was van de machtsstructuren van zijn tijd’, daar kan zelfs niemand iets tegen inbrengen, en dat die muziek dus een vorm van religieuze propaganda was. Maar dat gold voor alle componisten uit Bachs tijd, die vrijwel allemaal vergeten zijn, omdat hun muziek doodvermoeiend is. Bachs muziek niet. Er zit dus iets in die muziek van Bach dat niet representatief is voor zijn tijd. En het is precies die uitzonderlijke, niet-representatieve kwaliteit die we in kunst bewonderen. En omdat de muziek van Bach kwaliteiten heeft die niet de representatie zijn van een bepaalde ideologie, en niet de representatie van een bepaalde tijd, cultuur of mentaliteit, kunnen mensen van volstrekt andere culturele achtergronden probleemloos van die muziek genieten.  Je zou dit het niet-culturele karakter van kunst kunnen noemen. Of beter: de meest wezenlijke eigenschap van kunst is het niet-culturele ervan.  Dat klinkt grappig, en dat lijkt me terecht. De waarheid behoort grappig te zijn. Maar voor de meeste sociologen en culturele theoretici is deze gedachte simpelweg onacceptabel; een belachelijke ketterij. Alles is immers een product van sociale structuren, alles is een product van machtsconstellaties, ook mijn ‘verheven smaak’, ook de zogenaamde ‘canon’, ook die is geproduceerd door machtige mannen, ook die is een representatie van cultuur. Er is niets dat zich daaraan kan onttrekken, er bestaat geen esthetische kwaliteit die Rembrandt wezenlijk onderscheidt van de middelmatigen en de klunzen. Prima, zij mogen dan de rest van hun leven luisteren naar de muziek van Johann Kropfgans (1708-1770), Mental Theo (geb. 1965) en Karel Komzak (1850-1905), terwijl ik luister naar Prince en Bach. Zij mogen zich verdiepen in het verzameld werk van Ds. Ype Schaaf, de columns van Sander Schimmelpenninck en teksten van Pierre Kartner, terwijl mijn vrienden en ik Isaak Babel lezen, Wislawa Szymborska en Alexander Poesjkin. Veel plezier! Het wezenlijke van grote kunst is dat het de menselijke ervaring uitbreidt, en niet – zoals ideologieën – het menszijn definieert, systematiseert en inperkt Dat niet-culturele, niet-representatieve, bepaalt ook het anti-ideologische karakter van kunst. Dat wat kunst uitzonderlijk maakt verzet zich tegen de eventuele ideologische inhoud ervan. Ja, de Tintoretto’s in de Scuola di San Rocco bestaan ter meerdere eer en glorie van de katholieke kerk, dat is waar maar ook  gratuit. Kazuifels en bidprentjes bestaan ook ter meerdere eer en glorie van de katholieke kerk. Maar die laten iedereen koud, terwijl je bij het zien van die Tintoretto’s licht in je hoofd wordt, en wankele knieën krijgt, en het gevoel krijgt een pasgeborene te zijn die voor het eerst op de tast de tepel van zijn moeder vindt. Iedereen kan deze ervaring ondergaan, niets staat het in de weg, ook als je vrijwel geen of helemaal geen kennis hebt van de historische en ideologische context van het werk.  Ja, je kunt beweren dat de verhaalwereld van De gebroeders Karamazov zich beweegt in een conservatieve levensfilosofie, maar tegelijkertijd zegt dat vreselijk weinig over die roman, het is een futiel gegeven, niet betekenisvoller dan het gegeven dat het zich in Rusland in de 19de eeuw afspeelt. Ik hou toevallig niet van dat sinistere conservatisme van Dostojevski, ik moet een zekere weerzin overwinnen als ik hem lees, maar toch word ik meegesleept, omdat die roman uiteindelijk dat conservatisme buitenspel zet – omdat het alle ideologieën buitenspel zet. Omdat het wezenlijke van grote kunst is dat het de menselijke ervaring uitbreidt, en niet – zoals ideologieën – het menszijn definieert, systematiseert en inperkt.  De aanval op de Russische literatuur is niet alleen een resultaat van de emoties van de oorlog, maar ook van ontwikkelingen in de academische en intellectuele wereld die al langer gaande zijn. Ze hebben een krachtig antwoord nodig. Want als vandaag de hele Russische cultuur schuldig wordt verklaard, dan zal morgen blijken dat de Chinese, Amerikaanse en Joodse culturen net zo min onschuldig zijn. Daarbij: oorlogen zijn te vaak gepaard gegaan met beeldenstormen en boekverbrandingen om dit niet serieus te nemen.||https://www.nrc.nl//nieuws/2022/09/02/aanval-op-de-russische-literatuur-is-misplaatst-a4140582
2022-09-02||Ahmad Mendes Moreira over de oerwoudgeluiden tegen Brian Brobbey: ‘Supporters willen je pijn doen’||Toen voetballer Ahmad Mendes Moreira (27) vorige week een paar dagen vrij was vloog hij vanuit Griekenland, waar hij op het hoogste niveau bij PAS Giannina speelt, naar Nederland om zijn moeder in Schiedam te bezoeken. „Griekenland is dichtbij”, zegt hij, „maar ik kan mijn moeder erg missen. Ik probeer zo vaak mogelijk heen en weer te vliegen.” Tijdens zijn bezoek werd het Nederlandse voetbal opgeschrikt door een nieuw racisme-incident. Nadat Ajax-spits Brian Brobbey zondag tegen FC Utrecht een treffer had gemaakt, klonken vanaf de tribune oerwoudgeluiden. Dat hoorde Brobbey achteraf pas, via een appje van zijn broer. „Het doet me niet zoveel”, zei hij tegen ESPN. „Het is hun probleem. Misschien krijgen ze een boete, mij boeit het niet zoveel.” Mendes Moreira zag de beelden niet live. Zijn moeder belde hem om te vertellen wat er was gebeurd en „hoe dapper”  Brobbey zich had gedragen. „Brobbey heeft er tijdens de wedstrijd niets van meegekregen”, benadrukt hij. „Dat verklaart waarschijnlijk waarom hij zo koeltjes reageerde. De lading is veel minder groot dan als je die oerwoudgeluiden direct tot je krijgt. Je zag het ook bij Romelu Lukaku van Inter, die racistische spreekkoren niet had gehoord tijdens een competitiewedstrijd tegen Cagliari in 2019. Hij praatte er na afloop heel rationeel over.” Zelf hoorde Mendes Moreira woordelijk wat er in november 2019 vanaf de tribune naar hem werd geroepen tijdens een wedstrijd tegen FC Den Bosch – hij speelde toen nog voor Excelsior. De racistische uitingen klonken vanaf het moment dat hij het veld betrad en hielden zo’n twintig minuten aan. Toen de scheidsrechter de wedstrijd uiteindelijk stillegde, liep hij zichtbaar geëmotioneerd van het veld. Wat dacht je toen je de beelden van Brobbey zag? „Natuurlijk dacht ik aan wat ik zelf heb meegemaakt. Het is vervelend dat het nog steeds gebeurt. Maar ik dacht ook: als Berghuis had gescoord hadden ze weer andere dingen geroepen. Supporters zoeken naar de makkelijkste manieren om spelers pijn te doen en bij mensen van kleur zijn dat oerwoudgeluiden.” Dat klinkt analytisch, terwijl het je destijds erg aangreep. „Het is tweeënhalf jaar geleden en ik heb een en ander een plek kunnen geven. Die bewuste dag ben ik met mijn vriendin naar mijn moeder gegaan en we hebben lang gesproken over wat er gebeurd is. Gek genoeg weet ik niet meer wat er gezegd is, maar wel dat het goed was. Ook de dagen erna hebben we er veel over gepraat.” Je werd het symbool van verzet tegen racisme in het voetbal. Wat heeft dat met je gedaan? „Het incident heeft mij nationale bekendheid bezorgd. Iedereen wist opeens wie ik was. Ik werd overstelpt met reacties, tienduizenden, uit binnen- en buitenland. Mijn drieduizend volgers op Instagram verachtvoudigden. Mensen voelden met me mee. Dat deed me goed.”   Welke berichten zijn je het meest bijgebleven? „Lukaku stuurde me een mooi, persoonlijk bericht. En ik kreeg een brief van een jonge vrouw die schreef dat ze in het klein  heeft meegemaakt wat ik heb meegemaakt. Toen ze mijn emoties zag brak ze en heeft ze dagenlang gehuild. Wow, dacht ik.” Heeft het ook schaduwkanten: symbool staan voor zoiets groots en gevoeligs? „Ja. Na de dood van George Floyd, een half jaar na het incident, kwam de Black Lives Matter-beweging op gang. Iedereen wilde weer iets van me. Mensen zeiden: je moet wat aan racisme doen, want jij hebt er nationale bekendheid door gekregen. Ik had het gevoel dat zaken uit hun verband werden gerukt. Mensen vonden het jammer als ik een keer niets te zeggen had over racisme, als ik er geen woorden voor kon vinden of als ik geen bijeenkomst kon bijwonen omdat ik een wedstrijd moest spelen. Ze verplaatsten zich niet in wie ik ben en wat ik doe.” Er werd onredelijk veel van je geëist? „Eigenlijk wel, ja.” Is dat de reden waarom je nooit op uitnodigingen van talkshows bent ingegaan? „Nee. Bij talkshows geldt: wie het hardst schreeuwt krijgt de meeste aandacht. Het zou hebben betekend dat ik met mensen aan tafel kwam te zitten die elkaar overschreeuwen zonder dat ik mijn verhaal kon doen. Daar komt bij dat ik niet het héle verhaal kende. Veel was mij ontgaan omdat ik een tijd in de kleedkamer had doorgebracht. Ik wilde geen incompleet verhaal vertellen, of een verhaal dat niet helemaal klopte. Dat levert achterdocht en kritiek op. Daarom heb ik mijn verhaal gedaan bij een journalist van radio Rijnmond, die bij de wedstrijd aanwezig was en alles goed had waargenomen.” Vind je dat de KNVB voldoende gedaan heeft om racisme tegen te gaan? „De KNVB heeft, denk ik, adequaat gehandeld. Twee maanden na het incident lag er een anti-racismeplan klaar.  Probleem is dat je niet in de hoofden van toeschouwers kunt kijken. Je kunt hun gedrag niet controleren. Alleen preventieve maatregelen nemen en repressief optreden. Hoe toeschouwers zich gedragen kun je de KNVB niet kwalijk nemen. Ik hoorde trouwens wel dat het aantal meldingen van discriminatie in z’n algemeenheid het jaar na het incident bijna is verdubbeld. Mensen erkennen dat het probleem bestaat en herkennen het ook. Ze durven hun ervaringen kenbaar te maken.” Zou je nu weer zo handelen als je toen handelde? „Nu weet ik: je kan naar de scheidsrechter lopen en die kan de wedstrijd staken. Maar ik reageerde zoals ik reageerde, je hebt emoties niet altijd in de hand. Ik was zó woedend, daar heb ik me later vaak over verbaasd. Ik ben van nature geen heftig geëmotioneerd persoon. Ik herkende mezelf niet in de persoon die ik op de beelden zag.  Ik dacht: het is niet mis, Ahmad, hoe jij je daar voelt. Mijn ogen spraken boekdelen.” Het OM besloot twee verdachten niet te vervolgen vanwege onvoldoende bewijs. Vaststond dat er racistische uitlatingen waren gedaan, maar er kon niet worden bewezen wie wat riep. „Ik weet niet wat er met de desbetreffende supporters is gebeurd, dus ik kan er oprecht niets over zeggen.” Spreken mensen je nog vaak aan op wat er is gebeurd? „Zelden, maar als het gebeurt heb ik daar geen moeite mee. Belangrijk is dat mijn carrière er niet door belemmerd wordt en dat is gelukkig niet het geval. Ik ben meer dan tevreden in Griekenland.” Fantaseer je wel eens over wat je na je voetballoopbaan wil gaan doen? „Ik ben 27 jaar en hoop nog minimaal acht jaar te kunnen voetballen. Daarna zou ik graag jeugdtrainer willen worden bij een Nederlandse profclub.  Ik was jeugdtrainer bij een amateurclub voor ik profspeler werd en dat is mij goed bevallen. Ik ben positief gestemd over de toekomst.” Naar aanleiding van de oerwoudgeluiden van een aantal FC Utrecht-supporters tijdens het competitieduel  tegen Ajax, zondag, onderzoekt een onafhankelijk aanklager via het tuchtrechtsysteem of de club iets te verwijten valt „voor, tijdens of na afloop van het incident”, zegt een KNVB-woordvoerder. Daarbij wordt volgens hem meegewogen of FC Utrecht de daders opspoort en bij de KNVB voordraagt voor een landelijk stadionverbod. „We willen de daders zwaar straffen.”  Stadionverboden vallen niet onder het tuchtrecht, omdat de meeste bezoekers geen KNVB-lid zijn. „Maar als een club er alles aan doet daders van racistische spreekkoren op te sporen, heeft het wel invloed op het tuchtproces. Zo kan een club een boete ontlopen. Al geeft dat niet de doorslag, ze willen dit probleem echt uitbannen.” Met het begin 2020 gelanceerde aanvalsplan ‘Ons voetbal is van iedereen’  zijn de straffen voor discriminatie verdubbeld.  Zo kregen de vier daders van een racistisch spreekkoor bij MVV onlangs een landelijk stadionverbod van twintig jaar. ||https://www.nrc.nl//nieuws/2022/09/02/ahmad-mendes-moreira-over-de-oerwoudgeluiden-tegen-brian-brobbey-supporters-willen-je-pijn-doen-a4140581
2022-09-02||Ablaut reduplicatie||Omdat Bobby Fischer vijftig jaar geleden wereldkampioen werd, heeft het Amsterdamse Max Euwe Centrum op zaterdag 3 september een filmprogramma over de match Fischer - Spasski. Maar moet dat niet Spasski - Fischer zijn? Het is toch gebruikelijk om de wereldkampioen voorop te zetten, en in 1972 was dat Spasski. Over deze prangende vraag onstond een lange discussie op de website schaaknieuws.nl. Lood om oud ijzer, kun je zeggen, maar dan misken je dat zo’n discussie op de vierkante millimeter interessante inzichten kan geven. Ik had nog nooit gehoord van de ‘ablaut reduplicatie’. Die heeft te maken met de volgorde van de klinkers i-a-o, die in vaste woordcombinaties altijd hetzelfde is. Het is altijd pingpong en kriskras en wie de klokken bambim laat luiden is een absurdist. Dit is een van de redenen dat het op den duur Fischer - Spasski werd. Een van de films bij het MEC is Pawn Sacrifice uit 2014. Je ziet aan het eind van de mooie zesde matchpartij het publiek voor Fischer applaudisseren. Spasski applaudisseert ook.  Een vriend die de film zag, vond het geweldig van Spasski. Wat een sportiviteit! En wat een naïeve vriend, dacht ik. Ik zei hem dat het gelukkig nooit echt gebeurd was. Het was maar een speelfilm. In het echt zou het een klap in het gezicht zijn geweest van iedereen die Spasski had geholpen. Alle prominente sovjetgrootmeesters moesten meewerken aan een openingsrepertoire voor Spasski. En dan staat die daar te klappen voor Fischer, alsof hij wil zeggen dat hij niets liever wil dan verliezen. Ondenkbaar. Later merkte ik dat het wel degelijk zo gebeurd was. Ik had dat geweten, maar ik wilde het niet weten. Toen Fischer twee jaar eerder tegen Spasski een partij opgaf, klonk er ook een luid applaus. Deed Fischer daar aan mee? Natuurlijk niet. Hij trok bleek weg, ondertekende het notatieformulier, gaf Spasski snel een hand en maakte zich uit de voeten. Zo hoort het. Boris Spasski - Robert Fischer, olympiade Siegen 1970: 1. d4 Pf6 2. c4 g6 3. Pc3 d5 4. cxd5 Pxd5 5. e4 Pxc3 6. bxc3 Lg7 7. Lc4 c5 8. Pe2 Pc6 9. Le3 0-0 10. 0-0 Dc7 11. Tc1 Td8 12. h3 b6 13. f4 e6 14. De1 Pa5 15. Ld3 f5 16. g4 Dit oogt een beetje riskant, maar hier moet het van komen. 16...fxe4 17. Lxe4 Lb7 18. Pg3 Pc4 19. Lxb7 Dxb7 20. Lf2 Dc6 21. De2 cxd4 22. cxd4 b5 23. Pe4 Lxd4 Een goede zet, maar Spasski was er blij mee. Hij noemde Fischer’s liefde voor een pluspion een kleine zwakte. 24. Pg5 Lxf2+ 25. Txf2 Td6 26. Te1 Db6 27. Pe4 Td4 28. Pf6+ Kh8 29. Dxe6 Pas op! Het lijkt of 29...Td1 nu sterk is, maar dan offert wit een toren met 30. Df7 Txe1+ 31. Kg2 en hij wint. 29...Td6 30. De4 Prominente tijdgenoten hadden aanmerkingen, maar volgens mijn computer hebben beide spelers deze moeilijke partij tot hier vrijwel perfect gespeeld. 30...Tf8 Maar nu was 30...Tad8 nauwkeuriger. 31. g5 Td2 32. Tef1 Dreigt 33. De7 en mat. 32...Dc7 Dit is slecht. Met 32...Kg7 kon zwart zich nog goed verdedigen. 33. Txd2 Pxd2 34. Dd4 Td8 Het eindspel na 34...Db6 35. Dxb6 axb6 36. Td1 Td8 was het kleinste kwaad voor zwart. 35. Pd5+ Kg8 36. Tf2 Pc4 37. Te2 Td6 Of 37...Db6 38. Te8+ met damewinst. 38. Te8+ Kf7 39. Tf8+ Zwart gaf op. Ismayil Shahaliyev - Jorden van Foreest, Titled Tuesday, chess.com 2022. Zwart begin en wint. Oplossing: 1...Lxd5 2. Tfxd5 Dxd5+ 3. Txd5 Tf1+ 4. Kg2 Tg1 mat.||https://www.nrc.nl//nieuws/2022/09/02/ablaut-reduplicatie-a4140579
2022-09-02||Akkoord met gemeente: &#8216;asielhotel&#8217; Albergen zal minder mensen opvangen||In het Overijsselse Albergen zullen een stuk minder asielzoekers worden opgevangen dan het kabinet oorspronkelijk voor mogelijk hield. Dat zijn de gemeente Tubbergen, het Rijk en het Centraal Orgaan opvang asielzoekers (COA) overeengekomen, zo heeft de gemeente vrijdag bekendgemaakt. In het ‘asielhotel’ ’t Elshuys zullen volgens de plannen 150 mensen worden opgevangen, in plaats van de maximaal 300 die het kabinet er eerder wilde huisvesten.  Het kabinet was aanvankelijk van plan maximaal tweehonderd asielzoekers in het hotel te huisvesten, en ook zo’n honderd mensen in tijdelijke woningen op het terrein rondom het hotel. Nu is tussen het kabinet, het COA en de gemeente afgesproken dat mensen enkel in het hotel worden opgevangen en er geen woonunits naast komen. Daarnaast is afgesproken dat ongeveer een derde van de toekomstige bewoners geen asielzoekers zullen zijn, maar statushouders zonder woning.  Het kabinet maakte vorige maand bekend dat er een azc in Albergen zou komen, wat daarmee de eerste plaats werd die gedwongen werd asielzoekers op te nemen. Na die aankondiging begonnen inwoners direct te demonstreren. Zo timmerden zij borden met leuzen als „Albergen zegt nee tegen azc!” aan het hotel en liepen zij een mars door het dorp. Volgens hen is het opvangen van 300 asielzoekers door een plaats met 3.600 inwoners „te veel”. De raad van Tubbergen bepaalde eerder deze week dat de gemeente maximaal 150 asielzoekers op wilde vangen. Het kabinet heeft nu besloten daarin mee te gaan. ||https://www.nrc.nl//nieuws/2022/09/02/akkoord-met-gemeente-asielhotel-albergen-zal-minder-mensen-opvangen-a4140573
2022-09-02||Column | Soms helpt  een crisis je vooruit||Als Europa een bumpersticker had, zou erop staan: ‘Als je niks verwacht, kan het ook nooit tegenvallen.’ Zo begint het verslag van Puls 2022, een periodieke peiling van verzekeraar Allianz naar de stemming onder 3.137 Italianen, Fransen en Duitsers. Bij alle thema’s die de respondenten werd voorgelegd – Covid, inflatie, de energiecrisis, de oorlog in Oekraïne, klimaatverandering, enzovoort – zagen de meesten het glas als halfleeg, niet halfvol. De kop van het verslag luidt: ‘Europeanen verenigd in pessimisme.’  Met gas- en stroomprijzen die exploderen, met Rusland dat de gaskraan verder dichtdraait (deze week ging Nordstream 1 ‘tijdelijk’ dicht en stopte Gazprom leveranties aan Frankrijk) en overheden die waarschuwen voor energierantsoenen, ís het ook moeilijk om optimistisch te blijven. Zoals altijd in crisistijd komen er in de media stoeten doemdenkers voorbij met onheilsscenario’s. Geen wonder dat veel burgers vrezen dat ze komende winter zonder stroom of verwarming komen te zitten. Toch moeten we de kop niet te veel laten hangen. Want als we deze crisis vergelijken met de oliecrisis in de jaren zeventig, is er best reden voor voorzichtig optimisme. Zoals Europa nu afhankelijk is van goedkoop gas uit Rusland, waarmee weer goedkope stroom wordt gemaakt, zo was het vijftig jaar geleden afhankelijk van Arabische olie. Begin dit jaar kwam 40 procent van al het gas dat Europa verstookte uit Rusland. Onze afhankelijkheid van olie uit de Perzische Golf en Noord-Afrika was in 1972 nog groter: rond de 60 procent. En toen brak in oktober 1973 de Jom Kipoer-oorlog uit. Westerse landen steunden Israël. Arabische, olieproducerende landen hadden een formidabele stok om hen mee te slaan: olieleveranties. Ze verhoogden de prijs met 70 procent en verminderden maandelijks de productie met 5 procent. Landen die Israël direct steunden, zoals de VS en Nederland, kregen helemaal geen olie meer.  Hetzelfde doet president Poetin nu, maar dan met gas. Velen zagen het aankomen. Brussel waarschuwde de lidstaten dat Europa geopolitiek kwetsbaar was als zij geen andere energiebronnen aanboorden. Veel hoofdsteden sloegen het in de wind. Ook met plannen om een echte Europese energiemarkt op te zetten, zodat landen elkaar in nood kunnen helpen, en met plannen om stroomprijzen anders te berekenen, deden zij weinig. Rusland, redeneerden zij, was toch even afhankelijk van ons geld als wij van zijn gas? Nu neemt Poetin ons te grazen. En leren wij van hém, of all people, wat ‘strategische autonomie’ werkelijk betekent.  Net als in 1973 jagen Europese landen nu op alternatieven. Ze smijten met geld, wat energieprijzen verder opdreef. De inflatie is gigantisch, net als toen. Recessie dreigt. Sociale onrust dreigt.  Plotseling, deze week, daalden de energieprijzen weer. Want veel Europese landen, zelfs Duitsland, bleken hun reservoirs voor de winter aardig vol te hebben. Ook Europese plannen om profiteurs te belasten en eindelijk gas- en elektriciteitsprijzen te ontkoppelen, hadden enig dempend effect. Ook in 1973 bleven de olietekorten uit die paniekzaaiers hadden voorspeld. Shell bleek het embargo te hebben omzeild, door olie te kopen via derden. Gebeurt zoiets nu weer, via niet-westerse landen waar Poetin gas dumpt voor stuntprijsjes? Geen expert die daar nu antwoord op geeft.  Maar hier moeten de parallellen stoppen. Na de oliecrisis bekeerden de Europeanen zich namelijk tot gas, en we zien wat daarvan komt. Door de schok heeft Europa eindelijk diversificatie bovenaan de agenda gezet. Groene innovatie gaat in de versnelling. Ministers houden komende week spoedberaad over een beter functionerend Europees energiesysteem. Soms helpt een crisis je pas echt vooruit. De winter wordt moeilijk. We moeten dikke truien aan, rijkeren moeten zwakkeren steunen. Maar echte rampspoed zou ons weleens bespaard kunnen blijven. In die zin is het glas dan toch nog enigszins halfvol.  
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/02/het-goede-nieuws-door-de-schok-zet-europa-groene-innovatie-in-de-versnelling-a4140577
2022-09-02||Feist trekt zich terug uit tour met Arcade Fire om beschuldigingen seksueel wangedrag||Als de Canadese indierockband Arcade Fire eind van deze maand naar de Ziggo Dome in Amsterdam komt, is dat zonder voorprogramma van Feist . Singer-songwriter Leslie Feist stapt uit de tour vanwege de beschuldigingen van seksueel grensoverschrijdend gedrag die tegen Arcade Fire-frontman Win Butler zijn geuit. Feist, 46, speelde de eerste twee shows in Dublin van de nu bitter klinkende ‘The We Tour’ nog wel, maar besloot nu toch naar huis te gaan. „Ik las dezelfde koppen als jullie”, schrijft ze in een statement op sociale media, waarin ze aangeeft het een lastig dilemma te vinden. „Bij deze tour blijven zou uitdragen dat ik Butler ofwel zou verdedigen of de pijn die hij veroorzaakt heeft zou negeren, en als ik zou vertrekken zou het erop neerkomen dat ik de rechter en jury was.”  Haar eigen songs bepaalden uiteindelijk dat ze niet kon blijven. „Ik heb altijd liedjes geschreven waarin ik mijn eigen subtiele moeilijkheden benoem, naar mijn beste zelf streef en verantwoordelijkheid neem als dat nodig is.” Drie vrouwen en een genderfluide persoon uitten de beschuldigingen afgelopen zaterdag bij muzieksite Pitchfork. De boomlange zanger zou zijn faam hebben misbruikt bij incidenten tussen 2015 en 2020. De beschuldigingen gaan van ongewenste aanrakingen tot het ongevraagd sturen van seksueel getinte berichten en foto’s, waaronder foto’s van zijn geslachtsdeel. Butler, getrouwd met Arcade Fire-bandlid Régine Chassange, heeft aan Pitchfork de buitenechtelijke relaties toegegeven, maar ontkent dat er sprake was van dwang. Arcade Fire laat  weten  het jammer te vinden dat Feist vertrekt. „We vinden het zeer spijtig dat Leslie naar huis gaat, maar we begrijpen en respecteren haar besluit helemaal.” Muzikant Beck zou het stokje overnemen van Feist als voorprogramma voor het Noord-Amerikaanse deel van de tour. Hij heeft nog niet gereageerd. Feist speelde voor het laatst in Nederland op Lowlands in 2017, daarvoor op Lowlands 2012. De opbrengsten van merchandise die ze verkocht bij de twee concerten die ze wel speelde met Arcade Fire in Ierland, schenkt ze aan Women’s Aid Dublin, een organisatie die slachtoffers van huiselijk geweld steunt. Arcade Fire is op tour met het onlangs uitgebrachte album We. De laatste keer dat Arcade Fire in Nederland speelde was in Ahoy in Rotterdam, in 2018, een concert dat niet uitverkocht. Ook hun concert op 29 september in de Ziggo Dome is niet uitverkocht.||https://www.nrc.nl//nieuws/2022/09/02/49281688-2-a4140555
2022-09-02||Stikstofnormen moeten mogelijk strenger op basis van nieuw VN-rapport||Mogelijk moet de uitstoot van stikstof rond kwetsbare natuurgebieden nog verder omlaag dan eerder gedacht. De huidige normen zijn gebaseerd op een rapport uit 2011, uitgebracht onder leiding van de Verenigde Naties, dat voor alle Europese natuursoorten bepaalde hoeveel stikstof in een natuurgebied neer mocht komen zonder dat de natuur daar onherstelbare schade zou oplopen. Binnenkort komt een nieuwe versie van dat rapport uit, waaruit blijkt dat sommige natuursoorten kwetsbaarder zijn voor stikstof dan in 2011 werd gedacht.  De normen uit het nieuwe onderzoek, waarvan een voorlopige versie online al te vinden is (pdf), zijn daarom voor veel soorten natuur strenger dan in 2011. Onderzoeker Hilde Tomassen van het Nijmeegse onderzoekscentrum B-ware, die meewerkte aan het rapport, bevestigt vrijdag naar aanleiding van berichtgeving door de NOS dat het rapport naar alle waarschijnlijkheid gevolgen gaat hebben voor Nederland. Eind september komt de definitieve versie van het onderzoek uit, maar tot die tijd zal er inhoudelijk niks meer aan veranderen, aldus Tomassen. Een woordvoerder van het ministerie voor Natuur en Stikstof zegt het definitieve rapport af te zullen wachten, en dan met een plan van aanpak te komen.  Experts werken in het rapport met foutmarges om vast te stellen hoeveel stikstof neer mag komen in een type natuurgebied om het gezond te houden. Zo bepaalden ze in 2011 dat op vochtige heidegrond tussen de 10 en 20 kilogram stikstof per hectare per jaar neer mag komen. In het nieuwe rapport is dat op basis van nieuwe inzichten en natuuronderzoeken bijgesteld naar tussen de 5 en 15 kilogram, zegt Tomassen. De marges zijn niet voor iedere natuursoort strenger geworden, maar bijvoorbeeld wel voor bepaalde bossoorten die ook in Nederland voorkomen.  Nederland neemt de strengere normen niet direct over, omdat het een andere methode gebruikt om eigen stikstofnormen te bepalen: de kritische depositiewaarden (KDW). De KDW geeft de grens aan hoeveel stikstof in een bepaald gebied neer kan komen voor de natuur onherstelbaar beschadigt. Veel boeren hebben kritiek op die meetmethode, omdat de KDW gaat om de neerslag van stikstof en niet om de uitstoot ervan. Boeren kunnen, zo zeggen ze, enkel iets aan de uitstoot van stikstof doen.   In sommige gevallen zal de bijstelling in het VN-rapport ertoe leiden dat de Nederlandse normen ook strenger moeten worden. In andere gevallen zal blijken dat de normen in Nederland ook met de strengere marges nog adequaat zijn. Omdat onderzoekers de Nederlandse normen nog moeten bepalen, is niet direct te zeggen voor welke natuurgebieden de uitstoot verder omlaag moet.  De woordvoerder van het ministerie voor Natuur en Stikstof zegt na de definitieve publicatie van het rapport aan onderzoekers, vermoedelijk van de Universiteit van Wageningen, te zullen vragen de Nederlandse waarden opnieuw te berekenen. Naar verwachting is dat tegen het einde van dit jaar of het begin van volgend jaar klaar. Ook zegt hij dat Nederland zich „natuurlijk” aan de nieuwe, lagere uitstootnormen zal houden, als die er inderdaad blijken te zijn. Dat moet wel, zegt hij: „Dit rapport is de basis waarop de rechter zal toetsen als het gaat om juridische houdbaarheid.” Wat het rapport betekent voor het Nederlandse stikstofbeleid kan minister Christianne van der Wal (Natuur en Stikstof, VVD) nog niet zeggen. „Dit is een internationaal onderzoek vanuit de VN, het is nu aan de Nederlandse wetenschappers om te kijken wat dit betekent voor natuurgebieden in Nederland. Pas als dat bekend is, kunnen we kijken wat dit betekent voor ons beleid.” Wanneer dat is, kan ze nog niet zeggen. „Voor nu is het belangrijk dat onze wetenschappers in alle zorgvuldigheid te werk kunnen gaan. Maar het laat wel zien hoe groot dit stikstofprobleem is en dat de natuur er niet goed voor staat. Zeker in Nederland niet.”||https://www.nrc.nl//nieuws/2022/09/02/stikstofnormen-moeten-mogelijk-strenger-op-basis-van-nieuw-vn-rapport-a4140548
2022-09-02||GasTerra-leidinggevende: meteen na beving Huizinge kon gasproductie wél omlaag||Jarenlang lag de focus van gashandelaar GasTerra op „het maximaliseren” van de gasproductie in Groningen, vertelde Anton Broenink, leidinggevende bij GasTerra (2007-2016) vrijdag aan de parlementaire enquêtecommissie in Den Haag. Dat veranderde na de beving van Huizinge in 2012, met een kracht van 3.6 de zwaarste ooit.  Na ‘Huizinge’ besloot Broenink te berekenen wat er minimaal nodig was aan Groningse gasproductie voor de leveringszekerheid. Na een week rekenen kwam GasTerra uit op 27 miljard kubieke meter aardgas, 20 miljard minder dan op dat moment uit Groningen werd gewonnen. Die bevinding werd tweemaal met ambtenaren van Economische Zaken gedeeld. „Dat werd voor kennisgeving aangenomen.” Donderdag noemde Jos de Groot, topambtenaar van Economische Zaken, GasTerra’s berekening voor de commissie „een vingeroefening”. Maar dat bestreed Broenink vrijdag: „Dit was serieus werk, met ‘vingeroefening’ doe je mijn analytisch team te kort.” De verlaging was meteen mogelijk
De vraag bleef tot nu toe in het midden of een verlaging van de Groningse gaswinning na Huizinge ook technisch snel mogelijk was. Ja, dat kon, antwoorde Broenink. „Als op 1 januari 2013 het besluit van productieverlaging was genomen dan had je naar 30 miljard kubieke meter aardgas gekund, had je halverwege het jaar het besluit genomen dan zou je op 40 miljard uitkomen.” Maar „dat is niet gebeurd”, zei Broenink. Sterker nog, de gaskraan werd maximaal opengedraaid na de beving in Huizinge, tot het hoogste niveau sinds halverwege de jaren zeventig. En dat moest vanwege de leveringszekerheid, beargumenteerde voormalig minister Henk Kamp (Economische Zaken, VVD) jarenlang. Maar die argumentatie blijkt nu niet waterdicht te zijn geweest.  ||https://www.nrc.nl//nieuws/2022/09/02/gasterra-leidinggevende-meteen-na-beving-huizinge-kon-gasproductie-wel-omlaag-a4140552
2022-09-02||&#8216;Twee deskundigen van atoomagentschap blijven permanent in kerncentrale Zaporizja&#8217;||Twee deskundigen van het Internationaal Agentschap voor Atoomenergie (IAEA) blijven permanent in de door Rusland bezette kerncentrale van Zaporizja in Zuid-Oekraïne. Dat zegt Michaïl Oeljanov, een Russische gezant van internationale organisaties in Wenen, vrijdag tegen het Russische persbureau RIA Novosti. Volgens Oeljanov blijven ook zes andere medewerkers van het in Wenen gevestigde IAEA enkele dagen langer. De VN-organisatie heeft het nieuws nog niet bevestigd. „Binnen enkele uren heeft Rafael Grossi, directeur-generaal van het IAEA, kennis kunnen nemen van de stand van zaken in de kerncentrale. Hier is echter grondiger deskundig werk vereist,” aldus Oeljanov tegen het persbureau. Volgens hem wordt de beslissing om twee medewerkers permanent te laten blijven door Rusland „toegejuicht,” aangezien hun aanwezigheid de „talrijke speculaties over de stand van zaken bij de centrale weg zal nemen”. Donderdagmiddag is een groep experts van het IAEA aangekomen in Zaporizja, de grootste kerncentrale van Europa, om onder meer een stabiele stroomvoorziening tot stand te brengen en medewerkers van de centrale te spreken. Afgelopen maanden werd de centrale meermaals beschoten. Grossi noemde het risico op een nucleaire ramp als gevolg van de beschietingen enkele maanden geleden „zeer reëel”. Voor het bezoek zijn drie dagen uitgetrokken.  De oorlog in het zuiden van Oekraïne duurt nog altijd voort. Terwijl de veertienkoppige delegatie donderdag onderweg was, werd de omgeving rondom de centrale nog steeds beschoten. Rusland en Oekraïne beschuldigden elkaar van de beschietingen.||https://www.nrc.nl//nieuws/2022/09/02/twee-deskundigen-van-atoomagentschap-blijven-permanent-in-kerncentrale-zaporizja-a4140554
2022-09-02||In een aangeharkte stad kan het leven toch opwindend zijn||Een jaar of tien geleden was Williamsburg in Brooklyn, New York, een  van de meest trendy wijken ter wereld. Het waren de hoogtijdagen van de hipstercultuur en deze buurt met koffiezaken, vintagewinkels en kunstateliers was het hoofdkwartier. Nu is de ziel van Williamsburg verdwenen: oude pakhuizen maakten plaats voor glanzende torenflats, de vintagewinkels weken voor winkelketens en tweeverdieners namen de plek in van hipsters.  De Zuid-Koreaanse bestseller Liefde in de grote stad beschrijft ontwapenend het wilde stadsleven van een dolende millennial. In Veranderen: methode blikt literaire sensatie Édouard Louis terug op de jaren  waarin hij probeerde toe te treden tot de Parijse elite. Elke stedeling speelt wel eens met de fantasie om naar het platteland te verhuizen. Maar, denk je als je  Buitenleven van  Nina Polak leest, is dat wel een goed idee? De veryupping van Williamsburg staat voor iets groters: het stadsleven wordt monotoner. Zij die de stad tot een opwindende plek maken – de kunstenaars, creatievelingen en paradijsvogels – kunnen de stijgende huren niet meer betalen en verlaten de buurt.  Het stadsleven voel steeds meer aangeharkt. Waarom zou je dan eigenlijk nog in de stad willen wonen? Gelukkig verschijnen er boeken van jonge auteurs die laten zien hoe opwindend het stadsleven kan zijn, zelfs in het tijdperk van gentrification en de daarop volgende eenheidsworst. Liefde in de grote stad (2021) van Sang Young Park  gaat over het wilde leven van een millennial in Seoul. Gestoorde huisgenoten, slechte dates, met alcohol overgoten nachten en een gebroken hart: grappig én ontroerend beschrijft Young zijn rommelige twintiger jaren in de Koreaanse metropool. In Veranderen: methode (2022) beschrijft de Franse schrijver Édouard Louis  hoe hij zich ontworstelt aan het zeer arme en troosteloze arbeidersmilieu van zijn jeugd en met het nodige imitatiegedrag omhoog klimt in de decadente wereld van de Parijse elite.  Hoe is het om het stadsleven achter je te laten? Buitenleven (2022) van Nina Polak gaat over een jonge schrijfster uit de creatieve klasse die samen met haar vriendin Amsterdam voor het Groningse platteland verruilt. De stilte blijkt beklemmend, de gehoopte creativiteit blijft uit en dan is er ook nog eens een sluwe tv-psychiater die zich in het leven van het koppel wurmt. Sang Young Park: Liefde in de grote stad. Das Mag. 274 blz., €22,50. Édouard Louis: Veranderen: methode. De Bezige Bij, 240 blz., €22,99. Nina Polak: Buitenleven. Prometheus, 240 blz., €20,99||https://www.nrc.nl//nieuws/2022/09/02/in-een-aangeharkte-stad-kan-het-leven-toch-opwindend-zijn-2-a4140435
2022-09-02||In Afrika op zoek naar het grijssnuitslurfhondje en andere onmogelijke dieren||De muurschildering bij de ingang van Udzungwa National Park is pijnlijk slecht. Zijn schouders hangen ernstig af, zijn linkeroog is anderhalf keer zo groot als zijn rechteroog, alleen door de slordig geschilderde anjer in zijn knoopsgat is duidelijk wie hier wordt bedoeld. Prins Bernhard verrichtte als oud-voorzitter van het Wereldnatuurfonds in 1992 de officiële opening van het park in het hart van Tanzania. Dit gebied was voortaan beschermd  -–  in de jaren 50 ging de prins in Tanzania nog jagen op olifanten, luipaarden, buffels en neushoorns, getuige foto’s die enkele jaren geleden opdoken. Dat zijn vier van de big five. Achter de big five aan, nu met de camera, daar gaat het nog steeds om op safari in Tanzania. „Heb je de grote vijf gezien” is de standaardvraag die we reizend door het land krijgen. Het is van oudsher een jachtterm: buffel, neushoorn, leeuw, luipaard en olifant waren de begeerlijkste jachttrofeeën, het moeilijkst te doden als je te voet op ze jaagt. Als je in een Toyota Landcruiser door een nationaal park rijdt, wordt de term echter vrij betekenisloos: nijlpaarden, giraffes en impala’s zijn net zo intrigerend.  Toegegeven: als je olifanten en buffels voor het eerst op de savanne ziet, tegen het roodgouden namiddaglicht, ogen ze bijna voorwereldlijk –   nazaten van de megafauna die ooit de hele aarde bewandelde. Maar wij willen op zoek naar andere dieren, die vrijwel geen safariganger ooit ziet: het grijssnuitslurfhondje, het Afrikaans grondschubdier, het aardvarken, de Udzungwa bospatrijs en de Sanje Mangabey aap. We noemen ze  de ‘onmogelijke vijf’.  Sanje Mangabey aap Foto Alexis de Roode
 Wat maakt dieren onmogelijk, dat wil zeggen bijna niet te vinden? Onder meer  dat ze maar op één (liefst slecht toegankelijke) plek voorkomen: de zogenaamde endemische soorten.  Udzungwa National Park, in het hart van Tanzania, is een hotspot voor zulke dieren, waaronder de Udzungwa bospatrijs, die pas in 1994 werd ontdekt, en de Sanje Mangabey aap, ontdekt in 1979. Daarnaast zijn er dieren die weliswaar op allerlei plekken ter wereld voorkomen, maar zichzelf door hun leefstijl onvindbaar weten te maken, bijvoorbeeld omdat het solitaire nachtdieren zijn die pas rond middernacht uit hun hol komen en voor het ochtendlicht weer  verdwijnen. Het Afrikaans grondschubdier behoort tot deze categorie. Deze geschubde miereneter geldt in grote delen van Tanzania als ‘spirit animal’, een dier met bovennatuurlijke eigenschappen. We gingen ernaar op zoek bij afgelegen dorpen in de vallei van de Ruaharivier ten westen van Iringa, waar mensen ons vertelden dat het schubdier zich onzichtbaar kan maken. Wijd verspreid is het geloof dat het schubdier, in een specifiek ritueel, het aankomend jaar voor een dorp kan voorspellen. Een houtverzamelaar in het dorpje Tungamalenga vertelde  dat het schubdier in zijn hol „droomt” of er mensen in de nabijheid zijn. Als het dier zich aan je toont, is dat een persoonlijke gunst. We maken ons geen illusies over de kansen deze dieren te zien We maken ons dus geen illusies over onze kansen. Maar een of twee dieren uit het rijtje vinden, dat zou al geweldig zijn. We hopen vooral op het grijssnuitslurfhondje, dat in deze bergen leeft en pas in 2005 werd ontdekt.  Sinds we een steppeslurfhondje in Blijdorp zagen, het eerste in een Europese dierentuin, zijn we verkocht. Net als klassieke fabeldieren lijken slurfhondjes opgebouwd uit verschillende diersoorten:  een knaagdierachtig lijf, een beweeglijk olifantenslurfje, de poten van een antilope en het springvermogen van een kangoeroe. Onze kans komt tijdens een bezoek van een paar dagen aan het Udzungwa Ecological Monitoring Centre, dat als kerntaak heeft om de endemische soorten in dit gebied structureel in de gaten te houden. Deze ochtend gaan we achter de Sanje Mangabey apen aan, begeleid door spoorzoeker Mudhihiri Omary, afgekort Muuh. Het is zijn taak om elke dag een specifieke familiegroep Sanje Mangabey apen te volgen, zodat hun gedrag bestudeerd kan worden. Er zijn er naar schatting 1.300 van op aarde, alleen in dit gebergte. Na een bezoek aan het informatiecentrum gaan we in het kielzog van Muuh de jungle in met nog twee jonge gidsen. We worden omhelsd door vochtige varens, klimplanten en epifyten. Onmiddellijk begint een steile klim omhoog, over boomstammen, rotsen en onduidelijke paadjes. Een grenadierwever, een roodzwart vogeltje, schiet weg. Muuh is klein van stuk en klimt twee keer zo snel tegen de glibberige rotsen op als wij. Reusachtige johannesbroodbomen steken boven de dichte onderlaag uit, met daartussen mistflarden en lichtflikkeringen van watervallen.  Een uitputtende klim leidt naar een diepe drooggevallen beekbedding. Een van de jonge gidsen zet een voet verkeerd neer en glijdt vijf meter naar beneden, waarna wij extra op onze hoede oversteken. Aan de overkant zitten de Sanje Mangabey apen ineens overal om ons heen in de bomen. Ze hebben lichtgrijze, maskerachtige gezichten, waarin hun zwarte ogen scherp afsteken. Muuh raadt aan geen oogcontact te maken, dat ervaren ze als teken van agressie. Ze lijken zich weinig van ons aan te trekken, maar ineens zijn ze allemaal weer weg; op zoek naar een volgende eetplek. Dieren volgen is zwaar werk, verzekert Muuh ons, terwijl hij zweet van zijn gezicht wist. Hij doet dit elke dag, van zes uur ’s ochtends tot twee uur ’s middags. Gelukkig heeft het UEMC ook een belangrijk hulpmiddel: wildcamera’s. Elke maand worden 120 wildcamera’s in het gebied uitgelezen en weer opgesteld, om te weten hoe het met de dieren gaat. De medewerkers scrollen maandelijks door duizenden foto’s, waarop vaak slechts een door de wind bewogen blaadje te zien is. Grijssnuitslurfhondje Foto Francesco Rovero Op zo’n wildcamera werd in 2005 het grijssnuitslurfhondje ontdekt. Tot dan toe waren er vier soort slurfhondjes bekend, het dier op de camerabeelden week af. De Italiaanse bioloog Francesco Rovero zette een grote expeditie op touw om er een te vangen, maar ondanks het inzetten van allerlei soorten vallen kregen de wetenschappers het niet voor elkaar. Ten einde raad vroeg hij Ruben Mwakisoma, een plaatselijke bewoner die de expeditie als ex-jager assisteerde, om hulp. „Ik vroeg of ik mijn traditionele kennis mocht gebruiken, dat mocht”, vertelt Mwakisoma een dag voor onze trek. „Ik zocht het nest op en plaatste een paar lussen van natuurlijk touw vlak bij de grond, op de aanlooproutes. ‘Denk je dat dit gaat werken?’ vroegen de wetenschappers vol ongeloof. Maar toen we ’s avonds gingen kijken, zagen we al vanuit de verte gespartel. Iedereen was door het dolle heen.” Bij de volgende val was het weer raak. Voor het eerst in 120 jaar was er een nieuw soort slurfhondje ontdekt. Ook de lokale bevolking had het dier nog nooit gezien. Het grijssnuitslurfhondje bleek een reus, 25 procent zwaarder dan andere bekende soorten. Een succes voor de wetenschap, maar niet voor de twee gevangen slurfhondjes, die een paartje bleken: als Romeo en Julia werden ze samen geëuthanaseerd, om als specimens in natuurmusea bewaard te worden.  Om kans te maken op het zien van slurfhondjes rijden we naar een ander deel van het park voor de trek naar de 270 meter hoge Sanje waterval. Dit is de meest toeristische route in het park, maar tot onze vreugde vertelt Paul Baharia, een van de jonge gidsen, dat hij hier vorige week nog een grijssnuitslurfhondje heeft gezien, gewoon op het pad. Langs de route staan naambordjes bij de grote oerwoudbomen: Sterculia quinqueloba, Parkia filicoidea. We richten onze ogen op de bosvloer die bezaaid ligt met dood blad. Slurfhondjes maken hun nest in ondiepe kuilen onder hoopjes bladeren. We hopen vurig op een snelle schim in rood, zwart en grijs.  Ineens gebaart Paul, die vooroploopt, dat we stil moeten zijn. We sluipen dichterbij en turen langs zijn wijzende hand de bush in. Nog net zien we een gestreepte rug met een dikke penseelstaart uit het blikveld verdwijnen: een zebramangoeste. Een prachtig klein roofdier, dat wel.   Even later wijst Paul de plek aan waar hij vorige week het grijssnuitslurfhondje zag langs flitsen. Net als iedereen die het dier heeft gezien, benadrukt hij hoe snel het was. Het is misschien de reden dat het zo laat werd ontdekt, terwijl het dier hier al miljoenen jaren moet wonen, ver voor er mensen naar dit oerwoud kwamen. Slurfhondjes behoren tot de oude Afrikaanse zoogdierengroep Afrotheria, samen met onder meer olifanten, aardvarkens, klipdassen en zeekoeien. Aangezien het grijssnuitslurfhondje alleen in de Udzungwa’s leeft, kan een ecologische ramp genoeg zijn om de soort voorgoed uit te wissen. Naast dieren zijn ook veel mensen afhankelijk van het gebied: de waterreservoirs in de bergen zijn de levensader voor een groot, veel droger gebied eromheen. Aan het eind van de dag hebben we maar één onmogelijk dier op ons lijstje afgevinkt, de Mangabey aap. Wie weet hoeveel slurfhondjes, bospatrijzen, schubdieren en aardvarkens ons hebben gehoord, geroken of gezien. De Amerikaan Peter Matthiessen publiceerde in 1978 de wereldwijde bestseller The Snow Leopard.  Hij schreef dat iedereen hem naar aanleiding van zijn boek vroeg: „Have you seen the snow leopard?” Zijn antwoord luidde steevast: „No! Isn’t that wonderful?” Bij elke ingeloste verwachting verdwijnt wat  van de betovering van het onbekende. Maar we realiseren ons ook dat de magie van onzichtbare dieren aan één belangrijke voorwaarde gebonden is: ze moeten nog wel bestaan.    De Udzungwabergen zijn het meest zuidelijke deel van het Oostelijk Booggebergte, dat zich uitstrekt van Kenia tot centraal-Tanzania. Het gebied ligt tussen de steden Morogoro en Iringa, maar is ook vanuit hoofdstad Dar es Salaam in een dag te bereiken. Het park bestaat vooral uit tropisch regenwoud en bergbos en  biedt  andere flora en fauna dan de bekende safariparken, met tientallen soorten die nergens anders voorkomen. Er komen jaarlijks  zo’n 7.000 bezoekers, terwijl de noordelijker Serengeti een half miljoen toeristen ontvangt.  Er zijn verschillende treks mogelijk. De populairste: die naar de Sanje waterval. De  hoogste top (2.576 m) kijkt uit op Nyerere National Park, bij helder weer ook op de kust van de Indische Oceaan.||https://www.nrc.nl//nieuws/2022/09/02/in-afrika-op-zoek-naar-het-grijssnuitslurfhondje-en-andere-onmogelijke-dieren-a4140433
2022-09-02||Beursbedrijven benoemen voor het eerst meer vrouwen dan mannen als commissaris|| Een primeur voor beursondernemingen: voor het eerst is een meerderheid van de commissarissen die zij benoemden vrouw. Het afgelopen jaar werden 85 nieuwe commissarissen aangesteld,  van hen zijn er 47 vrouw. Dat blijkt uit de nieuwe Female Board Index. Daarin tekent Mijntje Lückerath, hoogleraar corporate governance in Tilburg, jaarlijks op hoe het staat met de man-vrouwverhouding aan de top van beursgenoteerde bedrijven in Nederland.  Wat betreft bestuurders is er  op emancipatoir gebied minder  vooruitgang: 15 procent van de bestuurders is vrouw. Dat is  één procentpunt meer dan een jaar geleden. Bij 62 beursbedrijven – van de in totaal 89 – zit geen enkele vrouw in het bestuur. Die bedrijven benoemden dit jaar (Lückerath rekent van augustus 2021 tot augustus  2022) wel twintig mannelijke bestuurders.  Nu zijn beursbedrijven ook niet verplicht om vrouwelijke bestuurders aan te nemen. Sinds begin dit jaar geldt weliswaar een topvrouwenquotum, maar alleen voor de raden van commissarissen van beursgenoteerde bedrijven. Een derde van de commissarissen moet volgens dat quotum vrouw zijn (of man). Voldoet een bedrijf er niet aan, dan worden nieuwe benoemingen van mannelijke commissarissen nietig verklaard, net zolang tot er wel een gelijkere man-vrouwbalans is.  Geen enkele beursonderneming benoemde dit jaar onterecht een mannelijke commissaris. Een overgrote meerderheid voldoet inmiddels  aan het quotum: 72 van de 89 bedrijven.  De zeventien bedrijven die het quotum nog niet halen, hoeven in totaal op zich maar achttien vrouwelijke commissarissen  te benoemen om er wél aan te voldoen, schrijft Lückerath. Onder hen zijn bedrijven als maaltijdbezorger Just Eat Takeaway, sportschoolketen Basic Fit en navigatiebedrijf TomTom. Bij twee beursondernemingen zijn de vrouwelijke commissarissen  in de overgrote meerderheid: laadpalenfabrikant FastNed en vastgoedfonds Eurocommercial Properties. Een derde van hun raad van commissarissen  (rvc) bestaat uit mannen, daarmee voldoen zij dus ook aan het quotum.  Meerdere bedrijven benoemden vrouwen voorbij de grens van 33 procent.  Onder voorstanders van het quotum leefde  weleens de vrees dat  bedrijven na het behalen van die grens  zouden stoppen met het aannemen van  vrouwen. De grootste beursbedrijven, genoteerd aan de AEX, hebben gemiddeld 42 procent vrouwelijke commissarissen. Op de AMX- en de AScX-beurs ligt dat percentage tussen de 37 en 40 procent.   Inmiddels zijn er 23 bedrijven die én minstens een derde vrouwen in de rvc hebben, én minstens een derde vrouwen in het bestuur. Vorig jaar waren dat er 16. Beleidsmakers hopen dat het dit jaar ingevoerde quotum een zogeheten ‘vliegwieleffect’ heeft: dat  meer vrouwelijke commissarissen ook  meer vrouwelijke bestuurders zullen benoemen.     Dit is het vijftiende jaar dat Lückerath dit rapport publiceert. Het bedrijfsleven is in die jaren onmiskenbaar vrouwelijker geworden. Bij haar eerste telling was slechts 3 procent van de bestuurders vrouw, en slechts 6 procent van de commissarissen. ||https://www.nrc.nl//nieuws/2022/09/02/beursbedrijven-benoemen-voor-het-eerst-meer-vrouwen-dan-mannen-als-commissaris-2-a4140544
2022-09-02||Opinie | De ayatollahs zijn niet de enigen die opruiende taal uiten||Niets wijst erop dat de 24-jarige Hadi Matar een opdracht had gekregen om Salman Rushdie te vermoorden. Hij schijnt wel een bewonderaar te zijn van Ruhollah Khomeiny, de ayatollah die in 1989 de fatwa tegen Rushdie uitsprak na de publicatie van De duivelsverzen. Voor zijn vermeende daad van literaire blasfemie moest Rushdie van de sjiitische geestelijke leider sterven. Maar er is vooralsnog geen bewijs dat Matar, een Amerikaan van Libanese afkomst, iets te maken had met officiële instanties in Iran. Toch noemde een schrijver in  The Washington Post Matars poging tot moord een „state-promoted” terreurdaad. Ian Buruma is historicus en schrijver. Dat lijkt me niet onjuist. Aangemoedigd door de staat is niet hetzelfde als betaald door de staat, of door de staat bestuurd. Hoewel de fatwa tegen Rushdie nooit is herroepen, heeft de regering van Iran niet getracht het doodsvonnis ook daadwerkelijk uit te voeren. Toch treft de staat wel degelijk blaam voor het stimuleren van moorddadige fanaten zoals Hadi Matar.  Het is natuurlijk niet de eerste keer dat een moordenaar werd opgehitst door extreme woorden. Anders Breivik, de Noorse einzelgänger die in 2011 massamoord pleegde op 69 jongeren in een sociaal-democratisch zomerkamp, was een enthousiast lezer van opgewonden standjes, waaronder Geert Wilders, die ons waarschuwden dat de westerse beschaving aan de islam ten onder zou gaan. En die kwaadaardige moslims, zo las Breivik via sociale media, zouden zijn vertroeteld door de ‘linkse kerk’ – vandaar de aanslag op een links zomerkamp. Maar dat betekent niet noodzakelijk dat de mensen uit wier uitlatingen Breivik inspiratie putte ook verantwoordelijk waren voor zijn bloedige acties. Rushdies opkomst voor de vrijheid van meningsuiting wordt nu terecht alom geprezen. Het recht van extremisten om te beweren dat de islam een existentiële bedreiging vormt voor de westerse beschaving en dat wij met moslims en hun linkse apologeten in staat van oorlog verkeren wordt in de Verenigde Staten door de grondwet beschermd, zolang dit geen „direct en onmiddellijk gevaar” oplevert. Je mag geen individu bedreigen, maar je mag zeggen wat je wilt over een mening of een geloof.  De regels in Europese landen zijn wat strenger. Hier is „iedere discriminatie” op grond van afkomst, ras, geslacht, seksuele gerichtheid, taal, godsdienst of overtuiging verboden. Je kunt van de islam, of een andere godsdienst, best zeggen dat je het afkeurt, maar je mag een gelovige niet kwetsen, want dat is discriminerend.  Kwetsen is niet altijd hetzelfde als beledigen, laat staan bedreigen. Een belediging is een bewuste poging om iemand pijn te doen. Maar iemand kan zich ook gekwetst voelen door een mening die niet beledigend was bedoeld. Een belediging kan een schrijver worden aangerekend, maar het feit dat iemand zich gekrenkt voelt niet. Rushdie was er niet op uit om in De duivelsverzen iemand te beledigen, maar veel mensen, of zij het boek nu gelezen hadden of niet (wat meestal het geval was), voelden zich wel gekwetst.  Religie ligt extra gevoelig omdat het voor veel gelovigen zo veel meer betekent dan een overtuiging. Net als nationaliteit wordt godsdienst vaak gevoeld als een kern van de individuele identiteit. Als ons gevoel van wie we zijn wordt aangetast, ervaren wij het als een belediging, ook als het niet als zodanig is bedoeld.  Rushdie, noch iedere andere schrijver, is verplicht hier rekening me te houden. Wetten zijn er om mensen te behoeden voor direct gevaar, of, zoals in Europese landen het geval is, voor discriminatie of persoonlijke belediging. Maar er is geen enkele reden waarom een geloof of een overtuiging zou moeten worden beschermd tegen kritiek of spot.  Maar er is nog een andere distinctie die we onder ogen moeten zien. Veel hangt af van wie wat zegt tegen wie. Anders Breivik mag zich hebben laten inspireren door extreme meningen over de islam of over de ‘linkse kerk’, maar bloggers of andere personen die die meningen verkondigen zijn, zoals gezegd, niet verantwoordelijk voor zijn moordpartij. Zij hadden zich wellicht meer rekenschap kunnen geven voor de mogelijke gevolgen van hun haatspuierij. Je kunt hun meningen op morele gronden afkeuren. Maar hun woorden hebben geen officieel gezag. Veel ernstiger is het wanneer dreigende taal wordt gebezigd door politieke of religieuze leiders. De gevolgen van de fatwa van ayatollah Khomeiny zijn bekend. Rushdie is  ternauwernood aan de dood ontkomen, maar de Japanse vertaler van De duivelsverzen is in 1991 vermoord en  de Noorse uitgever van het boek bijna.  Geestelijken in Iran zijn helaas niet de enigen die zich schuldig maken aan opruiende taal. De politiek in de VS en ook, zei het in iets mindere mate, in West-Europa, wordt steeds meer verziekt door verbaal geweld.  De democratische open samenleving berust op een verstandhouding dat politieke conflicten en de strijd om macht op vreedzame wijze kunnen worden beslecht. Maar zo denken de Trump-aanhangers in de Republikeinse partij er niet over. Democraten worden nu dikwijls door Republikeinse politici beschreven als ‘landverraders’ die zouden moeten worden geëxecuteerd. (Hun na-apers in Nederland dreigen ook met ‘tribunalen’ voor politieke tegenstanders.) Er zou volgens sommige politici in de VS nu al een ‘burgeroorlog’ aan de gang zijn. ‘Patriotten’ worden opgeroepen om de wapens op te nemen. De gevolgen van dit soort uitlatingen werden duidelijk op 6 januari 2021.  Er is dus wel een verschil tussen haatdragende dwazen en fanatici die er extreme opinies op nahouden en leidinggevende figuren die dat doen. Mensen die via de tv of het internet angst en haat verspreiden zijn verwerpelijk en soms gevaarlijk. Maar zodra politici en geestelijke leiders oproepen tot geweld, voelen ontspoorde eenlingen zoals Breivik en Hadi Matar zich vrij om te gaan moorden.||https://www.nrc.nl//nieuws/2022/09/02/de-ayatollahs-zijn-niet-de-enigen-die-opruiende-taal-uiten-a4140550
2022-09-02||De 9 beste interviewpodcasts van dit moment volgens NRC|| Nog voor het uitbreken van de oorlog in Oekraïne leek de interesse in geopolitieke kwesties te groeien. Ook podcastland bewoog mee; de Podcastclub tipte eerder al eens de podcasts Wereldmachten, Tug of War en Café Europa. Maar in The Rachman Review hoor je pas écht interessante gasten. Harvard-politicoloog Graham Allison en voormalig hoofd van de World Trade Organisation Pascal Lamy bijvoorbeeld.  Een Oekraïens politicus vertelt over het draaiende houden van het parlement tijdens de belegering van Kiev, en er wordt gespeculeerd over de toekomst van Taiwan in de aflevering Would China go to war over Taiwan?.

Presentator is Gideon Rachman, columnist en chef van de buitenlandredactie van de Financial Times. Een man die altijd de juiste vragen stelt en de gesprekken over sluimerende dreigingen toch positief weet te houden.
 Wekelijks afleveringen van 20-30 min, Financial Times De praatpodcast kun je inmiddels wel een vast genre van het medium noemen. Toch wil ik opperen daar een subcategorie aan toe te voegen: de subtiele interviewpodcast. Een praatpodcast, een makkelijk verteerbaar gesprek over koetjes en kalfjes, waaruit ongemerkt ineens een best goed interview ontstaat.  De eerste vraag die Yous (Yousef Gnaoui, oftewel Sef) en Yay (Pepijn Lanen, oftewel Faberyayo) aan hun gasten stellen is altijd: hoe ziet een dag er voor jou uit? De muzikanten willen de rituelen van hun gasten leren kennen. Hoe laat staan ze op, wat eten ze, hoe kiezen ze hun kleren uit? Vanuit daar ontstaat dan een gesprek over korte broeken, havermout of vaderschap. Ineens doet daar zich een bruggetje voor naar een dieper gesprek. Dat voelen Yous en Yay feilloos aan.
 Wekelijks afleveringen van meer dan een uur, VPRO Guy Raz is een beroemdheid in podcastland. De voormalig correspondent trekt met zijn succesvolle podcasts bij een aantal grote Amerikaanse omroepen wekelijks miljoenen luisteraars. In How I Build This doorloopt hij samen met ondernemers de oorsprong en groei van hun bedrijven.  Niet alleen is het interessant om te horen wie er achter grote bedrijven als Airbnb, Instagram of dating platform Bumble zitten, of wie er (per ongeluk) de populaire dansworkout Zumba heeft uitgevonden, het is ook boeiend om meer te weten te komen over de toevalligheden, visies en werkethiek die aan zo’n groot project voorafgaan.  Raz is tot in de puntjes voorbereid. Hierdoor hebben de interviews een interessante opbouw waarin hij voor luisteraars onverwachte wendingen kan laten ontstaan. Een betekenisvolle ontmoeting bijvoorbeeld, of een crisis die het voortbestaan van een bedrijf onzeker heeft gemaakt. Gelukkig maar - was je bijna voor die magische American Dream gevallen. Tweemaal per week afleveringen van 40-90 minuten, Wondery In de tijd dat iedereen stil kwam te zitten vanwege corona, was ook Brits documentaire-icoon Louis Theroux, die inmiddels meer meme dan mens lijkt te zijn geworden, niet meer in staat om naar een obscure sekte in een Amerikaans nomansland af te reizen voor een programma.  Maar eenmaal een interviewer, altijd een interviewer. Dus gebuikte Theroux de lockdown om vanuit huis een podcast te maken waarin hij de mensen sprak die hij altijd nog eens had willen interviewen en  die nu - gelukkig voor hem - ook aan huis gekluisterd waren.  Onder hen zijn FKA Twigs, Boy George, Helena Bonham Carter en als afsluiter zijn eigen broer. Interviews zonder al teveel geslijm, in Theroux’ kenmerkende droge stijl.  20 afleveringen van een uur of langer, BBC Voormalig acteur Marcel Musters koestert vrouwen. Niet om te begeren, hij valt op mannen, maar om van te leren. Veel van wat hij aan levenswijsheid heeft opgestoken, is afkomstig van vrouwen. Dat kunnen vrouwen zijn die hij toevallig heeft ontmoet, en actrices met wie hij in het verleden heeft gespeeld, zoals Monic Hendrickx.  Maar ook mevrouw De Beer behoort tot de 100 vrouwen van Marcel. Ze is 86 en de vrouw van de tandarts uit Marcels jeugd in Tilburg. Marcel ontdekte haar helemaal in het begin van zijn carrière tijdens een voorstelling, zittend in het publiek, hij had haar meer dan 20 jaar niet gezien. Hij keek haar aan en zei, dwars tussen de zinnen van zijn toneeltekst door: „Het zit er allemaal nog in!” Tweewekelijks afleveringen van een uur, Mugmetdegoudentand 
Om op een ontspannen manier aan een schat van informatie te komen is Vox Conversations de ideale podcast.  Twee keer per week nodigt de redactie van Vox allerlei denkers uit om te vertellen over innovaties binnen hun vakgebied. Op een luchtige en heldere manier bevragen de presentatoren vooraanstaande wetenschappers, journalisten en academici, met als doel onze aannames op te schudden met frisse ideeën en vooruitstrevende theorieën. Klinkt pittig, maar de kundige presentatoren zorgen ervoor dat ook de wat abstracte onderwerpen gemakkelijk te volgen blijven. Tweemaal per week afleveringen van 40-60 min, Vox Ze wordt wel „Silicon Valley’s most feared and well liked journalist genoemd”, als reactie op de jarenlange onderzoeken die zij deed rond de opkomst van grote techbedrijven. Als journalist en opinieschrijver is Kara Swisher respectvol en brutaal tegelijk, een techkenner met een rock-’n-roll-vibe, die haar meningen niet voor zich kán houden en daardoor eigenlijk op een heel gekleurde manier interviewt. Dit jaar keert Swisher terug naar de Amerikaanse mediazender Vox, waarvoor zij al eerder werkte. En dus stopt Sway, de zeer populaire interviewserie die zij voor de The New York Times maakte. Daarom is er nu een best-of te vinden in de feed van Sway, met interviews met o.a. Elon Musk en Matthew McConaughey. Vooral het gesprek met Monica Lewenski, waarin zij de mediastorm sinds haar affaire met Bill Clinton in de huidige tijd plaatst, is een echte aanrader. 190 afleveringen van 20-50 min, The New York Times Opinion Een podcast met, jawel, een woordgrap in de titel. Sceptisch begon ik aan het nieuwe seizoen van PepTalk, een podcast die in eigen beheer al sinds 2016 bestaat, maar sinds dit jaar door mediabedrijf De Stroom wordt uitgegeven - nu opgesierd door een olijk plaatje waarop presentator Pepijn Schoneveld een reusachtig vraagteken vasthoudt. Maar de originele onderwerpen en de ontwapende manier waarop de cabaretier zijn (soms lastige) gasten benadert, getuigen van meer inhoud dan je in eerste instantie zou vermoeden.  Met Maxim Hartman spreekt Schoneveld over de invloed van testosteron. Dat wordt algauw een discussie over de betekenis van mannelijkheid. Met rapper Willie Wartaal van De Jeugd van Tegenwoordig bespreekt hij de oorzaak van zijn angst voor rappers. Een knullige insteek waarmee Schoneveld de weg legt voor een open gesprek over racisme. Aan ondernemer, mediakenner en oud-tafelgast bij DWDD Alexander Klöpping stelt Schoneveld de vraag: „Waarom worden mediapersoonlijkheden vaak clowntjes?” Deze eerlijke, ongecompliceerde vraagstelling werkt als een tierelier.  Tweewekelijks afleveringen van drie kwartier, De Stroom Ooit tipte een lezer van de Podcastclub-nieuwsbrief die graag in het Duits luistert deze podcast. Het originele concept sloeg ook op de redactie van NRC meteen aan. In deze interviewpodcast van Die Zeit is het namelijk niet de interviewer maar de geïnterviewde die aangeeft wanneer alles gezegd is. En dat heeft grote gevolgen: historicus Yuval Harari vond het na bijna vier uur wel genoeg, maar schrijfster Juli Zeh hield het acht (!) uur vol.  De laatste paar afleveringen van deze succesvolle maandelijkse podcast, die al vier jaar erg goed beluisterd wordt, tikken allemaal de zes uur aan. Ondenkbbaar in de meeste media, maar in podcastvorm is het op een goede dag, tijdens een leuke activiteit of in een aantal sessies, eigenlijk best te doen.  Maandelijks afleveringen van 2-8 uur, Die Zeit 
 Meer podcasttips nodig? Schrijf je in voor de Podcastclub nieuwsbrief of neem een kijkje op de podcastpagina van NRC, waar alle podcastrecensies verzameld zijn, gesorteerd op onderwerp. ||https://www.nrc.nl//nieuws/2022/09/02/de-9-beste-interviewpodcasts-van-dit-moment-volgens-nrc-a4140228
2022-09-02||Een kuiken kan 3 van 5 aftrekken||Kunnen vissen tellen? Volgens neuropsycholoog Brian Butterworth (1944) wel. Zowel gewervelde als kleine ongewervelde dieren hebben een aangeboren numeriek vermogen, schrijft Butterworth in zijn nieuwe boek. Dat dieren geen woorden gebruiken om te tellen, wil niet zeggen dat ze het niet kunnen. Butterworth vergelijkt het met de Warlpiri, Aborigines uit Australië, die tot niet eens zo heel lang geleden zonder telwoorden leefden. Toch hadden ze wel telprincipes, ze hadden alleen geen handige manier om ze te uiten. Er zijn honderden wetenschappelijke artikelen verschenen over de telvermogens in het dierenrijk. In Kunnen vissen tellen? brengt Butterworth die in kaart voor de algemene lezer. Het leest soms iets te veel als één grote opsomming van onderzoeksmethoden en -resultaten. De ruim 400 eindnoten verraden het ruimschootse onderzoek dat aan het boek vooraf moet zijn gegaan. Butterworth is graag volledig. Dat haalt de vaart een beetje uit de tekst. Maar wat we te weten komen over tellende zandslakken, bidsprinkhaankreeften en roodrugsalamanders is beslist léúk. Vogels zijn de kampioenen van de getallen. Ze kunnen uitstekend navigeren. Net als bultruggen en zeeschildpadden, overigens. Ze moeten allemaal iets hebben dat gelijkwaardig is aan Google Maps. Experimenten met kuikens bewijzen dat ze drie van vijf kunnen aftrekken. De mannelijke tungarakikker telt het aantal klikken in het kwaken van zijn rivalen en voegt er aan zijn eigen gekwaak één toe, om aantrekkelijker te zijn voor vrouwtjes. Cicadenfamilies hebben een priemgetallenlevenscyclus. Ze zijn in staat om ondergronds het verstrijken van 13 of 17 jaar bij te houden, een wonderlijke eigenschap die hun evolutionaire voordelen biedt. Indrukwekkende prestaties, maar de hamvraag is natuurlijk hóé dieren tot zoiets in staat zijn. Helaas: „Veel vragen over hoe de hersenen van die dieren [...] zich numerositeiten voorstellen zijn nog onbeantwoord”, aldus Butterworth.||https://www.nrc.nl//nieuws/2022/09/02/een-kuiken-kan-3-van-5-aftrekken-2-a4140549
2022-09-02||Minderjarige alleenstaande asielzoekers in Ter Apel worden geëvacueerd, omdat ze er niet veilig zijn||Stichting Nidos gaat alleenstaande minderjarige asielzoekers evacueren uit het aanmeldcentrum in Ter Apel. De jeugdbescherming voor asielzoekers is niet verantwoordelijk voor hun opvang, maar vindt de leefomstandigheden voor de meer dan tweehonderd jongeren die daar nu nog verblijven „onder de maat” en „onveilig”. Op dit moment worden opvanglocaties in het zuiden van Nederland ingericht. Vanaf maandag worden vijftig jongeren ondergebracht in Den Bosch. Zij kunnen daar acht weken blijven. In de dagen daarna worden nog eens honderd jongeren in Ter Apel opgehaald, Nidos kan nog niet zeggen waar die groep precies wordt opgevangen. Het Centraal Orgaan opvang Asielzoekers (COA), dat verantwoordelijk is voor de opvang van de jongeren, is op de hoogte gebracht. Alleenstaande jongeren horen volgens de regels slechts enkele dagen in het aanmeldcentrum in Ter Apel te verblijven, om daarna in pleeggezinnen en op speciale opvanglocaties zonder volwassen asielzoekers te worden ondergebracht. Maar het COA is al maanden niet in staat om deze groep een geschikte opvangplek te bieden. Vorige week verbleven er zes keer zo veel jongeren in Ter Apel als is toegestaan: 350 in plaats van de afgesproken 55. Er is nauwelijks begeleiding voor de groep, geen onderwijs en geen dagprogramma. Begeleiders beschrijven de sfeer als „dreigend” en „grimmig”. Ze verliezen het zicht op de groep. Zo troffen ze kinderen aan die al dagen nauwelijks gegeten zouden hebben. Vorige week liep de druk zo hoog op, dat het COA zelfs niet meer voor iedere alleenstaande jongere in Ter Apel een bed kon regelen. Jongeren brachten de nacht noodgedwongen door in de wachtruimte van immigratiedienst IND. Daar sliepen ze op de grond en op stoelen. Ze konden naar de wc, maar er is geen douche.  Stichting Nidos, die de  voogdij over de jongeren heeft en hen begeleidt bij hun asielaanvraag, vindt „dat de maat vol is”. „Het gaat om een heel kwetsbare groep, jonge vluchtelingen. Dit vraagt om veiligheid en bescherming”, aldus  bestuurder Tanno Klijn. Nidos vindt het „niet uit te leggen dat kinderen bijvoorbeeld op een stoel moeten slapen, zonder uitzicht wat er met hen gaat gebeuren.” Zondag bracht het COA 125 alleenstaande minderjarigen naar noodopvanglocaties in Doetinchem en Amsterdam. Dat kwam niet eerder voor. Nidos ziet deze noodgreep niet als een oplossing, er moet „vanuit de gemeenten” een structurele oplossing komen, vindt Nidos, zowel voor de opvang van het COA als voor jonge statushouders onder begeleiding van Nidos. Bovendien zien zij „de aantallen in Ter Apel weer snel oplopen”. Vooralsnog blijft deze groep van 125 jongeren overigens in de noodopvang zitten. Naast slaapplekken ontbreekt het een deel van de asielzoekers in Ter Apel aan medische zorg. Sinds vorige week verleent een team van Artsen zonder Grenzen medische en psychologische hulp aan asielzoekers die voor de poorten van het aanmeldcentrum verblijven.  Het COA kon nog niet reageren op de voorgenomen maatregelen van Nidos.||https://www.nrc.nl//nieuws/2022/09/02/minderjarige-vluchtelingen-geevacueerd-uit-ter-apel-a4140546
2022-09-02||Drie Nobelvrouwen verdienen meer dan een driestuiversroman||Marie Curie is zonder twijfel de bekendste vrouwelijke natuurwetenschapper aller tijden. Ze won tweemaal een Nobelprijs: een voor natuurkunde – samen met Henri Becquerel en haar echtgenoot Pierre – voor de ontdekking van het verschijnsel radioactiviteit, en acht jaar later nog een voor scheikunde, voor de ontdekking en bestudering van het element radium. De Curies waren een bijzonder gezin, want ook haar oudste dochter Irène en schoonzoon Frédéric Joliot zouden later een Nobelprijs delen. Jongste dochter Ève werd geen natuurwetenschapper, maar onderscheidde zich als journalist, schrijver en diplomaat. Drie succesvolle vrouwen, die voor dat succes hard hebben moeten vechten in een wereld die volledig door mannen werd gedomineerd. Querido, 302 blz. € 25,99 Het is daarom geen slecht idee om aan de hand van hun levensverhalen de aandacht te vestigen op de ondergeschikte positie van vrouwen. Het boek van Claudine Monteil had dan ook een interessant en nieuw perspectief kunnen bieden op drie vrouwen over wie toch al zo veel is gepubliceerd. Het probleem is alleen dat haar boek volledig aan zijn doel voorbijschiet. Allereerst heeft ze ervoor gekozen de levens van haar drie hoofdpersonen te beschrijven als hagiografie, zonder ook maar enige vorm van kritische reflectie. Daarnaast romantiseert ze het leven van haar hoofdpersonen, wat ertoe leidt dat we telkens geconfronteerd worden met hun diepste gedachten, of dat scènes uit het dagelijks leven zich voor de ogen van de lezer voltrekken: „In de stilte van de nacht, de kat die tegen haar aan ligt liefdevol aaiend, raakt ze verstrikt in haar gevoelens. Ze is bang.” En als ze zoiets hier en daar zou doen, ter verlevendiging van haar verhaal en enigszins gestoeld op feiten, dan kan dat prachtig uitwerken, maar het gaat verkeerd als een biografie-met-een-boodschap verwordt tot een driestuiversroman. Hier en daar is het werkelijk hilarisch: „Ze rijdt snel door naar Caïro, krijgt een malaria-aanval en moet het bed houden. ’s Nachts wordt er geschreeuwd, op de deur geklopt, gebonkt. Een overval? Nee, een onheilstijding.” Verder beschikt Monteil niet over de benodigde natuurwetenschappelijke kennis om, al was het maar op heel basaal niveau, inzicht te bieden in het wetenschappelijk werk van Marie Curie en haar oudste dochter, wier werk overigens nauwelijks beschreven wordt, terwijl wat er staat nog vaak verkeerd is ook: zo blijft het een mysterie waarvoor ze de Nobelprijs heeft gekregen, iets wat overigens in een bijzin wordt vermeld, en heeft ze in tegenstelling tot wat Monteil beweert, niet de kernsplitsing ontdekt. Maar ook als het over niet-wetenschappelijke zaken gaat slaat de schrijfster de plank vaak mis. Als Ève aangeeft concertpianiste te willen worden, staan haar moeder en zus versteld „omdat er dan acht uur per dag toonladders zullen klinken in hun gezamenlijk appartement”. Tenslotte is het boek slecht geschreven, vertaald en bewerkt. Sommige feiten worden verschillende keren vermeld, gebeurtenissen als de affaire Stavisky (?) alleen genoemd zonder verdere uitleg alsof iedereen moet weten wat ermee bedoeld wordt. En wie het Institute for Advanced Study in Princeton, waar Einstein het laatste deel van zijn leven werkzaam was, vertaalt als het ‘Instituut voor Hoger Onderwijs’, weet niet waar hij het over heeft. Een gemiste kans dus.||https://www.nrc.nl//nieuws/2022/09/02/drie-nobelvrouwen-verdienen-meer-dan-een-driestuiversroman-a4140545
2022-09-02||OM: overlijden baby Ter Apel geen gevolg van strafbaar feit||Het Openbaar Ministerie (OM) ziet vooralsnog geen aanwijzing dat het overlijden van de drie maanden oude baby in het aanmeldcentrum in Ter Apel het gevolg is geweest van een strafbaar feit. Dat meldt de instantie vrijdag. Het OM concludeert dit op basis van onderzoek door de recherche en het Nederlands Forensisch Instituut (NFI) en getuigenverklaringen en stelt daarom geen strafrechtelijk onderzoek in. De doodsoorzaak van de baby is nog niet bekend.  Bij de resultaten die het OM nu heeft gepubliceerd, gaat het overigens om voorlopige bevindingen. De definitieve conclusies uit het onderzoek volgen na zes tot negen maanden. De voorlopige bevinden zijn volgens justitie echter wel „zeer” waarschijnlijk. Het OM komt al eerder met resultaten naar buiten vanwege de „grote maatschappelijke onrust rond deze tragische gebeurtenis in het aanmeldcentrum in Ter Apel”.  De baby overleed vorige week in de sporthal bij het aanmeldcentrum, midden in een crisis waarbij honderden asielzoekers vanwege een tekort aan slaapplekken nachten achter elkaar buiten sliepen. De Raad van Europa heeft zijn zorgen over de situatie in Ter Apel in een brief geuit aan staatssecretaris Eric van der Burg (Asiel, VVD). De Raad vreest dat door de verslechterde omstandigheden in het aanmeldcentrum mensenrechten in het geding komen.  Niet alleen het NFI doet onderzoek naar de dood van de baby. Ook de Inspectie Gezondheidszorg en Jeugd en de Inspectie Justitie en Veiligheid onderzoeken de zaak. Zij proberen vast te stellen waardoor het kindje precies om het leven is gekomen.||https://www.nrc.nl//nieuws/2022/09/02/om-overlijden-baby-ter-apel-geen-gevolg-van-strafbaar-feit-a4140543
2022-09-02||Tussen Maastricht en Wormer, in een zinsbegoochelende parallelle werkelijkheid||Het smalle fietspad langs het Julianakanaal is in abominabele conditie. Het loopt vol kuilen en scheuren rakelings langs een steile berm vol brandnetels. Maar het is een prachtige zaterdagochtend, ik rijd door Zuid-Limburg in een parfum van hoogzomerse geuren. Ik zie kasteeltjes en oeroude boerderijen, het lage zonlicht maakt een groene vuurzee van de landerijen, ik ben geconcentreerd en fris, wat kan mij gebeuren. Dit. Mijn fiets klapt op een kuil. De klap lanceert mijn fietstas. Die landt in de berm, koprolt pesterig vertragend naar beneden, lijkt in de brandnetels te blijven sudderen maar duikt dan, loodzwaar, het kanaal in. Ik sta versteend, perplex. Daar gaan mijn portefeuille, zonnebril, kleding en proviand. Dan slaat de daadkracht groot alarm. Ik laat me door de brandnetels naar beneden glijden en stap het kanaal in. Ik kan nog net bij mijn bezittingen, doorweekt tot aan de knie. Zo begint mijn monsterfietstocht van Maastricht naar Wormer. Op mijn achttiende reed ik hem met een schoolvriend in één dag. Sindsdien vroeg ik me regelmatig af of mijn door roofbouw uitgewoonde lijf de klap nog aan zou kunnen. Ik wist nooit goed of dat uit ijdelheid of uit bezorgdheid was. In de maand voor mijn 57ste verjaardag besloot ik het gewoon maar te proberen.  Volgens Google Maps is het 247 kilometer van mijn Maastrichtse hotel naar mijn ouderlijk huis, waar de reis net als destijds moet eindigen. Met een gemiddelde snelheid van twintig zou ik er inclusief pauzes zo’n zestien uur over moeten doen. De weersomstandigheden zijn perfect. Weinig wind, draaglijke temperaturen. De Zwaluw is geen racefiets, maar mijn streeftempo houd ik in de ochtend aardig vast. De Maasroute is ook wel een beetje de ouwelullenkoers. Hij leidt je deels via België om de gemeenste Limburgse heuvels heen. Pas na 120 kilometer begint de honger het moreel te ondermijnen. Na de lunch in Oss gaat alles weer, alleen een veerpontje op het traject zit dwars: dat is wegens personeelsgebrek, what’s new in Nederland, drie dagen uit de vaart. De alternatieve route is zeven kilometer langer. De pont van Lith naar Alphen is gelukkig wel weer schitterend, het land van Maas en Waal een droom van Hollands welvaren.  Dan de Betuwe. Langs de weg de fruitautomaten van de telers, een gezonde variant op de kroket uit de muur. Achter glas fruit en vruchtensappen, contactloos betaal- en ontgrendelbaar. In een roes van blijdschap leeg ik een driekwartliter appelsap in één teug. Heb ik het ergste niet gehad? Mis. Na de pont bij Amerongen, na 170 kilometer fietsen, vermoordt het bordje welkom op de Utrechtse Heuvelrug de laatste illusies. Ik kom er met de moed der wanhoop overheen, dan volgt de crisis. In Utrecht verdwaal ik. Mijn telefoon is leeg, en nergens de verwachte fietsbordjes met ‘Amsterdam’. Uiteindelijk vind ik het fietspad langs het Amsterdam-Rijnkanaal, waar de overdosis kilometers zijn drogerende effect onthult. Ik verdwaal in een zinsbegoochelende parallelle werkelijkheid. De boeggolven van de vrachtschepen lessen mijn dorst, de vogels vlak boven mijn hoofd stillen mijn honger. De zomergeuren komen als een bedwelmende substantie binnen. De wind betast mijn huid als een koele hand die ik zou kunnen grijpen. Het is bijna mooi, ware het niet dat ik nog veertig kilometer zwoegen voor de boeg heb.  Bij een McDonald’s tank ik een cheesecake en een coke met ijs. Als een spook rol ik door luidruchtig Amsterdam, dat in een gevaarlijk hoge versnelling leeft: alles actie, niets reflectie. Weg daar. Na de overvolle pont naar Noord treedt de stilte in. De Zaanstreek is balsem. Het is middernacht, windstille duisternis. Het rimpelloze water van de Zaan weerspiegelt feestelijk barok het licht van de fabrieken. Iemand vroeg me laatst of ik gelukkig was. Ik zei dat ik in de gelukkige omstandigheid verkeerde zonder de zekerheid te kunnen. Maar nu ben ik het. Ik ben sterker dan ik dacht, ik zag een prachtig land, ik geloof in het leven, ik ben na 270 kilometer trappen niet verslagen. Veroudering is aan geduld winnen wat je verliest aan kracht. Om half één ’s nachts bereik ik het dorp van mijn jeugd op de fiets van mijn vader. Hij is voor me opgebleven, dat ontroert me. Respect, zegt hij. En ik ben trots als het kind dat de mens in zijn mooiste, meest naïeve dromen altijd hoort te blijven.||https://www.nrc.nl//nieuws/2022/09/02/tussen-maastricht-en-wormer-in-een-zinsbegoochelende-parallelle-werkelijkheid-a4140542
2022-09-02||Ambachtelijke geitenkaas, waarin je de Friese bodem proeft||Het gebeurt niet vaak dat je afspreekt bij een boer die bij aankomst verhuisd blijkt te zijn. Boer en bodem horen bij elkaar. Maar Doetie Trinks (50) moest weg uit Jubbega, waar ze acht jaar geleden met zes jonge geiten en één bokje haar kaasmakerij begon. De pacht van haar lapje grond van 1,34 hectare liep af en Trinks bleef achter zonder grond, mét haar 75 chocoladebruine Toggenburgers. Ze had nog geluk. Bijna nergens in Nederland mogen er nog geiten bij, vanwege Q-koorts en de vrees voor longontstekingen bij omwonenden. Maar in Friesland worden geitenstops per gemeente bepaald. En zo vond Trinks dit voorjaar een leegstaande boerderij in Oudwoude, vlak bij Dokkum, met 10 hectare grasland.  Een klein wonder. Trinks: „Ook omdat een plek met een agrarische bestemming niet beschermd is. En je  kunt  als kleinschalige boer moeilijk  opboksen tegen mensen die het geld voor een boerderij zo neerleggen.” Een ander wonder: hoe iemand met zoveel rust en aandacht in een kuip geitenmelk kan roeren als er van alles moet gebeuren  waar je als buitenstaander  acute stress van krijgt. De was hangt natgeregend aan de lijn, het hout op het erf moet onder dak, en dan is er ook nog iets met  stikstofplannen waarvan Trinks nog moet uitzoeken wat die voor haar betekenen. „Ik heb in mijn hoofd nog  geen ruimte gehad om me erin te verdiepen, ik ben alleen maar bezig geweest met overleven.” Anders dan in welke voedselfabriek dan ook, krijgen we in de kaasmakerij van Doetie Trinks geen witte jas, geen haarnetje en geen schoenhoesjes. Trinks heeft een zakdoek over haar korte haar geknoopt.     De vraag hoe laat ze is opgestaan vindt ze niet zo relevant. Het kaasmaken bepaalt haar ritme, niet de klok. Maar goed, om half zes was ze uit bed, rond zes uur begon ze met melken. De 130 liter warme melk die dat opleverde staat nu, rond half elf, in twee grote houten kuipen en begint door de verzuring al dik en brokkelig te worden. Om van geitenmelk kaas te maken, gebruikt Trinks stremsel van haar eigen geiten. Ze slacht zelf de bokjes en bewaart de lebmaag. Daarin zitten de spijsverteringsenzymen die maken dat eiwitten samenklonteren,  de melk zich scheidt van de waterige wei en een dikke wrongel wordt. „Hetzelfde proces als in de maag.”  Trinks laat wat wei proeven. „Superlekker,  heel fris. Dat weet bijna niemand.” Als de wrongel stevig genoeg is, haalt ze er een soort grote kam door om de beginnende kaas te ‘snijden’. Tijd om rustig te zitten, is er niet. Maar Doetie Trinks kan praten en kazen tegelijk. Ze vertelt dat ze kaas maakt zoals dat ooit heel normaal was. Zonder de melk te pasteuriseren en te koelen, zonder gevriesdroogde industriële melkzuurbacteriën toe te voegen om de fermentatie op gang te brengen, zonder de harde kazen af te sluiten met een plastic coating als korst. Zonder al die hulpmiddelen en kunstgrepen kortom die kaasfabrieken inzetten om hun producten op een hygiënische manier lang houdbaar en consistent van smaak te krijgen.  Consistent zónder smaak, zouden liefhebbers van Doetie’s kaas zeggen – ze kennen haar als Doetie, van Doetie’s Geiten. Die liefhebbers kopen haar kaas juist omdat die ergens naar smaakt. Telkens net  anders. En ’s winters,  als de geiten minder melk geven, vetter en romiger dan ’s zomers. „Je mag het geen terroir noemen”, zegt Trinks.  Maar zoiets is het wel, net als bij wijn.  „Hoe rijper de kaas, hoe meer je de bodem proeft.” Daarom was verhuizen óók spannend. Maar toen haar geiten na een paar dagen weer buiten mochten, kwam de smaak meteen terug. Beter en sneller dan Trinks had verwacht.  Het komt niet alleen door de bodem, het voer en de geit, zegt ze. Er is veel meer dat haar geitenkaas zo eigen maakt. De microflora die Trinks bij zich draagt, de bacteriën die zich hebben genesteld in de houten kuipen en in de wilgentenen mandjes waarin ze harde kazen laat rijpen.  Ze laat de witte sporen aan de onderkant van zo’n mandje zien. „Twee generaties geleden wisten ze gewoon hoe waardevol die bacterieculturen zijn. Als ik dit zie, voel ik me een rijk mens.” Zelfs de fruitvliegjes die op de Lytse Wite (kleine witte kaasjes) afkomen, doen misschien wel iets. Niet voor niets zijn er Sardijnse kazen met maden. „Ze eten de kaas en poepen die uit in de kaas. Fantastisch.” Het is het leven zelf dat de kaas smaak geeft. En wie de bacteriën doodt, doodt de kaas. Kaas op smaak gebracht door maden, haar klanten zouden er wel voor openstaan, denkt Trinks. „Maar alles is taboe.”  Of het nu gaat om regelgeving of om de verwachtingen van de gemiddelde consument, het idee is: bacteriën zijn vies, onverpakt eten is vies, vers eten buiten de koelkast is vies, en risico’s moeten weg. „Dat de melk vroeger in melkbussen langs de weg stond, zijn we kennelijk vergeten.” In steriele tijden is het bijzonder dat haar manier van kaasmaken, met blote handen, zonder koeling, wordt toegestaan. Het helpt, denkt Trinks, dat ze ingenieur in de medische microbiologie is. En dat ze zelf een hygiënecode kon schrijven  waarin ze onderbouwt waarom haar methode veilig is. „Ik gebruik natuurlijke flora die zorgen voor de juiste zuurtegraad en de groei van slechte bacteriën tegenhouden. Ik weet dondersgoed wat ik doe.” Uiteindelijk vaart ze op kennis én intuïtie. Ze weet hoe ze de fermentatie zo kan sturen dat ze een blauwe kaas of een roodschimmel krijgt, ze kan proberen om de kaasmakerij wat koeler te houden tijdens een hittegolf, of de kazen op een wat drogere plek laten rijpen, maar er zijn zoveel factoren die ze niet  onder controle heeft.  „Ik sta onderaan de ladder.” Als de kaas erom vraagt is ze buigzaam, maar in haar ambachtelijkheid is ze stug en compromisloos. Ze wil kleinschalig boeren, niet te veel dieren op een gezonde bodem.  Wat Doetie Trinks doet, kan eigenlijk niet.  Dat vonden haar ouders, die zelf een melkveehouderij in Gaasterland hadden en haar voor het harde werk wilden behoeden. Dat vinden gemeenten, die in hun bestemmingsplan nauwelijks ruimte hebben voor kleine boeren. Dat vond de bank, die haar ‘risicovolle bedrijf’ pas na lang aankijken wilde financieren. En dat denken ook de meeste boeren. Zelf je melk en vlees verwaarden en verkopen is voor bijna niemand een verdienmodel.  Trinks vult kleine plastic bakjes met de wrongel, stapelt ze op in een pvc-buis en zet er een pers op.  „Als ik een businessplan had gemaakt, had het nooit gekund.” Maar ze had geen businessplan. Alleen het sterke besef dat ze niet de rest van haar werkende leven in een laboratorium in de stad wilde doorbrengen.  „Ik ben gewoon begonnen, anders werd het ’m niet.” Ze vroeg een goede prijs voor haar kaas en meteen bleek er een markt voor te zijn. Geen grote markt, maar groter dan zij in haar eentje bedienen kan. Als boeren zeggen dat hun voedsel te weinig wordt gewaardeerd, gaat het vaak over de ‘kloof’ tussen stad en platteland. Maar de paradox is dat  veel van Trinks’ klanten juist in de stad wonen. In elk geval zijn het mensen die de kiloprijs minder belangrijk vinden dan wat er gebeurt als je de smaak van een flintertje Tonne Roazemaryn langzaam in je mond tot ontwikkeling laat komen.  Soms  vraagt ze zich  af of ze wel begrijpen wat de consequentie is van kaas eten. Want je moet ook wat met de bokjes, de geitjes die nooit melk geven en oude geiten waarbij dat na twee, drie keer jongen ophoudt. „Soms vragen ze of ik vegetarisch stremsel gebruik. Of ze zijn verbaasd dat ik ook vlees verkoop. Want ze eten wel kaas maar geen vlees. Hoe kun je die twee van elkaar loskoppelen? Kaas is zó vleselijk.” 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/02/ambachtelijke-geitenkaas-waarin-je-de-friese-bodem-proeft-a4140541
2022-09-02||‘Inclusie? Ik word achterdochtig wanneer iedereen een begrip omarmt’||‘Op het moment dat je de ander wordt, voel je de discriminatie die daarmee gepaard gaat.”  Manuela Kalsky mag er met haar blonde haren Nederlands uitzien, haar Duitse accent en Pools klinkende achternaam verraden dat haar wieg elders stond. Kalsky (1961), theoloog en oprichter van het platform NieuwWij.nl, werd geboren in het Duitse Salzgitter. Haar vader en zijn familie kwamen als vluchtelingen uit Oost-Pruisen in West-Duitsland terecht, haar ouderlijk huis stond vlak bij de grens met de DDR.   Terwijl haar ouders druk waren  met een winkel die ze hadden overgenomen, werd ze opgevoed door twee vriendinnen van haar oma die haar „als moedermelk” hun levensbeschouwelijke wijsheid meegaven. Zij namen haar mee naar de kerk en leerden haar dat het geloof niet iets dogmatisch is. Niet ‘God ziet alles en straft onmiddellijk’,  maar meer: „Het vertrouwen in God is iets waardevols in je leven, vooral wanneer je het moeilijk hebt.”  Het was dankzij die twee ‘tantes’ en een lerares („ik had de hele dag zelfstandige vrouwen om me heen, dat heeft me gevormd”) dat ze naar het gymnasium kon en theologie is gaan studeren. „Mensen in ons dorp waren  zeer ontkerkelijkt. Dankzij mijn tantes zag ik de belangrijke waarden en wijsheden in het christendom. De kracht in de bijbelse verhalen om op te komen voor gerechtigheid. Daar komt mijn passie vandaan, zo ben ik opgevoed. En dat heeft zeker ook met de geschiedenis van mijn vader en zijn familie te maken. Hij vond dat je op moest komen voor mensen die het minder goed hebben dan jij.” Kalsky studeerde theologie in Marburg, leerde daar Grieks en Hebreeuws om de bijbel in de grondtalen te bestuderen, en kwam naar Amsterdam om aan de Universiteit van Amsterdam feministische theologie en bevrijdingstheologie te studeren. Vraagstukken als geloof en kolonisatie, racisme en gender kwamen allemaal aan bod. Geen vanzelfsprekende onderwerpen voor het gemiddelde christelijke gemeentelid. Ze was actief in de vrouwenbeweging en werkte naast haar studie als vrijwilligster voor een vrouwenorganisatie tegen seksueel geweld. „Ik dacht dat ik aan de goede kant stond”, zegt ze. „Maar in Nederland hoorde ik opeens  bij ‘de moffen’. Mijn auto met Duits kenteken had steeds deuken, kennissen hadden het geregeld over ‘de moffen’. Op een gegeven moment ging ik niet meer naar de 4 mei-herdenking, omdat ik het gevoel had dat ik daar niet hoorde.”  Uitgesloten worden doet iets met je identiteit, weet Kalsky. „En ik denk dat daar de reden ligt waarom ik me in mijn werk altijd bezig houd met de ander, met anders zijn. Hoe gaan we om met verschillen. Wie sluiten we uit. En wat betekent zo’n uitsluiting, hoe subtiel gaat dat?” Om dat soort vraagstukken te verkennen en het gesprek erover aan te gaan, richtte Kalsky het dialoogplatform NieuwWij.nl op. „Het was ook mijn eigen zoektocht. Ik wilde onderzoeken hoe we weg kunnen van de tegenstellingen en laten zien dat religie en biculturaliteit geen bedreigingen zijn.”  Vooral na 9/11 en de moord op Theo van Gogh zag Kalsky het debat in Nederland verharden en de polarisatie groeien. „Een collega op het werk was plotseling niet meer de collega, maar een moslim. Ik merkte dat er heel weinig kennis was over religie en dat er veel vooroordelen leefden.” Ze koos ervoor met Nieuw Wij mensen zélf aan het woord te laten over hun religieuze tradities. Haar Duitse achtergrond kwam van pas: „Ik kan met Duitse ogen naar Nederland kijken en vice versa. Daarmee zit ik niet tússen twee stoelen, maar óp twee stoelen. Biculturaliteit is een meerwaarde.”  Belangrijk speerpunt van NieuwWij.nl: hoe met elkaar om te gaan in een samenleving die steeds diverser wordt. „Hoe vind je ‘een nieuw wij’ waarin je gelijkwaardig kunt samenleven, waarin verschillen niet overwonnen hoeven te worden of negatief zijn?”  Nieuw Wij heeft trainingen ontwikkeld, ‘conversations for change’, om deelnemers te leren moeilijke gesprekken aan te gaan. „Het voelt ook gewoon ongemakkelijk als iemand tegen je zegt ‘ik voel me door jou gediscrimineerd’. Je wilt het aan de orde stellen, maar je weet niet hoe, dus blijf je stil. Wij willen de communicatie bevorderen: hoe kun je op een goede manier clashen. Je hoeft het niet met elkaar eens te zijn, je hoeft niet als de ander te worden, maar je moet wel met elkaar in gesprek.” Dat zo’n gesprek niet altijd makkelijk is, weet Kalsky uit ervaring. Tijdens lezingen merkt ze dat mensen soms moeite hebben met haar achtergrond of met het feit dat ze theologe is. „Ik ben me er altijd van bewust dat mijn achternaam en accent mijn anderszijn verraden. Daardoor voel ik me soms kwetsbaar, maar ik probeer dan om die kwetsbaarheid te benoemen. Het neemt een barrière weg als je dat doet.” Het motto van Nieuw Wij is dan ook ‘verbind de verschillen’. Kalsky denkt dat daar de oplossing zit voor meer echte verbinding in de samenleving. Verschillen moet je volgens haar niet wegpoetsen, maar juist omarmen. Ze wil van een ‘of-of’ naar een ‘en-en’ samenleving, waarin verschillen er mogen zijn. Uit die gedachte, en de vraag hoe je discriminatie en uitsluiting effectief bestrijdt, kwam de Nieuw Wij-campagne voort: ‘Ik ben Én/Én. En jij?’ Kalsky figureert zelf ook op foto’s met de tekst ‘Ik ben én wetenschapper én religieus én seculier én Nederlands én Duits’.  Volgens haar is identiteit een vechtbegrip geworden. „Het is zo versmald tot één, hooguit twee dingen, maar je bent zoveel meer. Ieder mens bestaat uit veel verschillende facetten en op die facetten kunnen we ons verbinden. Op basis van je werk, een gemeenschappelijke hobby, omdat je een goed leven voor je kinderen wilt, of waarden deelt waarvoor je je samen sterk wilt maken. Het kan een religieuze laag zijn of het feit dat je bicultureel bent.” Kalsky hekelt wat ze noemt het hiërarchisch-dualistische ‘of-of’ denken in de maatschappij, waarin ‘de ander’ altijd de mindere is. Het streven naar ‘eenheid’ is daar niet het antwoord op want, zo legt ze uit: „Veel mensen denken dat eenheid iedereen bij elkaar brengt, maar dat is niet waar. Eenheid is een machtsconcept, het sluit uit, want iemand bepaalt wat die eenheid inhoudt en daar moet je je dan vervolgens aan conformeren, ook als je het er niet mee eens bent.” Ze loopt ook niet meteen warm voor het nu populaire woord ‘inclusie’. „Ik word achterdochtig wanneer iedereen een begrip omarmt. Dan klopt er iets niet, want er zijn altijd verschillende belangen, ook of zelfs vooral als het om diversiteitsvraagstukken gaat. Inclusie betekent insluiten. Waarin wordt iemand dan ingesloten? In hetzelfde systeem als daarvoor? Kan inclusie werkelijk diepgaande verandering bewerkstelligen?” Tijdens haar studie leerde Kalsky, dankzij zwarte medestudenten die in de jaren tachtig tegen apartheid in Zuid-Afrika streden, wat ‘kruispuntdenken’ is, intersectionaliteit. „Dat stond toen al door Philomena Essed en andere zwarte vrouwen in feministisch Nederland op de agenda. In zwarte bevrijdingsbewegingen speelde religie een belangrijke rol. Het verhaal van Exodus in de Bijbel, de uittocht uit de slavernij met een God die aan de kant van de onderdrukten staat, dat was een belangrijke inspiratiebron voor Martin Luther King jr. en de Zuid-Afrikaanse anti-apartheidsbeweging.” Het is ook een inspiratie voor Kalsky, die dat bijbelse visioen van gerechtigheid en vrede „het goede leven voor allen” noemt. Het klinkt natuurlijk mooi, dat goede leven voor allen, maar hoe krijg je dat voor elkaar met zoveel tegenstellingen? Daarvoor verwijst Kalsky naar de ‘Gulden Regel’ die de Britse auteur Karen Armstrong in alle religies en levensbeschouwingen terugvond: ‘Wat u niet wilt dat u geschiedt, doet dat ook een ander niet.’ Voor haar is dat de ethische basis, de minimumvoorwaarde voor leven en laten leven. Volgens Kalsky leeft democratie van het onderling verbinden van verschillen. Daar ligt de kracht ervan, zegt ze vol overtuiging. „Laten we verschillen niet wegmoffelen. In alle grotere Europese steden heeft eenderde van de bewoners een zogenaamde migratie-achtergrond. We moeten aan een gezamenlijk huis bouwen, waarin iedereen zich thuis kan voelen. Iedereen hoort erbij en krijgt kansen om mee te doen. Volgens mij is er geen ander vreedzaam alternatief.”  Als ik haar ideeën idealistisch noem, vraagt ze zich af wat daar mis mee is. „Idealisme is een scheldwoord geworden, maar ik vind het een mooie eigenschap. Dat je zegt: ‘Ondanks alles wat er nu speelt, geloof ik in het goede en kom ik op voor een betere wereld.’ Idealisme is de motor van hoop en dingen veranderen.”   Kalsky hoopt dat de focus in het debat verandert. „Nu ligt alle nadruk op vijanddenken en tegenstellingen. Maar er is een groot grijs middenveld waar mensen nog wel willen bewegen. Weg van de uitersten en op naar de verbindende krachten en waarden.” Met Nieuw Wij hoopt ze daaraan bij te dragen. „We hebben een half miljoen bezoekers op jaarbasis. Niet alleen  mensen, maar ook scholen en ministeries melden zich aan voor onze trainingen. In de netwerken die we hebben, zien we dat de omgang met diversiteit en inclusie steeds belangrijker worden. In het begin hadden we een voorlopersrol. Ik denk dat we er mede aan hebben bijgedragen om levensbeschouwelijke en culturele diversiteit in Nederland op de kaart te zetten.” Kalsky noemt zichzelf een realistische idealist. Wanneer ik stel dat cynici zich moeilijk door haar zullen laten overtuigen, laar ze zich niet van de wijs brengen. „Het roer moet om als we vreedzaam willen samenleven. Ik ben ervan overtuigd dat ontmoetingen de weg zijn om vooroordelen weg te nemen. Nieuw Wij is geen theoretisch idee, het is een geleefde ervaring.” Wie zorgen in een  tijd van polarisatie juist voor een hechtere samenleving? Wat is hun visie? Hoe spelen ze het klaar? In deze reeks interviews praten we met  ‘verbinders’, eigenzinnige persoonlijkheden  die het lukt om  mensen uit verschillende sociale en culturele kringen samen te brengen. Deze week:  Manuela Kalsky.||https://www.nrc.nl//nieuws/2022/09/02/inclusie-ik-word-achterdochtig-wanneer-iedereen-een-begrip-omarmt-a4140540
2022-09-02||Slechtziende  schat  (v) zoekt rustige plek||Het was niet echt haar schuld, zegt Ranja’s verzorger Donny Tissen. Ze is bijna blind aan haar rechteroog, en toen iemand opeens rechts van haar stond schrok ze daar zo van, dat ze uithaalde. „Terwijl Ranja een verschrikkelijk lieve hond is”, zegt Tissen terwijl hij haar over haar neus aait. „Je moet alleen weten hoe je haar moet benaderen.” Ze is onrustig als ze voor de camera mag verschijnen. Binnen een paar minuten heeft ze een knuffeltje dat ze toevallig op de grond zag liggen, helemaal uit elkaar getrokken. „Even afreageren.” Dat mag best. „Zolang wij het niet zijn, vind ik het prima.” Als ze je aankijkt, knijpt ze met haar ogen, alsof ze tegen de zon in kijkt. „Daar kan je aan zien dat ze oogproblemen heeft.” Met rechts ziet ze bijna niets, links ziet ze maar een beetje, denken ze. Haar ogen zijn haar zwakke plek, blijkt wel, als Tissen vertelt dat ze  al vaker een oogontsteking had.  „Ik denk dat dat de reden is dat ze hier al zo lang zit.” Al 261 dagen heeft hij haar in de opvang zitten, veel langer dan gebruikelijk. „Zelfs voor dit ras.” Want de Amerikaanse Staffordshireterriër, wat  Ranja voor het grootste deel  lijkt te zijn, is regelmatig in asiels te vinden. Het is een ras met een gebruiksaanwijzing, dat  vaak verkeerd begrepen en opgevoed wordt.    Wat Ranja is overkomen is, zoals bij veel dieren in het asiel, onduidelijk. Ze werd broodmager gevonden als zwerver, aan haar lijf was te zien dat ze niet zo lang daarvoor een nestje pups had gehad. Ze moest heel erg wennen aan de  nieuwe situatie in een hok bij de Dierenbescherming. „Ze was in het begin heel schrikkerig”, zegt Tissen, maar inmiddels  is ze vrolijk,  enthousiast en aanhankelijk.  Tenminste, ze is vrolijk en enthousiast tegen   mensen, haar houding tegenover  andere honden is  een ander verhaal. Als ze langs de ramen van de binnenplaats van het dierencentrum loopt, waar de Amerikaanse Akita Ziva en Japanse Akita Zino samen van het zonnige weer genieten, begint ze te grommen en te blaffen. In de beschrijving van Ranja op de website staat onder het kopje ‘Gedrag aan de lijn’ te lezen: ‘Valt uit naar andere honden’. Ze kan niet bij andere honden, niet bij katten en ook bij kinderen wordt ze niet geplaatst.  Toch verdient juist Ranja een fijne plek, zegt locatiemanager Jessica Wetzler, die haar zag binnenkomen en ontdooien. „Het is zo’n lieverd. Ze heeft alleen een rustig plekje nodig, en iemand die haar de aandacht kan en wil  geven die ze verdient.”||https://www.nrc.nl//nieuws/2022/09/02/slechtziende-schat-v-zoekt-rustige-plek-a4140539
2022-09-02||David Abbink wil robots gaan maken waar de mens wél blij van wordt||‘De meeste robots die ik heb gemaakt, stonden al gauw ergens stof te happen. En dat vond ik meestal niet eens erg. Maar nu denk ik: er is zo’n groot probleem op de arbeidsmarkt, uit zoveel essentiële beroepen rennen mensen weg, werk moet echt aantrekkelijker worden. Robotica kan daarbij helpen.” Maar dan moet de mens ze wel gebruiken. David Abbink gaat het helemaal anders doen. Abbink (44) is sinds 2018 hoogleraar mens-robotinteractie aan de TU Delft. Hij verdiende zijn sporen met besturing van intelligente voertuigen. De toekomst van het autorijden is volgens hem niet de volledig zelfrijdende auto, maar mens en auto die de verantwoordelijkheid voor de besturing delen, als een ruiter en zijn paard. Hij bouwde een onderzoeksgroep rond voelbare feedback, haptische mens-robotinteractie, maar nu gaat hij een consortium leiden dat robotica voor de werkvloer gaat ontwikkelen. Met daarin nadrukkelijk niet alleen ingenieurs, maar ook psychologen en etnografen. De techneuten moeten de werkvloer véél beter gaan begrijpen, niet meer zomaar robots over de schutting slingeren, vindt hij. Robotici staan weinig stil bij hoe het eigenlijk gebruikt wordt Op de werkvloer komt heel veel samen. Het technische, met daarbij productiviteit en allerlei meetbare zaken, en het sociale, want het werk is ook een plek voor sociale contacten, voor zelfontwikkeling en het leren van vaardigheden. „Toen de coronacrisis kwam, werd ineens zichtbaar wat nou echt belangrijke beroepen zijn. Veel van die banen zijn fysiek, en ondergewaardeerd op veel manieren. Werknemers trekken weg.” Mensen komen bij hem met de vraag, kunnen we dat arbeidstekort niet oplossen met robotica? „De David van 10 jaar geleden zou zeggen, dat hebben we allang gedaan. Ik heb vaak in multidisciplinaire teams gewerkt aan robotondersteuning. Zo hebben we voor zorgpersoneel een hele mooie tilrobot gemaakt. Na afloop gingen we dan een keertje praten met zorgmedewerkers. Die vonden hem te groot en te zwaar en gebruikten hem niet. Ik heb mijn best gedaan, dacht ik dan. Als je een tilrobot wil, dan kom je hierop uit.” Een houding die veel robotici hebben, is Abbinks ervaring. „We staan weinig stil bij hoe het eigenlijk gebruikt wordt.” Lange tijd was dat ook niet zo’n probleem, robots opereerden voornamelijk in afgesloten omgevingen, op afstand van mensen. „Nu verschijnen robots in de menselijke wereld. Dan moet je echt snappen wat de impact van technologie is. Maar ik heb dat nooit geleerd.” Toch is deze aanpak niet altijd vanzelfsprekend geweest, besefte Abbink toen hij zich voorbereidde op zijn intreerede als hoogleraar. „Ik las toen over cybernetica, een term die vlak na de Tweede Wereldoorlog werd gemunt door Norbert Wiener, een van de grondleggers van mijn regeltechnische vakgebied. Het woord cyborg is ervan afgeleid, het gaat over de connectie tussen mens en machine. Wiener bleek samen te werken met Gregory Bateson, een fantastische antropoloog. In cybernetica versmolten wetenschappelijke disciplines, maar dat is helemaal verloren gegaan.” „Toen heb ik gezegd: mijn doel als hoogleraar wordt niet om me nog verder te specialiseren in haptische mens-robotinteractie, maar om mensen en robots te verbinden. Ik heb het serieus aangepakt – ha, ik ben zelfs met een antropologe getrouwd – en veel gelezen en geleerd over hoe psychologen en antropologen wetenschap bedrijven.” Wat begon als een leuke intellectuele uitdaging – „wetenschappelijk smullen” – om vakgebieden bij elkaar te brengen, mondde uit in geestdrift om de problemen op de arbeidsmarkt op te lossen.  Robots worden niet ingezet vóór de mensen op de werkvloer, ze maken het werk niet aantrekkelijker De zorg is een voor de hand liggend voorbeeld als het gaat om een mismatch tussen robotica en mensen, maar het geldt voor heel veel sectoren, benadrukt Abbink. „Neem orderpicking, de Amazon-achtige bedrijven. Robots doen heel veel in dat proces, het wordt daarom door sommigen gezien als een echte voorbeeldsector. Maar robots kunnen niet alles en wat overblijft is rotwerk.” Het gevolg: mensen rennen weg. De oplossing: meer robotica. Met uiteindelijk schrijnende gevolgen. „Werknemers dragen daar luiers! Alles is geoptimaliseerd voor robots en die hoeven nooit naar de wc. Dat mensen omvallen wordt door die bedrijven niet als probleem gezien. De winstmarges zijn uitstekend. Ze trekken gewoon een nieuw iemand van de straat want je hoeft toch niet veel te kunnen.” „Het idee is vaak dat robots mensen moeten helpen bij taken die dull, dirty of dangerous zijn. Wie wil dat nou niet? Maar ondertussen worden de robots niet ingezet vóór de mensen op de werkvloer, ze maken het werk niet aantrekkelijker.” En dat kan wel, denkt Abbink. Door te achterhalen waar mensen voldoening uit halen en waar ze op stuk lopen. En dan robotica te verzinnen die ondersteunt, zonder andere dingen kapot te maken. Die opdracht is ingewikkelder dan het op het eerste gezicht lijkt. „Ik was een tijdje geleden bij een bedrijf dat tandwielen maakt. Daar wilden ze het werk verlichten met robotica. De betrokken onderzoekers hadden vooraf keurig gevraagd wat de mensen niet leuk vonden aan hun werk. Het was soms wel vervelend om gereedschap te moeten ophalen, was het antwoord. Dan was iemand net lekker bezig en dan moest hij weer ergens heen lopen. Dat kostte ook behoorlijk wat tijd.” De bedachte oplossing was een robotkarretje dat gereedschap rondbracht. Maar het loopje naar het gereedschap zorgde er ondertussen ook voor dat iemand een praatje met een collega maakte, en dat hij in het voorbijgaan zag dat de voorraad bijna op was. „Je raadt het al, de productiviteit ging achteruit. Mensen vonden hun werk eenzijdiger en waren ongemotiveerder.” „Zulke dingen boven tafel halen vraagt meer dan een simpel vragenlijstje, dat is topwetenschap. Met kwalitatieve onderzoeksmethodes hoef je doorgaans niet aan te komen bij robotici, tot die inzien wat je allemaal níét kunt meten met posities en krachten.” Een aantal keer gooit Abbink de term transdisciplinair werken op tafel. Deze samenwerkingsvorm gaat verder dan multidisciplinair werken, waar meerdere vakgebieden wel werken aan hetzelfde probleem maar waar een ander – „een projectleider ofzo” – gaat over de integratie. Hij wil samenwerken van begin tot eind, met academici uit verschillende vakgebieden én met de werkvloer – vandaar dat transdisciplinair. „Ik bedoel dus niet dat we één keer luisteren naar vaklui en dan iets maken, maar dat we ook samen bedenken en evalueren. Achteraf zie je wel wat er misgaat bij de tandwielwerkplaats met het robotkarretje, maar dat is makkelijk praten. Niemand kwam daarop, ook de mensen op de werkvloer niet, die waren in eerste instantie heel blij.”     Foto Merlijn Doomernik Zo uitgebreid samenwerken kost tijd. „Ik ben nog heel veel aan het leren over hoe je transdisciplinair onderzoek moet doen, en even niets aan het publiceren. Dat vind ik spannend, want niet publiceren is op termijn wel een nekslag voor een academische carrière.” Steun vanuit de universiteit is er gelukkig wel. Abbink heeft onder de vlag van de TU Delft het  onderzoekscentrum Fraim opgezet, een fysieke plek waar hij kan beginnen met deze manier van onderzoek, en hij mag een Zwaartekracht-voorstel indienen. Zwaartekracht is de grootste subsidiepot van de NWO, waar onderzoekers 25 miljoen euro en tien jaar de tijd krijgen om een nieuw vakgebied te ontsluiten. Dat voorstel schrijft Abbink samen met zo’n 25 robotici, designers, ethici, werk- en organisatiepsychologen en etnografen, vanuit de TU Delft, de TU Eindhoven, de Universiteit Twente, de Erasmus Universiteit en de Radboud Universiteit. Maar hoe ziet hun onderzoek er in de praktijk uit? „We doen fundamenteel roboticaonderzoek en maken snel prototypes, die we meteen testen met de vakmensen. Tegelijkertijd observeren en meten de sociale wetenschappers: hoe verandert het werk met de robot, is het aantrekkelijk en productief? We maken videoanalyses, of als het bijvoorbeeld over de zorg gaat testen we niet met echte patiënten maar wel met acteurs, allemaal dingen die de robotica eerder vreemd waren.” Om te ervaren wat hij bedoelt lopen we naar een ruimte  verderop. Daar staat een robotarm  met polijstgereedschap in de hand. Eronder een rotorblad uit een straalmotor van een vliegtuig, vastgeklemd in een bankschroef om hem te kunnen bewerken. De robotarm kan allerlei krachten en bewegingen leveren, kan weggeduwd worden en kan leren van correcties. „Bij KLM voeren ze onderhoud uit aan straalmotoren. De reparaties aan de rotorbladen vragen veel expertise en het is zwaar werk, met risico op blessures. Een robot kan helpen, maar het proces volledig robotiseren werkt niet: daarvoor is het werk te variabel. De grote vraag is, wat moet hij dan doen?” Zo veel mogelijk overnemen, zodat een werknemer alleen nog hoeft te controleren is een optie, maar dat is saaier werk en de werknemers verliezen vaardigheden. De robot kan ook samenwerken met de werknemer, gereedschap vasthouden om dat heel precies naar de aandachtsplekken te bewegen, waarbij de werknemer de juiste kracht levert. Of de robot kan juist kracht leveren waarbij de werknemer de positie bepaalt en zelf nog maar een klein beetje hoeft te drukken. Abbink weet nog niet wat het beste is. „Als je met de vakmensen praat, vinden die het fysieke werk juist ook gaaf. Tegelijkertijd, misschien trek je wel andere mensen als het werk lichter is.” „Ook goedbedoelde robots hebben allerlei onverwachte effecten op het werk, die moeten we zo snel mogelijk ontdekken. Dus we onderdrukken onze ingenieursreflex om meteen een stuk techniek te maken dat een geïsoleerd probleem oplost. Met deze robotarm kunnen we makkelijk naar de werkvloer en allerlei ideeën uitproberen samen met vakmensen. Zo leren we het snelst wat deze werkvloer aantrekkelijker maakt, en wat niet. Daar komen nu al fascinerende nieuwe wetenschappelijke vragen en ideeën uit naar voren.”||https://www.nrc.nl//nieuws/2022/09/02/david-abbink-wil-robots-gaan-maken-waar-de-mens-wel-blij-van-wordt-a4140538
2022-09-02||Een tv-avond vol wilde dieren en wrede mensen||In een goed verhaal kantelt je wereldbeeld soms niet één keer, maar aan één stuk door en opnieuw. Zo’n verhaal bracht Bram Vermeulen donderdagavond voor het buitenlandprogramma  Frontlinie van de VPRO. Hij bezoekt in Kenia de ranch van de Italiaanse schrijfster Kuki Gallmann. Dertig jaar geleden kreeg ze dit Keniaanse stuk land van 400 vierkante kilometer in eigendom – van de ene naar de andere kant is het anderhalf uur met de auto. Over de weidsheid en de pracht ervan schreef ze haar boek Ik droomde van Afrika. Ze deelt het land met olifanten, giraffen, neushoorns en tot voor kort met toeristen. Prins Bernhard kwam er  voorheen ook wel eens een weekje logeren. Je denkt: jaja, witte dame, ingepikt land, luxe speeltuin voor de rijken.  Dat beeld wordt versterkt als  Vermeulen laat zien wat er buiten de hekken van de ranch gebeurt. Kadavers van geiten, koeien en schapen. De droogte van de afgelopen veertig jaar heeft grote delen van het land verschroeid tot verdorde vlaktes. Rondtrekkende herders vinden geen sprietje gras meer voor hun  dieren en lonken naar het groene land van de witte vrouw. Ze breken de hekken open om het vee te laten grazen. „Dat heet ook wel een landinvasie.” Hartstikke illegaal, zegt  Vermeulen, maar begrijpen doe je het wel. Zo vaak blijft een verhaal hangen in zwart-wit, de één tegen de ander, goed versus kwaad. Hoe complex de frontlinie is op de grens van woestijn en natuurreservaat, wordt beeld na  beeld duidelijker. De dochter van Kuki Gallmann kan haar geboortegrond alleen nog bereiken in een pantserwagen met gewapende mannen aan boord. Als zij in haar voortuin staat, hoort ze de ratelende machinegeweren van herders op haar land, die en passant ook op wilde dieren jagen. Waar zij hun dieren laten grazen, verandert  paradijs in woestijn.  Gallmann is twee keer neergeschoten door haar buren, de herders van de Pokot-gemeenschap.  Vermeulen gaat met ze praten. Zij willen best ‘sorry’ zeggen voor het neerschieten. Maar ze vinden ook: land kan nooit iemands bezit zijn, land is van iedereen. Juist om het land en de  dieren te beschermen roept   Gallmann de hulp in van de overheid. Het leger is niet te beroerd om loslopend vee uit te moorden en brand te stichten bij de herders thuis. Met dat soort bescherming heb je snel alleen nog maar vijanden.  Eigenlijk valt het Keniaanse verhaal  nauwelijks na te vertellen, kijk het maar gewoon. En probeer dan niet te wanhopen over het verdorde gras in eigen land als je ziet dat het in Kenia eindelijk, eindelijk een keer regent. Regen betekent vrede, zegt een herder opgetogen. Wapenstilstand in een aanwakkerende klimaatoorlog. Van Kenia naar Thailand, maar we bleven bij  wilde dieren en wrede mensen. De documentaire Elephant Mother is een verhaal over het goede dat het kwade overwint. Lek Chailert heeft een reservaat opgezet in Thailand om olifanten op te vangen. „De wereld ziet Thailand als een speeltuin”, zegt ze en de Thaise olifanten zijn het speelgoed. Toeristen kunnen ze berijden, bedelaars trekken er bekijks mee, maar het ergst  nog wel zijn de circussen met hoelahoepende olifanten en dieren op een fietsje. De buurman van Chailert beheert zo’n circus, en verkeert op voet van oorlog met haar.  In het natuurpark worden oude, afgedankte en onhandelbare olifanten   opgevangen. Alsnog cirkelen er toeristen om de dieren heen, maar die mogen alleen kijken.  Zo was het tot 2020. Toen brak corona uit, de toeristen verdwenen en daarmee de inkomsten. Chailert schiet haar buurman te hulp. Ze brengt voedsel naar zijn geketende olifanten én de mensen die hen verzorgen. Op de aftiteling valt te lezen dat de buurman in 2022 overleed  (corona soms?). Zijn  kudde liet hij na aan zijn buurvrouw. En daarmee is dit verhaal uit. Maar of het eind goed, al goed is?   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/02/een-tv-avond-vol-wilde-dieren-en-wrede-mensen-a4140535
2022-09-02||Eerste Formule 1-fans in Zandvoort voor raceweekend||De eerste Formule 1-fans zijn vrijdagochtend aangekomen in Zandvoort, waar dit weekend de Grand Prix plaatsvindt. Volgens persbureau ANP lopen „honderden” bezoekers, veelal gehuld in oranje of een shirt van een raceteam, over de Zandvoortse boulevard richting het circuit. Vanaf 12.30 uur staan de eerste F1-trainingen gepland. Zaterdag moeten de coureurs zich kwalificeren en de race zelf vindt zondagmiddag plaats, met Max Verstappen als grote favoriet.  Ook op stations rond Zandvoort is het druk met fans. Zo kwamen volgens de NS rond 07.00 uur de eerste bezoekers aan op Amsterdam Centraal om vanaf daar door te reizen naar Zandvoort, en stonden om 07.30 uur al tientallen fans op het station van Haarlem. „De sfeer is feestelijk”, aldus de NS.  De spoorvervoerder waarschuwt met name op Amsterdam Centraal voor „grote drukte in de treinen en op de stations”. De NS verwacht meer treinreizigers dan tijdens de race van vorig jaar, omdat destijds door coronamaatregelen beperkingen golden voor hoeveel bezoekers naar het circuit mochten komen. Alsnog kwamen toen dagelijks zo’n 65.000 fans op het evenement af. Nu rekent de organisatie op ruim 100.000 bezoekers per dag.  Het is in het openbaar vervoer rondom Zandvoort bovendien extra druk omdat F1-bezoekers niet met de auto kunnen komen. De N200 en N201, toegangswegen van de badplaats, zijn dit weekend dicht voor iedereen behalve bewoners van het gebied en hulpdiensten. Met de fiets komen is wel mogelijk. „Strandgangers wordt aangeraden om een andere badplaats te bezoeken”, aldus de ANWB. De gemeente verwacht dat het met name tussen 08.00 uur en 13.00 uur druk is met mensen die binnenkomen, en tussen 17.00 en 21.00 met weer vertrekkende bezoekers. ||https://www.nrc.nl//nieuws/2022/09/02/eerste-formule-1-fans-in-zandvoort-voor-raceweekend-a4140533
2022-09-02||10 jaar cel voor oud-politieagent na Capitoolbestorming||Een Amerikaanse oud-politieagent is veroordeeld tot tien jaar celstraf vanwege zijn rol in de bestorming van het Capitool op 6 januari vorig jaar. Dat heeft een federale rechter in Washington DC donderdag besloten. Thomas Webster viel die dag met een metalen vlaggenmast een agent aan en brak als eerste door de politielinie heen. Het is de hoogste straf die tot nu toe is uitgedeeld voor de bestorming van het Capitool.  De 56-jarige Webster, die bijna 25 jaar voor de politie in New York en als marinier werkte, beweerde in de rechtbank te hebben gehandeld uit zelfverdediging. In mei ging de jury daar niet in mee en bevond hem schuldig aan zes strafbare feiten, waaronder mishandeling. Openbaar aanklagers eisten vervolgens een staf van 17 jaar, omdat Webster juist als oud-agent „de democratie zou hebben aangevallen die hij ooit eervol verdedigde en diende”.  Op 6 januari 2021 bestormde een groep relschoppers het Capitool in Washington D.C., waar de Amerikaanse volksvertegenwoordiging huist. Die dag boog het Congres zich over de formele bevestiging van de verkiezingsuitslag, waarvan de juistheid door toenmalig president Donald Trump en zijn aanhangers zonder concreet bewijs in twijfel werd getrokken. Zij wilden met het protest en de bestorming voorkomen dat Trump de macht zou moeten overdragen aan zijn Democratische opvolger Joe Biden. Volgens de commissie die de bestorming onderzoekt, „ontstak Trump het vuur van deze aanval” waarbij vijf doden vielen. Inmiddels zijn bijna 250 relschoppers veroordeeld. Zo’n 870 mensen zijn aangeklaagd. ||https://www.nrc.nl//nieuws/2022/09/02/10-jaar-cel-voor-oud-politieagent-na-capitoolbestorming-a4140531
2022-09-02||Hondenweer, motregen, spreeuwenwolken: hoe dieren omgaan met het weer||Er bestaat geen slecht weer, alleen slechte kleding – makkelijk gezegd als je een mens bent. Maar hoe zorgen nijlpaarden dat ze niet verbranden, wat doen muggen tijdens een hoosbui, waar schuilt een vogel bij code rood? En voelt een slak überhaupt of het buiten regent? Deze drie zomerweerberichten laten zien hoe weerbaar diverse dieren zijn. Meeuwen staan er om bekend een ‘regendansje’ te doen, waarmee ze druppels nabootsen Je zult maar een mug in een regenbui zijn. Eén druppel is algauw vijftig keer zo zwaar als je eigen lijf. Schuilen lijkt de beste optie. Maar wat als je te laat bent, of als er geen vegetatie in de buurt is om in te schuilen? Stort je dan niet onherroepelijk neer? In 2012 ontdekten Amerikaanse biologen dat muggen in een regenbui baat hebben bij hun sterke exoskelet en geringe gewicht. Ze filmden malariamuggen die tijdens hun vlucht door de regen vlogen. De muggen zelf hebben een lijf van zo’n 3 millimeter lang en wegen zo’n 2 microgram, de nagebootste regendruppels tot wel 100 microgram. „Vergelijk het met een mens die onder een bus ligt”, schrijven de onderzoekers in PNAS. Maar omdat de mug zo licht is, spat de druppel niet uiteen en blijft min of meer onveranderd van vorm. Dat verlaagt de impact van de botsing. Daardoor, én door zijn beschermende exoskelet, overleeft de mug. De lange vleugels en poten worden overigens veel vaker geraakt dan het relatief kleine lijf. Maar waar hij ook geraakt wordt, de vliegende mug weet altijd zijdelings te ontsnappen míts hij hoog genoeg vliegt. Eerst valt hij samen met de druppel 5 tot 20 lichaamslengtes, daarna weet hij zich los te maken en vliegt weg. Dat losmaken gebeurt vermoedelijk dankzij de hydrofobe haartjes op het insectenlijf. Een mug die vlak boven de grond vliegt heeft pech, en kan te pletter slaan of verdrinken. Muggen kunnen regendruppels dus niet ontwijken. Andere insecten kunnen dat mogelijk wél, suggereren de onderzoekers, door snel achteruit of opzij te vliegen – maar of en hoe vaak dat echt lukt, is onbekend. Grotere insecten, zoals libellen en hommels, hebben de pech dat een druppel wél op hen uiteenspat, schrijven natuurkundigen in Physics of Fluids. Dat zij zo’n krachtige botsing toch overleven, heeft er vermoedelijk mee te maken dat hun vleugelbewegingen de impact verminderen. Bovendien hebben vrijwel alle vliegende insecten waterafstotende vleugels, die met nanoschubben zijn bekleed. Vlindervleugels zijn daar een goed voorbeeld van. Ook vleermuizen ondervinden  hinder van de regen, stond in 2011 in Biology Letters. Niet alleen wordt hun echolocatie – waarmee ze insecten opsporen – bemoeilijkt, het kost ze ook meer energie om warm te blijven. Ze hebben dus méér voedsel nodig terwijl er minder te vinden is. Vogels vliegen weleens tijdens lichte buien, maar geven de voorkeur aan droog weer. Net vóór een bui zie je ze vaak laag boven de grond vliegen, omdat dan de luchtdruk daalt en insecten daardoor ook dichter bij de grond vliegen. En sommige vogelsoorten profiteren op een ándere manier van de regen. Meeuwen staan er om bekend een ‘regendansje’ te doen, waarmee ze druppels nabootsen. Door hun getrappel in het gras komen de regenwormen massaal boven de grond – en nog voor ze doorhebben dat ze gefopt zijn, belanden ze al in de snavel van een hongerige meeuw. De kamelenneus blijkt van binnen een intrigerend labyrint Sommige dieren, zoals slakken en salamanders, ademen door hun huid en hebben juist baat bij regen. Als het te warm en te zonnig is, moeten ze schuilen op vochtige plaatsen – anders drogen ze uit en kunnen ze geen zuurstof meer opnemen. Vooral naaktslakken zijn gevoelig voor uitdroging, huisjesslakken kunnen zich nog verschuilen in hun slakkenhuis. Als ze tijdens zo’n droge periode ‘binnen’ zitten, zijn ze trouwens nog altijd uitstekend op de hoogte van het weerbericht: door het dunne kalkhuisje heen kunnen ze elke aanraking voelen, ook die van regendruppels. In de woestijn levende diersoorten hebben vaak speciale aanpassingen om met langdurige droogte om te gaan. Zo zijn de zandduinen op de grens van Namibië en Zuid-Afrika het domein van de woestijnregenkikker, Breviceps macrops. In die regio regent het vrijwel nooit, en dus neemt de kikker vocht op uit het zand, via zijn transparante buik. Hoe droger het is, des te dieper hij graaft. Een Australische kikkersoort, Cyclorana australis, produceert tijdens droge perioden een slijmcocon en verschuilt zich onder de grond in een soort ‘droogteslaap’ totdat het weer natter wordt, en leeft ondertussen van het vocht in zijn blaas. Een andere Australische woestijnbewoner is de bergduivel (Moloch horridus), een hagedis met extreem stekelige schubben. Over die gehoornde huid lopen ook allerlei piepkleine kanaaltjes, waarmee hij water uit de lucht of de omgeving kan opnemen. Via die kanaaltjes loopt het water vervolgens richting zijn bek. Langs de droge zuidwestkust van de Verenigde Staten leven kangoeroeratten die al hun vocht halen uit de zaden die ze eten. Hun urine is ontzettend geconcentreerd, en ze zweten nooit. Sommige kangoeroeratsoorten kunnen zelfs hun ademhaling vertragen, waardoor ze minder vocht kwijtraken met uitademen. Arabische zandgazelles hebben volgens een artikel uit 2006 ook een manier gevonden om hun ademhalen te verlagen: hun lever en hart – organen die relatief veel zuurstof gebruiken – zijn uitzonderlijk klein. Daardoor is er geen enkel hoefdier dat zo weinig water verdampt als de gazelle. Naast uitdroging is oververhitting een ander gevaar in de woestijn. De fennek, een woestijnvos, heeft om die reden uitzonderlijk grote oren, waarlangs hij veel warmte verliest: dat helpt tegen oververhitting. En kamelen en dromedarissen slaan geen vocht op in hun bulten, wat vaak gedacht wordt, maar vet. Dat vet komt van pas als ze lange periodes zonder voedsel moeten doorstaan, maar werkt ook om de lichaamstemperatuur te reguleren. Overdag absorbeert het vet warmte, en tijdens de koude nachten in woestijngebieden wordt die warmte geleidelijk weer afgegeven. Wat betreft de waterschaarste heeft een kamelenlijf overigens een andere aanpassing: de kamelenneus blijkt van binnen een intrigerend labyrint waardoor het oppervlak aan slijmvlies extra groot is. Bij het uitademen koelt de lucht in dat neusgatenlabyrint zodanig af dat het vocht eruit condenseert en door de kamelen kan worden geabsorbeerd. Ook het bloed van de kameel zou volgens het boek Medicine and surgery in camelids zijn aangepast aan langdurige droogte. Zo zou de ovale vorm van de rode bloedcellen ervoor zorgen dat de soort in één keer grote hoeveelheden kan drinken zonder dat er schadelijke vochtophoping ontstaat. Naast oververhitting en uitdroging is een derde risico bij zonnig weer verbranding. Als mensen kunnen we ons beschermen met zonnebrandcrème, kleding en parasols, maar in het dierenrijk zijn ook allerlei andere oplossingen te vinden. Het zweet van nijlpaarden, bijvoorbeeld, bevat onder andere oranje pigment, dat uv-straling absorbeert. Daardoor werkt het volgens een Nature-artikel uit 2004 als natuurlijke zonnebrandcrème. En in 2015 schreven Amerikaanse biologen in eLife dat vissen de stof gladusol kunnen produceren, die beschermt tegen schadelijke uv-straling. Zelfs voor zeevogels is het onwenselijk om in een échte storm terecht te komen Sommige vogels zijn gemaakt voor een beetje wind. Zwartvoetalbatrossen, bijvoorbeeld, profiteren van sterkere westenwinden tijdens het klimaatfenomeen El Niño, aldus een artikel uit 2016 in het Journal of the Royal Society Interface. Rond die periode zijn ze soms dagenlang naar voedsel aan het zoeken voor hun jongen, en een beetje wind in de rug kan dan helpen. Uiteraard is het van belang dat de wind daarna weer gaat luwen, anders hebben ze op de terugvlucht alsnog pech. En ook van vrouwelijke grote albatrossen is bekend dat ze dankzij sterkere windstromingen hun voedselzoekgebied kunnen uitbreiden, wat resulteert in een groter broedsucces. Toch is het zelfs voor zeevogels onwenselijk om in een échte storm terecht te komen: na tropische cyclonen worden vaak grote hoeveelheden dode vogels gevonden. Op land levende soorten kunnen zo goed en zo kwaad als het gaat nog schuilen in bomen of inhammen, maar op zee is er geen toevluchtsoord – ténzij je je precies in de luwte bevindt. In een recent preprint-artikel van bioRxiv schrijven Japanse biologen over een project waarbij ze gestreepte pijlstormvogels van gps-trackers voorzagen. Tijdens een cycloon blijken de vogels juist naar het oog van de storm toe te vliegen, omdat het daar windstil is. Niet elke vogel kiest die tactiek. Uit andere onderzoeken blijkt dat sommige zeevogels, waaronder roodpootgenten en fregatvogels, juist tot honderden kilometers omvliegen om een tropische storm te ontwijken. Ook sommige landvogels staan erom bekend dat ze stormen bijtijds kunnen ontwijken. Zo stond eind 2014 een artikel in Current Biology waaruit bleek dat geelvleugelzangers (Vermivora chrysoptera) zo’n 1.500 kilometer omvlogen om een orkaan te ontwijken. Vermoedelijk hoorden ze de storm naderen dankzij heel laag, voor mensen onhoorbaar infrageluid, schrijven de onderzoekers. (Overigens zijn er ook andere weersomstandigheden die trekvogels van hun route kunnen doen afwijken, zoals mist. Waar mogelijk proberen vogels mist en lage wolken te mijden, maar als ze er toch in belanden dan raken ze elkaar én de route sneller uit het oog, schreven Italiaanse biologen in 2019 in Frontiers of Ecology and Evolution.) Ook onder water reageren dieren  op slecht weer.  Zo stond in 2003 in The Journal of Fish Biology hoe jonge zwartpunthaaien dieper de zee in zwommen voor een naderende storm: vermoedelijk reageerden ze op de plotseling dalende luchtdruk. Van diverse andere vissoorten is eveneens bekend dat ze hun zwemgedrag wijzigen als gevolg van luchtdrukveranderingen. Op het land proberen veel diersoorten storm te mijden door te schuilen of te vluchten. Dat lukt niet altijd: uit de VS zijn voorbeelden bekend van koeien die door een tornado werden meegesleurd, of simpelweg verpletterd raakten onder het dak van een door de storm instortende stal. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/02/hondenweer-motregen-spreeuwenwolken-hoe-dieren-omgaan-met-het-weer-a4140534
2022-09-02||&#8216;Shell-topman Ben van Beurden treedt volgend jaar terug&#8217;||Ben van Beurden, de topman van olie- en gasbedrijf Shell, treedt volgend jaar terug. Dat meldt persbureau Reuters vrijdag op basis van ingewijden. Shell wil dit bericht aan NRC bevestigen noch ontkennen.   Van Beurden volgde in 2014 de Zwitser Peter Voser op als hoofd van Shell. Voor die tijd had Van Beurden, afgestudeerd chemisch ingenieur, tal van technische en commerciële functies bekleed in Nederland, Azië, de Verenigde Staten en Afrika. In zijn periode als baas van het bedrijf is Shell, dat eerst voor de helft Nederlands was, volledig Brits geworden.  De ingewijden zeggen tegen Reuters dat Shell vier mogelijke opvolgers voor Van Beurden op het oog heeft. De potentiële kandidaten werken nu al bij Shell, onder meer in hoge functies bij de afdelingen gas en hernieuwbare energiebronnen en bij financiën. Volgens Reuters zou de opvolger van Van Beurden opnieuw een Nederlander kunnen zijn.  De afgelopen jaren onder Van Beurdens leiderschap waren een roerige periode voor Shell. Vorig jaar won Milieudefensie een rechtszaak tegen Shell, waarbij de rechter bepaalde dat het bedrijf zijn broeikasgasuitstoot veel sneller moet terugdringen dan het zelf van plan was. Ook aandeelhouders oefenen druk uit op het concern om te verduurzamen. Nadat Shell door de coronapandemie grote verliezen had geleden, boekt het bedrijf middenin een energiecrisis - waarin de energieprijzen fors gestegen zijn - recordwinsten.  Voordat Shell vorig jaar op papier volledig Brits werd, was het een Brits bedrijf met zijn hoofdkantoor in Nederland. Het hoofdkantoor van Shell was onder meer in afwachting van de potentiële afschaffing van de dividendbelasting in Nederland gevestigd, maar de duale aandelenstructuur was volgens Van Beurden een beperkende factor voor het bedrijf. Shell koos ervoor uit Nederland te vertrekken, onder meer nadat de afschaffing dividendbelasting definitief niet doorging. ||https://www.nrc.nl//nieuws/2022/09/02/shell-topman-ben-van-beurden-treedt-volgend-jaar-terug-a4140528
2022-09-02||Oud-leider Myanmar Suu Kyi opnieuw veroordeeld, drie jaar dwangarbeid||Een rechtbank in Myanmar heeft de afgezette regeringsleider Aung San Suu Kyi vrijdag in een schijnproces opnieuw veroordeeld, ditmaal voor verkiezingsfraude. Ze krijgt drie jaar cel met dwangarbeid, zo melden internationale persbureaus op basis van anonieme bronnen. Wat de dwangarbeid precies inhoudt, is niet duidelijk. De straf komt bij de zeventien jaar gevangenisstraf die Suu Kyi eerder in vergelijkbare processen kreeg, onder meer voor het schenden van coronamaatregelen, opruiing en corruptie. Zelf ontkent de 77-jarige Nobellaureaat alle aanklachten.  De meest recente veroordeling krijgt Suu Kyi voor vermeende verkiezingsfraude bij de Myanmarese verkiezingen van 2020, die haar NLD-partij won. Onafhankelijke waarnemers hebben destijds nooit signalen van verkiezingsfraude geconstateerd. De uitspraak kan ook de partij in gevaar brengen: de huidige militaire regering dreigt deze te ontbinden voor de verkiezingen die zijn beloofd voor 2023.  Enkele maanden na Suu Kyi’s verkiezingswinst, in februari 2021, werd ze afgezet door de militaire junta die het land nog steeds regeert. Verschillende vergelijkbare schijnprocessen tegen de oud-regeringsleider lopen nog. Als ze in al die zaken schuldig wordt bevonden, zou Suu Kyi ruim honderd jaar gevangenisstraf kunnen krijgen. De processen vinden achter gesloten deuren plaats in de Myanmarese hoofdstad Naypyidaw.  Suu Kyi vergaarde in de vorige eeuw bekendheid als voorvechter van democratie en mensenrechten in Myanmar, tegen de militaire junta die destijds aan de macht was, en won daar in 1991 de Nobelprijs voor de Vrede voor. Maar haar internationale reputatie raakte al voor de militaire coup van 2021 beschadigd door het geweld van de Myanmarese krijgsmacht in de staat Rakhine, tegen de islamitische Rohingya-minderheid.  Suu Kyi nam van dat geweld nauwelijks afstand. In een zitting bij het Internationaal Gerechtshof in Den Haag, dat moet bepalen of de behandeling van de Rohingya genocide betreft, ging ze een stap verder door de Myanmarese krijgsmacht te verdedigen. ||https://www.nrc.nl//nieuws/2022/09/02/oud-leider-myanmar-suu-kyi-opnieuw-veroordeeld-drie-jaar-dwangarbeid-a4140525
2022-09-02||Met een scherpe aanval op zijn voorganger mengt president Biden zich in de  verkiezingsstrijd|| Met een felle aanval op zijn voorganger en diens aanhangers heeft de Amerikaanse president Joe Biden zich donderdagavond in de strijd geworpen voor de tussentijdse Congresverkiezingen. „Gelijkheid en de democratie liggen onder vuur”, zei Biden. „Laten we onszelf niets wijsmaken.” Volgens hem zien de aanhangers van Donald Trump de bestorming van het Capitool, de mislukte poging om Bidens verkiezingsoverwinning ongedaan te maken, simpelweg als een voorbereiding op een nieuwe aanval op de rechtsstaat. „Zij zien de menigte die het Capitool bestormde niet als opstandelingen die een mes op de keel van de democratie zetten, maar als patriotten.” Juist deze week zei Trump in een radio-interview dat hij, als hij in 2024 president zou worden, een generaal pardon zou uitvaardigen voor de bestormers „en excuses aan velen onder hen” zou aanbieden.  Tegen de rood-belichte muur van Independence Hall in Philadelphia, met twee militairen op wacht tegen de achtergrond, sprak Biden op hoge toon over „het directe gevaar” dat uitgaat van voormalig president Trump en diens aanhang. Zij weigeren de geldige uitslag van verkiezing te accepteren, tenzij ze zelf winnen, ze weigeren zich neer te leggen bij gerechtelijke uitspraken, ze hebben geen respect voor de grondwet en ze zijn bereid geweld te gebruiken om politieke macht te verwerven, aldus Biden.  Blind vertrouwen in de leider is fataal voor de democratie „Ze zijn op dit moment in staat na staat bezig de macht om de uitslag van de verkiezingen te bepalen in handen te geven van partijgenoten en vriendjes.” Afgelopen week zei hij nog in kleine kring dat de harde kern van Trumps aanhang „een soort semi-fascisme” huldigt. Dat begrip nam hij nu niet in de mond. Als Biden een brug had willen slaan naar het gematigde deel van zijn politieke tegenstanders, om samen de ‘extremisten’ te weren, dan heeft hij deze gelegenheid laten lopen. In zijn ruim twintig minuten durende toespraak maakte Biden weliswaar onderscheid tussen ‘mainstream’ Republikeinen en ‘MAGA-Republikeinen’ (naar de slogan van Trump: Make America Great Again), maar veel meer dan de opmerking dat gewone Republikeinen, een meerderheid volgens hem, ook niks van de ‘extremistische MAGA-ideologie’ moeten hebben, zei Biden daar niet over. Hij ging stilzwijgend voorbij aan het feit  dat Trump onder alle Republikeinen nog altijd veruit de populairste politicus is. Ze zijn op dit moment in staat na staat bezig de macht om de uitslag van de verkiezingen te bepalen in handen te geven van partijgenoten en vriendjes Biden zei in algemene zin dat hij altijd goed heeft kunnen samenwerken met gematigde Republikeinen, en dat hij dat nog steeds kan. Maar bij de opsomming van de prestaties van zijn regering liet hij ongenoemd dat verschillende Republikeinen zijn wetten hebben gesteund. Hij waarschuwde voor de ontwrichtende gevolgen van Trumps ongegronde bewering dat de presidentsverkiezingen van 2020 oneerlijk zijn verlopen. Maar hij zei er niet bij dat juist Republikeinse bestuurders op cruciale momenten na die verkiezingen de rug recht hebben gehouden en Trump zijn zin („ik heb gewoon 11.780 stemmen nodig”) niet gaven. Zo had de redevoering over ‘de voortdurende strijd om de ziel van de natie’ – niet toevallig ook het thema van zijn presidentscampagne – minder het karakter van een presidentiële rede dan van een verkiezingstoespraak van de Democratische partijleider. En de vraag is dan of die toespraak niet meer effect had gehad als Biden de gematigde Republikeinen nadrukkelijker had geprezen. Had hij niet de namen moeten noemen van Liz Cheney of Adam Kinzinger, Republikeinen die hun positie en carrière op het spel hebben gezet door plaats te nemen in de commissie die de bestorming van het Capitool onderzoekt?  De midterm-verkiezingen van november, waarin de Democraten een meerderheid in zowel het Huis van Afgevaardigden als (krap) in de Senaat verdedigen, zijn van doorslaggevend belang voor het vervolg van Bidens presidentschap. Peilingen laten zien dat de Republikeinen in de afgelopen maand terrein hebben verloren en dat een tot voor kort zeker lijkende overwinning in het Huis en een mogelijke overwinning in de Senaat bepaald geen zekerheid is. De reden, zo denken zowel Democratische als Republikeinse politici: de dominantie van Donald Trump in het gesprek van de dag. Biden drukte donderdag stevig op die knop. „Geen twijfel: de Republikeinse Partij van nu wordt gedomineerd, gedreven en geïntimideerd door Donald Trump en de MAGA-Republikeinen.” Gelijkheid en democratie liggen onder vuur De positie van Trump in de partij is een complicatie voor de Republikeinen. Geen enkele rechtse politicus zou hem nu kunnen verslaan in een race om de nominatie als presidentskandidaat. Maar Trump heeft sinds zijn overwinning in 2016 alleen maar verkiezingen verloren. Bij de midterms in 2018 verloren de Republikeinen hun meerderheid in het Huis, hij verloor zelf de presidentsverkiezingen van 2020 en zijn campagne in de tweede ronde van de verkiezing in de staat Georgia, januari 2021, leidde ertoe dat twee als vanzelfsprekend Republikeins beschouwde Senaatszetels naar de Democraten gingen. Trump lokt meer kiezers dan ooit naar de stembus, maar de meerderheid daarvan kiest daar tegen hem. Sinds de huiszoeking van de FBI in Mar-A-Lago, waar Trump staatsgeheime documenten had liggen, voelen Republikeinse politici zich genoodzaakt hun loyaliteit aan de oud-president te bewijzen. Doen ze dat niet, dan worden ze afgestraft door de harde kern van Trumpkiezers. Maar doen ze dat al te opzichtig, dan kunnen ze gematigde kiezers afschrikken.  Republikeinen zien genoeg zwakke plekken in Bidens beleid om een succesvolle campagne te voeren. Maar zolang de naam Trump blijft vallen, is er weinig belangstelling voor die zwakke plekken. Met geen woord in de toespraak verwees Biden naar zijn eigen politieke toekomst als mogelijke Democratische kandidaat voor de verkiezingen van 2024. Hij had het louter over de tegenpartij. Biden heeft vanuit Philadelphia de schijnwerper vol op Trump gezet, vanuit de overtuiging dat hij de Republikeinse achilleshiel in de huidige verkiezingscampagne is. Na afloop van Bidens redevoering kwamen prominente Republikeinen met kritische reacties. „De opper-verdeler op z’n best”, schreef afgevaardigde Mark Green uit Tennessee op Twitter. In een tegen-toespraak op donderdag zei Kevin McCarthy, leider van de Republikeinse fractie in het Huis, dat Biden „de afgelopen twee jaar een aanval op de ziel van de Amerikaanse democratie heeft ingezet”. Hij koppelde zijn kritiek vooral aan de toestand van de economie – zij het aan de late kant, want zijn voorbeelden gingen over stijgende benzineprijzen (die de afgelopen maanden juist met 24 procent zijn gedaald na een recordhoogte in juni) en over de schaarste van babymelkpoeder, die intussen wordt ingelopen.||https://www.nrc.nl//nieuws/2022/09/02/49278529-a4140524
2022-09-02||Vicepresident Kirchner van Argentinië doelwit van mislukte moordaanslag||De Argentijnse vicepresident Cristina Fernández de Kirchner heeft donderdagavond een aanslagpoging overleefd. Ze werd voor haar woning bedreigd door een man met een vuurwapen, meldt persbureau Reuters. Op beelden die circuleren op sociale media en lokale televisiestations is te zien hoe een man een pistool op enkele centimeters van haar gezicht houdt, maar het wapen lijkt niet te werken. Kirchner is ongedeerd. De Argentijnse autoriteiten melden dat de man is gearresteerd. Volgens CNN Brasil gaat het om een 35-jarige Braziliaanse man. Het is nog onduidelijk waarom hij een wapen op Kirchner richtte.  Het incident vond plaats voor het huis van de vicepresident in Buenos Aires. Voor haar deur staan al dagen honderden van haar aanhangers om steun te betuigen. Tegen Kirchner werd onlangs twaalf jaar cel geëist vanwege fraude en corruptie in de tijd dat zij president was, tussen 2007 en 2015. Ook eist de aanklager dat Kirchner, een invloedrijke linkse politicus, haar leven lang geen publiek ambt meer bekleedt. Volgens haar aanhangers is de politicus het slachtoffer geworden van een heksenjacht. Afgelopen weekend kwam het tot schermutselingen tussen de politie en aanhangers van Kirchner, die alle beschuldigingen van corruptie ontkent.  Op Twitter spreken verschillende Argentijnse politici zich uit tegen de mislukte moordpoging. Zo schrijft Sergio Massa, de minister van Economie: „wanneer haat en geweld de overhand krijgen boven het debat over ideeën, vernietigen ze samenlevingen en creëren ze situaties zoals die van vandaag: een moordaanslag”.||https://www.nrc.nl//nieuws/2022/09/02/vicepresident-kirchner-van-argentinie-overleeft-mislukte-mooraanslag-a4140527
2022-09-02||Wat zijn de kansen voor het Oekraïense tegenoffensief?|| Afgelopen maandag begon Oekraïne een langverwacht tegenoffensief richting de zuidelijke stad Cherson. Op die strategische plaats probeert het land de Russen terug te dringen. Over wat er precies gebeurt, houdt president Zelensky zich stil. Buitenlandredacteur Steven Derix legt uit waarom dit een nieuwe fase in de oorlog is. Heeft Oekraïne voldoende slagkracht om hier een overwinning te boeken?||https://www.nrc.nl//nieuws/2022/09/02/wat-zijn-de-kansen-voor-het-oekraiense-tegenoffensief-a4140536
2022-09-02||Hoe kan het dat Anjet Daanje pas zo laat doorbrak?||Met Het lied van ooievaar en dromedaris heeft Anjet Daanje opnieuw een geweldige roman geschreven, waarin ze zich liet inspireren door het leven van Emily Brönte en haar zussen. Het is haar eerste roman na haar grote doorbraak: De herinnerde soldaat. Maar, daarvoor had ze al acht titels op haar naam staan. Waarom werd ze pas zo laat door het grote publiek ontdekt? En hoe goed is de rest van haar oeuvre eigenlijk?||https://www.nrc.nl//nieuws/2022/09/02/hoe-kan-het-dat-anjet-daanje-pas-zo-laat-doorbrak-a4140537
2022-09-02||Column | De tien beste boeken die ik in de afgelopen tien jaar las||Na tien jaar is het tijd om de leiding van de boekenbijlage over te dragen aan een ander. Vanaf vandaag is mijn collega Peter de Bruijn dan ook de chef. Veel zult u niet merken van deze ‘machtswisseling’, want ik blijf deze column schrijven en boeken recenseren. Toch is dit een uitgelezen moment om terug te blikken op de mooiste boeken die ik tussen 2012 en 2022 heb gelezen en me af te vragen welke een blijvende indruk hebben gemaakt.  Ik werd daartoe aangemoedigd door Neerlandicus Jaap Goedegebuure (1947), die in  Door de jaren heen lezen  101 korte stukken heeft gebundeld waarin hij zijn passie voor lezen met  je deelt. Die stukjes zijn zowel ontroerend als geestig, onder meer omdat ze laten zien hoe je aan het lezen kunt raken: door mooie boeken te lezen. De halve moderne literatuur komt erin voorbij, van P.C. Boutens, H. Marsman, E. du Perron, F.B. Hotz, W.F. Hermans, Reve, Grunberg, Rogi Wieg tot  Edgar Allen Poe, Céline, Flaubert, Trakl, Thomas Mann en Robert Graves. De leukste anekdote uit die stukjes komt van schrijver-diplomaat F. Springer. Zijn laatste post was die van ambassadeur in de DDR. Op een receptie vertelde de Oost-Duitse leider Erich Honecker hem dat hij een grote televisiemast in het zuidoosten van  zijn land had laten plaatsen, zodat men ook daar de amusementsprogramma’s van de West-Duitse tv-zenders kon zien. Een beter  voorbeeld van brood en spelen verzin je niet.  In mijn top-10 springt Het einde van de rode mens (2014) van Svetlana Aleksijevitsj boven alles uit. De ingenieuze manier waarop deze Belarussische schrijfster tientallen inwoners van de voormalige Sovjet-Unie aan het woord laat en hun aaneengeschakelde lotgevallen als een Griekse tragedie presenteert, heeft me doen beseffen waarom Poetin al twintig jaar zijn gang kan gaan.  Ze kreeg er de Nobelprijs voor. Bijna evenveel leesgenot beleefde ik in 2014 door de vertaling van Roger Martin du Gards Les Thibault (1922), een familie-epos over het Frankrijk aan de vooravond van en tijdens de Eerste Wereldoorlog. En dan was er de Pool Wieslaw Mysliwski. Van zijn hand verschenen de afgelopen tien jaar vier briljante ‘boerenromans’, waarin een palaverende verteller  het over de roerige geschiedenis van het twintigste eeuw Polen heeft. De horizon  (2017) is de sleutel tot dit oeuvre. Ook de kleine roman Vragen deed je niet  (2020) van de Oostenrijkse Lida Winiewicz behoort tot mijn favorieten. Het is het relaas van een oude boerenvrouw, die terugblikt op haar leven op het platteland waar honger, oorlog en vrede elkaar afwisselen. Over de manier waarop diezelfde oorlog iemands lot bepaalt schrijft de Kroaat Slobodan Snajder in  De reparatie van de wereld (2021), een roman  waarvoor hij de Nobelprijs verdient. Iemand die me vanaf zijn debuut boeit is Amos Oz. Niet alleen omdat hij zo goed menselijke relaties neerzet, maar ook omdat in zijn boeken schuld en boete bijna altijd de leidraad zijn. Zijn verhalenbundel Onder vrienden (2013) zegt daarom meer over Israël dan  menig krantenbericht.  Nu ik het toch over de ingewikkelde menselijke ziel heb, mag de Spanjaard Javier Marías niet ontbreken. In zijn laatste roman Berta Isla (2018) spelen opnieuw spionnen, Oxford, mysterieuze liefdesrelaties, Shakespeare en Dickens een grote rol. Claudio Magris hield me met zijn roman Museum van oorlog (2017) nachten wakker. De Nederlandse Anjet Daanje en de Rus Maxim Osipov maken met hun boeken mijn rijtje vol.||https://www.nrc.nl//nieuws/2022/09/02/het-leesgenot-van-een-scheidende-chef-boeken-a4140480
2022-09-02||‘Ik had naast de mensen moeten gaan staan’||Vol overtuiging begon voormalig vicepremier en minister  Maxime Verhagen (Economische Zaken, Landbouw en Innovatie, CDA) aan zijn verhoor voor de parlementaire enquêtecommissie. Het besef van de impact van de beving in Huizinge in 2012 was er in Den Haag „onvoldoende”, zei Verhagen donderdag in Den Haag. Dat hij het dorp daarna niet bezocht, was „echt slecht en dat neem ik mijzelf kwalijk. Ik had naast de mensen moeten gaan staan die getroffen waren door die aardbeving.” Een half jaar na de beving  werd Verhagen opgevolgd door Henk Kamp (VVD). Maar in die tijd gebeurde er  achter de schermen van alles, waarover Verhagen niet werd geïnformeerd door zijn ambtenaren. Het Staatstoezicht op de Mijnen (SodM) waarschuwde Verhagens ambtenaren voor zwaardere bevingen met serieuze gevolgen. Verhagen: „Het is onbegrijpelijk en buitengewoon vreemd dat ik daarover niet geïnformeerd ben, want theoretisch had ik voorwaarden kunnen stellen aan de gaswinning of kunnen stoppen”, zei hij resoluut. Maar die overtuigingsdrang verdween toen het over Verhagens eigen handelen ging. De Nederlandse Mededingingsautoriteit (NMa), een onafhankelijke toezichthouder, besloot in 2011 gashandelaar GasTerra een boete op te leggen van 400 miljoen euro vanwege monopolistisch gedrag. Uit geheime documenten, in bezit van de enquêtecommissie, bleek dat ambtenaren Verhagen aanbevolen om „een stevig gesprek” te voeren met de NMa. Na dat gesprek ging dezelfde dag nog de megaboete van tafel. De commissie vroeg zich af of een minister zich wel mocht bemoeien met een besluit van een onafhankelijke toezichthouder.  Maar van dat gesprek kon Verhagen zich niks herinneren: „It doesn’t ring a bell.” Zelfs een schorsing om zijn geheugen op te frissen – een primeur tijdens deze enquête – leidde niet tot een herinnering van het gesprek bij de oud-vicepremier.  Verhagens opvolger, Henk Kamp, hield jarenlang vol dat de gaswinning in Groningen niet omlaag kon vanwege de leveringszekerheid. Nederland moest zich immers houden aan gascontracten. Maar zo waterdicht was dat argument niet, bleek eerder op de dag tijdens het verhoor van voormalig topambtenaar op Economische Zaken Jos de Groot (2006-2014).  De Groot kreeg op 5 november 2012 een mail van Gertjan Lankhorst, topman van gashandelaar GasTerra, dat de gaswinning fors omlaag kon ondanks lopende contracten. Bij een normale winter en het gebruik van ander, met stikstof bewerkt gas was minimaal 27 miljard kubieke meter aardgas uit Groningen nodig, mailde Lankhorst, tegenover de 47 miljard kuub die op dat moment werd gewonnen. Theoretisch kon er dus 20 miljard kuub minder gewonnen worden uit het Groningenveld.  Bovendien adviseerde De Groots enige ambtenaar die verstand had van aardbevingen ook de productie van het Groningenveld te verminderen, als voorzorgsmaatregel in verband met de zware bevingen in het gebied. Maar de gaswinning werd niet verlaagd. Sterker nog, de gaswinning ging een jaar later naar 54 miljard kuub, het hoogste niveau sinds halverwege de jaren zeventig. De Groot: „Dat was vanwege de aardgasbaten, rust op de gasmarkt en leveringszekerheid.”||https://www.nrc.nl//nieuws/2022/09/02/ik-had-naast-de-mensen-moeten-gaan-staan-a4140500
2022-09-02||Feyenoord overtrad privacyregels met geluidsopnames van supporters||Feyenoord heeft bezoekers van De Kuip  niet geïnformeerd over microfoons die sinds begin dit jaar boven een vak  van fanatieke supporters worden gebruikt om spreekkoren vast te leggen. Feyenoord handelde hiermee in strijd met de privacywetgeving. Voetbalclub Feyenoord en Stadion Feyenoord doen mee aan een project van de KNVB waarin wordt geprobeerd  met moderne technieken racisme en discriminatie uit de stadions te bannen. Vaak zijn na een racistisch incident wel videobeelden van vermeende daders beschikbaar, maar geen goede geluidsopnames.  Aanvankelijk werd geprobeerd uitingen van individuele supporters vast te leggen, maar dat bleek niet mogelijk. Sindsdien worden uitlatingen van groepen supporters vastgelegd.     Volgens privacywaakhond AP moeten bezoekers altijd op de hoogte zijn als er geluidsopnames worden gemaakt. „Het moet  ook duidelijk zijn voor welk doel die opnames worden gemaakt”, zegt een woordvoerder. In het PSV-stadion hangen sinds oktober 2021 tientallen microfoons.  In het stadion zouden tot nu toe geen geluiden van supporters zijn vastgelegd, waardoor de club naar eigen zeggen geen noodzaak zag om supporters te informeren over de microfoons.||https://www.nrc.nl//nieuws/2022/09/02/feyenoord-overtrad-privacyregels-met-geluidsopnames-van-supporters-a4140522
2022-09-02||Column | Wanneer krijgen we de billboards met omgekeerde vlaggetjes en alternatieve feiten over stikstof en klimaat?||Degene die bij reclamereus JCDecaux de screening doet, had even vakantie. In Nijmegen doken zaterdag allerlei posters op, met in VVD-campagneletters: ‘Jullie willen alleen maar neuken.’ Een paar dagen later verschenen er door het hele land posters van Gendertwijfel. ‘De nieuwe transgenderwet raakt iedereen!’ Daaronder de link naar een manifest, waar je het wel, niet of (zoals ik) deels mee eens kunt zijn, maar het punt is dat zo’n buitenreclamebedrijf zich verre zou moeten houden van politieke boodschappen, zeker buiten verkiezingstijd.  In coronatijd hing Alexander Klöpping een anti-Willem Engel-tweet in de abri’s. Herstel-NL lanceerde een campagne tegen de coronastrategie. Wanneer krijgen we de billboards met omgekeerde vlaggetjes en alternatieve feiten over stikstof en klimaat? Wie het kan betalen, koopt zijn eigen waarheid.  Die is tegenwoordig even groot als het aantal aanhangers.  Het stormpje doorloopt de voorspelbare koers. Er zijn borden beklad. Het bedrijf zegt de posters te willen verwijderen. Gendertwijfel voelt zich gecanceld. Het andere kamp voelt zich diep gekrenkt. Het beoogde ‘fatsoenlijke en inhoudelijke debat’ komt geen stap verder. Hoe dacht men dat te doen, met zo’n poster met de silhouetten van een stereotype man en een dito vrouw, met de labels ‘man’ en ‘vrouw’ verwisseld? Lees: dat wordt me een tegennatuurlijk rommeltje, als iedereen zich maar man of vrouw mag noemen.  Want daar is het die nieuwe wet om te doen. Vanaf zestien jaar mag je het geslacht in je paspoort wijzigen, ook zonder officieel transitietraject. Hoe moet dat straks in de kleedkamers? Wie krijgt daar welk geslacht onder ogen? Dat lijkt de grootste zorg. Maar wat lost zo’n juridische administratie precies op? Heeft een van de kampen dan ‘gewonnen’? Geeft de Tweede Kamer elke kleedkamer dan verplicht een korfbaldouche? Welnee, op de verenigingen, in de samenleving zelf, daar vindt het fatsoenlijke, inhoudelijke gesprek plaats.  Wat in elk geval niet helpt, is het opvoeren van een extreem geval door de VPRO: een 31-jarige die voorheen man was, vóélt zich nu eenmaal een 15-jarig meisje. Na lang zoeken bleek één voetbalclub bereid deze Marjolein tussen de pubermeiden te laten douchen.  Zo’n absurde uitwas heeft weinig te maken  met die wet. Het is eerder een geval-Emile Ratelband, die zich via de rechtbank twintig jaar jonger wilde laten verklaren. Ophef per abri had trouwens ook een recept van die charlatan kunnen zijn. Straks nog een kort geding, zoals hij laatst aanspande tegen een documentaire, en de talkshows schudden een stoelkussentje op waarop het narcisme mag plaatsnemen.  Dat lijkt de droom van elke abri-activist. Misschien zat die anonieme Nijmeegse spreukenmaker nog wel het dichtst bij de waarheid. Iedereen wil alleen maar zelfexpressie bedrijven.||https://www.nrc.nl//nieuws/2022/09/02/abri-activisten-a4140523
2022-09-02||Voor het eerst in tien jaar groeit het aantal juweliers weer||Voor het eerst in tien jaar tijd neemt het aantal juweliers weer toe. Waar sinds 2011 bijna een kwart van de juwelierszaken zijn deuren sloot, zijn er vorig jaar per saldo juist vijftien zaken bij gekomen. Op dit moment kent Nederland nog iets meer dan 1.600 juweliers, van wie bijna 40 procent zelfstandig is. Tien jaar geleden waren dat er nog bijna 2.100. Vooral het faillissement van Siebel in 2015 hakte erin. In dat jaar verdwenen 150 juwelierszaken. In Zuid-Holland kwamen er vijf juweliers bij, wat de grootste stijging betekende.  Alleen in Brabant nam het aantal juweliers af, met tien stuks. (ANP)||https://www.nrc.nl//nieuws/2022/09/02/sieraden-voor-het-eerst-in-tien-jaar-groeit-het-aantal-juweliers-weer-a4140508
2022-09-02||‘Techreus Tencent verandert van koers en bouwt af’||Na jaren van intensief investeren kiest  techreus Tencent  voor een ingrijpende koerswijziging. Het bedrijf wil zijn beleggingsportefeuille nog dit jaar flink afbouwen,  zo onthulde zakenkrant Financial Times donderdag op basis van bronnen in het Chinese bedrijf. De investeerder zou volgens de krant mikken op de verkoop van 100 miljard yen (14,5 miljard euro) aan belangen, ongeveer een zesde van het totaal. De ingreep is volgens FT ingegeven door onvrede bij aandeelhouders, maar ook door druk vanuit de Chinese overheid. Tencent ligt, net als concurrent Alibaba, sinds twee jaar steeds heviger onder vuur van de Chinese mededingingsautoriteiten omdat het land vreest dat de  techreuzen te machtig worden. Zeker honderd overnames en belangen waarin beide bedrijven betrokken waren, zouden door de toezichthouder worden onderzocht.   Tencent zou vooral kijken naar het afstoten van belangen in Chinese bedrijven, aldus de bronnen van FT. De hoop is volgens hen dat de monopoliewaakhond zich daardoor milder opstelt. Een van de opties om te verkopen is een fiks belang in Meituan, de grootste maaltijdbezorger van de wereld. De koers van Tencent is ook van groot belang voor het Nederlandse  Prosus, aangezien de portefeuille van die investeerder grotendeels bestaat uit Tencent-aandelen. (NRC)    ||https://www.nrc.nl//nieuws/2022/09/02/china-techreus-tencent-verandert-van-koers-en-bouwt-af-a4140505
2022-09-02||Sri Lanka en IMF  akkoord over lening van 2,9 miljard||Het noodlijdende Sri Lanka en het Internationaal Monetair Fonds (IMF) hebben donderdag een akkoord bereikt over een lening van 2,9 miljard dollar (2,9 miljard euro). Het krediet moet bijdragen aan het stabiliseren van de Sri Lankaanse economie, die al maanden in diepe crisis verkeert. In ruil voor de lening moet het land een aantal hervormingen doorvoeren. Zo zal het belastingstelsel moeten worden aangepast: de inkomstenbelasting moet „progressiever”, de vennootschapsbelasting en btw-heffingen moeten worden uitgebreid. Het IMF wil bovendien dat de impact van de huidige crisis op de „armen en kwetsbaren” wordt verzacht door de sociale voorzieningen te verbeteren. De overeenkomst is nog niet definitief: de top van het IMF moet deze nog goedkeuren. Al maanden verkeert Sri Lanka in een economische crisis, volgens analisten de ergste sinds de onafhankelijkheid in 1948, met maatschappelijke onlusten en (gewelddadige) protesten tot gevolg. De toeristische sector werd hard geraakt door de bomaanslagen  in 2019 in onder andere Colombo, en de coronapandemie kwam daar nog overheen. Vervolgens veroorzaakte de oorlog in Oekraïne grote prijsstijgingen van producten als olie en andere brandstoffen, wat veel Sri Lankanen raakt. (NRC)||https://www.nrc.nl//nieuws/2022/09/02/crisissteun-sri-lanka-en-imf-akkoord-over-lening-van-29-miljard-a4140503
2022-09-02||Column | Reductie van kernwapens maakte van Gorbi een held||De afgelopen jaren was eigenlijk niemand meer écht bang voor dé bom. Atoomwapens werden nauwelijks waargenomen als actuele dreiging. De jaarlijkse herdenking van de Amerikaanse atoombommen op Hiroshima en Nagasaki – op 6 en 9 augustus – trok buiten Japan steeds minder aandacht; de karakteristieke paddenstoelwolk leefde voort als special effect in matige films. Kernwapens waren een domein voor specialisten, voor kenners van Noord-Korea en Iran.  Toen viel Vladimir Poetin Oekraïne binnen en verhoogde de paraatheid van zijn kernwapenarsenaal. Hij dreigde bovendien  met catastrofale gevolgen voor iedereen die hem iets in de weg zou leggen – hetgeen werd opgevat als een verwijzing naar de status van Rusland als kernmacht.  Sinds Poetins oorlog is iedereen zich weer bewust van nucleaire risico’s. In het begin van de jaren tachtig van de vorige eeuw beheersten kernwapens het politieke debat.  In Amsterdam en Den Haag gingen honderdduizenden de straat op om tegen de krankzinnige wapenwedloop en stationering van nieuwe kernwapens in Europa te demonstreren. En toen was daar midden jaren tachtig opeens Michail Gorbatsjov. Je visie op de Sovjet-leider, leerden we deze week in de talloze terugblikken, is afhankelijk van je geboorteplaats. In Berlijn is hij de held die de Duitse eenwording mogelijk maakte. In  Vilnius is hij de Kremlinbaas die in 1991 nog tanks op de bevolking afstuurde. In Moskou wordt hij vereerd en verguisd en raakte hij zelfs al een beetje in vergetelheid. In Amsterdam  zag ik hem midden jaren tachtig als de leider van een moeilijk te doorgronden supermacht die zaken wilde doen over kernwapens en zo de wereld een enorme dienst bewees. De Gorbi-mania die later ontstond was overdreven, maar zijn bijdrage aan ontwapening was de moeite waard.    In het weekend van 11 oktober 1986 ontmoette Gorbatsjov de Amerikaanse president Ronald  Reagan in een wit houten huis in Reykjavik. Aanvankelijk liep het overleg vast, maar later bleek dat er toch een basis was gelegd voor de afschaffing van de middellange afstandsraketten, een stap op weg naar het einde van de Koude Oorlog. Het witte huis in Reykjavik werd in die dagen een teken van hoop: overleg kon daadwerkelijk  tot een veiligere wereld leiden. Het verdrag dat Gorbatsjov en Reagan in 1987 over de middellange afstandwapens sloten (INF-verdrag), is in 2019 door president Trump opgezegd nadat Rusland een wapen had ontwikkeld dat onder het verdrag niet was toegestaan. Bovendien vond Trump de oude bilaterale verdragen oneerlijk omdat ze niet gelden voor grootmacht China, de nieuwe, assertieve concurrent van de VS op het wereldtoneel. Tegenwoordig moet je een geharnast optimist zijn om je geloof in internationaal overleg niet te verliezen. In augustus hebben diplomaten uit 191 landen in New York weken geprobeerd extra afspraken te maken over kernwapens in het kader van het Non-proliferatieverdrag uit 1970. Het verdrag beperkt het aantal kernmachten en verplicht ze te streven naar ontwapening. Kernenergie is onder het verdrag toegestaan. Elke vijf jaar wordt vergaderd over aanscherping van de afspraken.  Eind vorige week haalde een ontwerpakkoord  het op de valreep niet. Rusland vond passages over zijn militaire acties rond de kerncentrale in het Oekraïense Zaporizja niet acceptabel en blokkeerde een deal. Een gemiste kans voor het multilateralisme, al had je gezien Poetins oorlog eigenlijk ook niets anders mogen verwachten. In het concept-akkoord was ook een passage opgenomen over onderhandelingen over verlenging van het New Start-verdrag. Het verdrag tussen de VS en Rusland bevriest het aantal operationele kernkoppen van beide landen op 1.550 elk. Het verdrag verloopt in 2026, maar de gesprekken erover tussen Moskou en Washington zijn stilgevallen. Ook al zeggen beide landen dat ze een verlenging willen, de vraag is of onderhandelingen bijtijds hervat worden als Poetins oorlog  lang duurt – en die kans is aanzienlijk. Als het verdrag vervalt, zouden voor het eerst sinds 1972 geen beperkingen gelden voor de twee grootste kernwapenarsenalen, waarschuwen specialisten.  Het overlijden van Gorbatsjov scheen deze week nog eens een schel licht op het contrast tussen toen en nu, tussen  internationale vooruitgang en achteruitgang. Maar zijn reis naar Reykjavik  herinnerde er óók nog eens aan dat overleg altijd een optie is. Meer afleveringen 
				Michel Kerres
			 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/02/reductie-van-kernwapens-maakte-van-gorbi-een-held-a4140493
2022-09-02||Column | Vleesland||Ik las op Twitter de reacties op de nieuwe campagne van de vleessector: ‘Nederland Vleesland, waar smaken verschillen’. De mensen die ik volg kotsten ervan. Dat zegt natuurlijk alles over de bubbel waarin ik verkeer: vegetariërs, flexitariërs en bewuste vleeseters.  Zelf schaar ik me onder de bewuste vleeseters. We zijn ons bewust van het dierenleed, maar eten toch vlees. Wij sussen ons geweten door niet meer dan nodig te consumeren. Ik koop mijn vlees bij de betere slager en zo niet dan let ik op het aantal sterren. Ik durf wel te zeggen dat ik met mijn gezin ben neergestreken in het pompende hart van vleesland. Omdat de dorpsslager ook brood verkoopt, en omdat hij een aardige man is,  ben ik iedere dag wel in zijn winkel. Hij maakt de laatste tijd een gejaagde indruk: zo groot is de vraag naar zijn barbecuepakketten.  De gemiddelde vleesconsumptie per inwoner van Nederland vleesland, honderd gram, wordt in de gemeente Wormerland moeiteloos met een factor vijf overtroffen. Toen er aan de Dorpsstraat nog een kantoorboekhandel zat, was het best verkochte boek een barbecue-boek. De uitbater van het enige huiskamerrestaurant van het dorp zweert ook bij grote stukken vlees. Ik heb hem ooit gehoord over de vegetarische biefstukken van Loetje, ook met een heel leger komt er bij hem geen ‘vleesprinter’. Ik zie in de plaatselijke Vomar mensen bij mooi weer hun karren vol vlees leggen. Hebben deze vleesliefhebbers een steuntje in de rug van de vleessector nodig om zichzelf sociaal te kunnen handhaven „omdat vleeseters steeds meer onder vuur komen te liggen”: niet echt. En andersom, moet ik kotsen van de slogan ‘Nederland Vleesland, waar smaken verschillen’? Nee, ik denk dat Nederland Vleesland een waarachtige slogan is, die de lading goed dekt, want sorry, met tulpenbollen en kaas kom je in het buitenland niet meer weg. We maken op z’n zachtst gezegd een vlezige indruk.  Louis van Gaal als bondscoach: Nederland Vleesland. Caroline van der Plas: Nederland Vleesland. De toestanden in Ter Apel: Nederland Vleesland.  Alle programma’s op SBS: Nederland Vleesland. Ik zou hier graag schrijven dat ik de uitzending van Op1 vanuit Ter Apel ook een typisch geval van Nederland Vleesland vind, maar ik vind Margje Fikse en Giovanca Ostiana  vlees noch vis. Ik denk dat ze zelf vinden dat ze een vegetarische uitstraling hebben, zeker is dat ze ‘Nederland Vleesland’ een verschrikkelijke slogan vinden. ||https://www.nrc.nl//nieuws/2022/09/02/vleesland-a4140492
2022-09-02||Wat vindt NRC | Coalitiepakket gaat huishoudens helpen, maar wellicht te laat||Er was diepnachtelijk overleg voor nodig, maar uiteindelijk lag het er dan. Woensdagochtend rond 05.00 uur bereikte de coalitie van VVD, D66, CDA en ChristenUnie dan eindelijk een akkoord over een pakket aan maatregelen dat de ergste pijn van de enorme voorspelde koopkrachtdaling moet dempen. Voor een kleine 15 miljard euro aan maatregelen bleek er te zijn afgesproken, zo lekte dezelfde dag nog uit. Ruim twee keer zo veel als er voor de zomer al waren aangekondigd.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De situatie is er dan ook naar. Elke dag komen er honderden gezinnen bij die geconfronteerd worden met torenhoge energieprijzen. Die zijn zo hoog, dat niet alleen de armsten, maar ook grote groepen middeninkomens niet meer weten hoe ze aan het eind van de maand de rekeningen moeten betalen. Een sociaal drama dreigt. De details van het pakket zullen pas op Prinsjesdag bekend worden, net als het effect op de koopkracht van gezinnen. Toch kan al worden vastgesteld  dat het kabinet op een aantal punten de juiste knoppen gevonden heeft om aan te draaien. Zo verhoogt de coalitie het minimumloon per 1 januari 2023 in een klap met 10 procent. Dat zet zoden aan de dijk, ook omdat werkgevers hierdoor zullen bijdragen aan de koopkrachtreparatie. Ook wordt de inkomstenbelasting verlaagd, waar iedereen, maar de lagere inkomens het meest van profiteren. Het efficiëntst lijken de verhoging van het kindgebonden budget en de verhoging van de huur- en zorgtoeslag. Die zijn inkomensafhankelijk en helpen dus het meest waar de pijn het grootst is. Daarmee is het pakket in elk geval gerichter dan het vorige van voor de zomer. Gerichter, maar helaas nog steeds zeer algemeen en dus duur. Zo is de verhoging van het minimumloon an sich een goede maatregel, maar leidt de doorwerking daarvan naar bijstand en met name AOW tot een extraatje voor alle gepensioneerden. Dus ook degene met een vorstelijk pensioen naast de AOW. Dat is duur en onnodig. Datzelfde geldt voor de verlenging van de verlaagde accijnzen op brandstof en de verlaagde energiebelasting. Uit eerdere berekeningen is al gebleken dat die voor het grootste deel terechtkomt bij de rijkere huishoudens (die stoken meer en verbruiken ook meer benzine en diesel). Het echte nieuws van het koopkrachtpakket zit hem in de dekking die gezocht is voor de maatregelen. Het grootste deel kan betaald worden uit eenmalige meevallers (in de winstbelasting, de btw en in de aardgasbaten). Voor het structurele deel heeft Rutte IV het eindelijk aangedurfd iets aan de scheve verhouding in het fiscale stelsel te doen. De belasting op arbeid gaat omlaag (de eerste schijf in de inkomstenbelasting), en de belasting op vermogen (voor bedrijven en vermogende particulieren) gaat iets omhoog. Het is een kleine stap, maar veelbetekenend. Ook het verkleinen van de zelfstandigenaftrek, waarmee het fiscale voordeel voor kleine zelfstandigen iets wordt ingeperkt, is een klein, maar betekenisvol signaal. Met het koopkrachtakkoord kan de pijn in 2023 waarschijnlijk voor een aanzienlijk deel worden verzacht. Dat is fijn, maar het ontslaat de coalitiepartijen niet van de plicht te blijven nadenken hoe de gezinnen die dat nú nodig hebben nog dit jaar  kunnen worden geholpen. Onorthodoxe maatregelen mogen daarbij niet buiten beeld blijven. Welke rol kunnen energiemaatschappijen bijvoorbeeld spelen bij het betaalbaar houden van de rekening? En, hoe complex wellicht ook, kan de fiscus misschien nog een rol spelen via de toeslagensystematiek? Wees creatief, de geplaagde gezinnen hebben er recht op.||https://www.nrc.nl//nieuws/2022/09/02/coalitiepakket-gaat-huishoudens-helpen-maar-wellicht-te-laat-a4140491
2022-09-02||Column | Mooi zondagsgedicht||‘Geachte Mevrouw, ik weet niet goed wat ik met u moet doen”, schreef de Vlaamse schrijver Herman de Coninck op 20 februari 1991 aan een zekere Rozette Servaes. Het is een van zijn empathische brieven in de bundel Een aangename postumiteit uit 2004, waarover ik twee dagen geleden schreef. Rozette Servaes was een zondagsdichteres, die hem in zijn hoedanigheid van hoofdredacteur van het Nieuw Wereldtijdschrift een aantal van haar gedichten had toegestuurd. „U maakt de fouten die daarbij horen,” schreef De Coninck, „de meeste van uw gedichten rijmen te naïef, zijn sympathiek omdat ze onhandig zijn, niet: omdat ze goed zijn, zijn soms gewoon stuntelig.”  Eén enkel gedicht stijgt echter boven alles uit, vond hij. „‘Lommel’, over het soldatenkerkhof aldaar. Daarvan zou een poster gemaakt moeten worden voor elke vredesbeweging van nu tot het jaar 2.100. Dat is dan ook geen gedicht van een dichter – want die zit in een ivoren toren te vergeten waar het leven om gaat – maar van een huismoeder, die weet hoeveel een kilo suiker kost, en vanaf welke maand de asperges weer betaalbaar worden. En op die nuchtere manier weet zij ook hoeveel een oorlog kost. Ik vind het een buitengewoon mooi, ontroerend gedicht.” Om precies te zijn: in de Belgische gemeente Lommel bevindt zich de Duitse Militaire Begraafplaats, de grootste West-Europese begraafplaats uit WO II, waar bijna 40.000 Duitse soldaten begraven liggen. De Coninck hield van zondagsdichters, althans van hun mooiste gedichten, hoe zeldzaam ook. Zo juichte hij het zondagsdichtersfestival uit de jaren zeventig in Amsterdam toe, waarbij schrijvers als Simon Carmiggelt en Remco Campert waren betrokken. Hij schreef aan Servaes:  „Als de almaar academischer, almaar etherischer, almaar specialistischer poëzie geen voeling blijft houden met de vierkante spontaneïteit van deze zondagsdichters, gaat de hele poëzie de verkeerde kant op. Nee: géén kant op. De ogenblikkelijke vergetelheid in. ‘Lommel’, als ik het hardop voorlees, krijg ik er telkens weer tranen van in de ogen.” Hij prees Servaes als „een moeder, zoals ik er ook een zou willen hebben (al schat ik dat we ongeveer even oud zijn) die per ongeluk, nee, per geluk, nee, gewoon omdat ze zichzelf is, per jaar ongeveer één mooi gedicht schrijft”.    De Coninck nam het gedicht ‘Lommel’ over in zijn column in De Morgen en in zijn essaybundel De flaptekstlezer. Overdreef hij? Oordeel zelf. Hier liggen geen soldaten maar jongens die goed konden timmeren, beenhouwers, profeten en onderwijzers. Ze speelden vroeger voetbal. Hier liggen  schilders, ramenwassers en dromers. Ze droomden ervan een eigen café en eethuis te beginnen. Ze namen vroeger centen mee naar hun café, later hun lief die nu alleen moet gaan. Hier liggen geen soldaten maar herders en boeren, metsers en heel jonge ministers. En bankbedienden. Winkeliers, tuinmannen, schrijvers. En veel vaders. Van nu en later. Hier slapen kinderen van zeventien. Hier slapen schouders en lieve jukbeenderen.  Hier slapen misschien drie echte soldaten, misschien vier. ||https://www.nrc.nl//nieuws/2022/09/02/mooi-zondagsgedicht-a4140484
2022-09-02||Opinie | Schuchter||Op vakantie ga ik altijd graag naar het naaktstrand.  Bij het bezoek aan een nieuwe plek word ik gewaarschuwd door een familie naast mij. „Er loopt een vreemd mannetje in de duinen dat soms dames op het naaktstrand aanspreekt, maar je hoeft niet bang voor hem te zijn.” Inderdaad, een uurtje later daalt er een mannetje van het duin af en spreekt mij schuchter aan. „Wilt u seks met mij?” „Nee, dank u”, zeg ik beleefd. „O, jammer”, zegt hij en sloft moedeloos terug de duinen in. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/02/schuchter-a4140482
2022-09-02||Grieks sonnet||Ik was op studiereis naar Griekenland voor de historische roman waaraan ik werk en die over de tijd zal gaan waarin democratie vervalt en strandt.   Mijn telefoon voorkwam dat ik het heden vergeten zou. Ik las dat Nederland door duizend opgaven werd overmand en dat er visieloos werd opgetreden.  Ik zag de armoe en de wanhoop van het land dat door de Trojka was geknecht om speculatie op bankroet te stuiten.   Historie loopt niet af als een roman.  De oude tempels geven niet het recht op happy-ends. Men kan het boek niet sluiten.  31 augustus 2022||https://www.nrc.nl//nieuws/2022/09/02/grieks-sonnet-a4140478
2022-09-02||Sudoku van vrijdag 2 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/02/sudoku-a4140474
2022-09-02||In het midden||Horizontaal: 1. Yoko __, stripheldin 6. Past voor cirkel of tafel 9. ‘VN: ernstige mensenrechtenschendingen tegen __’ 12.  Zwak 14.  Past voor openbare of Dorische 15. Van de Zandschulp staat 22e op hun lijst 16.  Verbazing __ 21.  Keurorganisatie 22.  Financiert geleerdheid 23.  Franse kathedraalstad 25.  Timmermans’ werkplek 26.  Doorstart 28.  Zorgt dat iets gladjes verloopt 29.  ‘VVD-kamerlid De __ stapt op wegens asielaanpak’ 30.  ‘__ blijft toch bij PSV’ Verticaal: 2.  Laatste stuk gezang 3.  Lik 4.  Hoog bevel 5. De W van ATWT 6.  Aanprijzer 7. Oorspronkelijk 8.  (Taalkundig) thema 10. Gaat __ lekker? 11.  Wilde lama 12.  Comment ça __, zomerhit uit 1983 13.  Kwam laatst uit Ter Apel  17.  Resterend 18. Dat is niet van het huis 19.  Wat let __ 20.  __ en met 21.  Hildegard __, Duitse diva 24.  __ Gerrit de postduif 27.  Varia Oplossing puzzel 1 september.  Horizontaal: 1. BOPPE 5. VITALI 9. EPE 10. DROL 12. OL 13. GOEROE 14. EROPAF 16. REL 17. CLUE 19. REAL 22. TOGA 25. VLNR 26. VAT 28. IBERIA 29. AGASSI 30. EO 31. NOTE 32. OLÉ 33. GULLIT 34. LIPA   Verticaal: 1. BEGROTING 2. OPOE 3. PEEL 4. EDOCH 5. VLEESNAT 6. TOORN 7. ALPE 8. INFLATIE 11. RELEVANT 15. AA 18. URL 20. CAROL 21. ORGEL 23. OB 24. GEEL 26. VSOP 27. ASLA  In het midden: CHERSON ||https://www.nrc.nl//nieuws/2022/09/02/in-het-midden-a4140472
2022-09-02||ThuiskokMasgouf||Deze gegrilde vis is het nationale gerecht van Irak. Biber salcasi is paprikapuree en vindt u bij Turkse en Midden-Oosterse winkels en in sommige grote supermarkten. U kunt de vis ook in de oven bakken.  Spoel de vis schoon onder koud stromend water. Dep droog. Smeer de vis in zijn geheel in met olijfolie. Smeer de binnenkant in met de biber salcasi en bestrooi de hele vis met 2 theelepels zout. Laat dit 15 minuten intrekken. Maak de tamarindesaus door de olijfolie te verhitten in een kleine koekenpan op middelhoog vuur en fruit hierin de ui glazig. Zeef de tamarindepulp in een kleine vergiet. Voeg de tamarindepuree, knoflook, tomatenpuree, gedroogde limoen, het korianderzaad, de zwarte peper en 1 theelepel zout toe en bak 5 minuten mee. Leg de vis in de grillmand. Idealiter gebruik je een vuurkorf in de tuin waarbij je de grillmand op een afstandje laat steunen op een stuk hout en de mand zo draait dat de huidkant van de vis naar het vuur gericht is. Wanneer je de vis gaat barbecueën, leg de vis dan 6 minuten met de huidkant op de grill. Draai om, leg de vis met de ‘vleeskant’ op een minder heet gedeelte van de barbecue en laat nog 5 minuten garen. Serveer de vis met de tamarindesaus. VOOR 2 PERSONEN: Sara Shawkat Noomi Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/02/thuiskokmasgouf-a4140469
2022-09-02||Man die Nederlandse militair doodschoot in Indianapolis aangeklaagd voor moord||De 22-jarige man die vastzit voor het neerschieten van Nederlandse militairen in de Amerikaanse stad Indianapolis wordt aangeklaagd wegens moord op de 26-jarige commando Simmie Poetsema. Dat melden diverse Amerikaanse media donderdagavond. De 22-jarige Shamar Duncan wordt daarnaast verdacht van poging tot moord op de twee andere Nederlandse militairen die bij de schietpartij gewond raakten.  De drie militairen werden in de nacht van vrijdag op zaterdag beschoten voor hun hotel tijdens een drive-by shooting. Ze waren in de Verenigde Staten met hun eenheid voor een oefening. De mannen liepen tijdens hun vrije avond een groep tegen het lijf die, zou blijken uit verklaringen in het politiedossier, dat is ingezien door de lokale krant de IndyStar, op zoek was naar ruzie.  De groep belaagde de drie Nederlanders op hun weg vanuit een nachtclub terug naar hun hotel. De militairen probeerden de boel te sussen, zag een getuige, maar de situatie escaleerde tot een gevecht. De Nederlanders liepen door, maar de groep stapte in een auto, draaide om en beschoot het drietal terwijl onder het langsrijden. Simmie Poetsema werd in zijn hoofd geraakt en overleed een dag later aan zijn verwondingen. Zijn twee collega-militairen raakten gewond maar zijn buiten levensgevaar.||https://www.nrc.nl//nieuws/2022/09/01/man-die-nederlandse-militair-doodschoot-in-indianapolis-aangeklaagd-voor-moord-a4140529
2022-09-02||Leerlingen VS lopen  achter na schoolsluitingen corona||De schoolsluitingen tijdens de coronapandemie hebben desastreuze gevolgen gehad voor Amerikaanse basisschoolleerlingen. De negatieve effecten zijn vooral gevoeld door zwakke leerlingen,  kinderen in buitenwijken en in kleine plaatsen. Dat blijkt uit het ‘Nationale Rapport’ dat het Centrum voor onderwijsstatistiek woensdag publiceerde.  Kern daarvan is een landelijke test onder 14.800 kinderen van negen jaar, waarbij de uitkomsten werden vergeleken met een test voor dezelfde leeftijdscategorie in 2020.  De leesvaardigheid bleek in die twee jaar gemiddeld met vijf punten te zijn afgenomen, van 220 naar 215 – de sterkste afname sinds 1990. Hun rekenscore ging met zeven punten achteruit van 241 naar 234 – de sterkste daling sinds de landelijke test in 1971 voor het eerst werd afgenomen. De zogenoemde National Assessment geldt als de betrouwbaarste test in de Verenigde Staten. „Ik was verrast door de omvang van de achteruitgang”, zei Peggy Carr, hoofd van het centrum dat de test afnam. Volgens haar is de belangrijkste bevinding nog wel dat op geen enkel punt en in geen enkele categorie de vaardigheden van de leerlingen vooruit zijn gegaan. Overigens blijkt uit de statistieken die het centrum verspreidde dat tussen 2012 en 2020 zowel lees- als rekenvaardigheid gemiddeld licht afnam. Arme kinderen zonder computer lijken te kampen met meer achterstand  De grote klappen vielen bij zwakkere leerlingen. Bij lezen gingen de zwakste negenjarigen tien punten achteruit, de leerlingen met de hoogste scores maar twee punten. Bij rekenen was het verschil respectievelijk twaalf en drie punten. Kinderen met een Afrikaanse of Latijns-Amerikaanse achtergrond vielen verder terug dan andere scholieren. Arme kinderen, uitgedrukt in het aantal kinderen dat recht heeft op gratis lunch op school, liepen ook een grotere achterstand op. Dat lijkt direct samen te hangen met de vraag welke leerlingen een computer voorhanden hadden – een voorwaarde om te kunnen deelnemen aan de online lessen die tijdens de lockdowns werden gegeven.  Uitgerekend de zwakste leerlingen hadden in slechts 58 procent van de gevallen de beschikking over een computer, een kwart kon maar gebruik maken van snel internet en maar 15 procent van hen had een- of tweemaal per week iemand die hen met huiswerk kon helpen. Bij kinderen in het hoogste kwart van de score had 83 procent de beschikking over een computer, 43 procent over snel internet en werd 23 procent af en toe met huiswerk geholpen.  Onderwijskundigen die zich in Amerikaanse media lieten horen, concludeerden daaruit dat de onderlinge verschillen tussen kansarme en kansrijke kinderen de komende jaren heel snel zullen oplopen. Testscores, ook in de laagste klassen van het basisonderwijs, zijn een genadeloze voorspeller van de onderwijscarrière van kinderen. Ter vergelijking: in Nederland deed het Nationaal Cohortonderzoek Onderwijs  afgelopen voorjaar onderzoek naar de leerprestaties op de basisschool na de eerste schoolsluiting  en daar kwam een gemêleerd beeld uit naar voren. Bij rekenen, wiskunde en spelling waren de achterstanden door het thuisleren nog niet ingelopen. Maar begrijpend lezen was al op het niveau van vóór de pandemie. ||https://www.nrc.nl//nieuws/2022/09/01/leerlingen-vs-lopen-achter-na-schoolsluitingen-corona-a4140517
2022-09-02||Macron kan klimaatcrisis niet negeren na zomer vol extremen|| Plots is het menens. De start van het politieke jaar staat in Frankrijk na een zomer vol extremen in het teken van klimaatverandering, en de houding van de autoriteiten is alarmerender dan de Fransen gewend zijn.  President Emmanuel Macron zette vorige week de pessimistische toon. De man die zich enkele maanden geleden nog een „bewuste optimist” noemde die in iedere crisis een kans op verbetering ziet, kondigde bij de eerste ministersbijeenkomst van het jaar met een serieuze blik „het einde van de overvloed, het einde van de onbezorgdheid, het einde van de vanzelfsprekendheid” aan. De klimaatcrisis en de oorlog in Oekraïne zouden leiden tot een „grote omwenteling” waarna men er niet meer vanuit kan gaan dat grondstoffen en water, producten en technologieën altijd maar beschikbaar zijn. De president toonde zich bereid verstrekkende maatregelen te nemen. Premier Élisabeth Borne deed er  maandag een schepje bovenop bij een bezoek aan werkgeversorganisatie Medef. Daar stelde zij dat de klimaatcrisis „niet een waarheid is die ongemakkelijk is, maar een waarheid die verwoest” – verwijzend naar het boek Een ongemakkelijke waarheid van de voormalig vicepresident van de Verenigde Staten Al Gore. Borne droeg Franse bedrijven op een plan op te stellen voor hoe zij deze winter hun energieverbruik met 10 procent zullen terugdringen en beloofde dat de ministeries hetzelfde gaan doen. Een straf voor bedrijven die hun energieverbruik niet terugdringen, noemde ze niet. Wel dreigde Borne dat als er „rantsoeneringen” komen in de vorm van energiequota, bedrijven als eerste aan de beurt zijn. Huishoudens zullen gespaard worden, beloofde ze. Deze vrijdag wordt alweer een volgende stap gezet. Dan komen de regering en Macron samen in een zogenoemde Conseil de Défense (Defensieraad) om te spreken over de energie- en klimaatcrisis. Dergelijke raden worden  enkel gevormd in noodgevallen, zoals tijdens de coronapandemie.  Klimatoloog Valérie Masson-Delmotte van het internationale klimaatpanel IPCC zal  aanwezig zijn en de ministers moeten achteraf een plan uitwerken  voor hoe zij de „ecologische transitie” op hun eigen terrein gaan versnellen. Ook zal Macron vrijdag zijn routekaart uitleggen voor wetsvoorstellen die de komende weken voorbereid zullen worden, naar verwachting ook over energie en klimaat. Franse president verwacht het einde van de overvloed en de onbezorgdheid Het lijkt erop dat de regering onder president Macron zich na een zomer van extremen gedwongen voelt naar een hogere versnelling te gaan. In juni, juli en augustus was het gemiddeld 2,3 graden warmer dan wat normaal is voor deze periode van het jaar, zo meldde Météo France deze week in een voorlopig overzicht over het weer in de zomer van 2022. Daarmee is het de op een na heetste zomer sinds het begin van de metingen. Météo France telde bovendien een recordaantal van 33 ‘hittegolfdagen’ waarbij het gemiddeld 25 graden of warmer is. Ook op lokaal niveau werden talloze records verbroken. Zo beleefde het Zuid-Franse Nice 56 achtereenvolgende ‘tropische nachten’, waarbij het kwik niet onder de 20 graden daalde. Net als in andere Europese landen, was het deze zomer ook in Frankrijk extreem droog. Op nationaal niveau was er sprake van een neerslagtekort van 25 procent in de drie zomermaanden (wederom een record) – met eindeloze gele akkers, zorgen over de oogsten en  watertekorten en -quota tot gevolg. De droogte maakte bossen bovendien licht ontvlambaar en leidde zo indirect tot meerdere grote branden die soms weken aanhielden. Volgens het European Forest Fire Information System (EFFIS) is dit jaar in Frankrijk tot dusver 62.000 hectare bos in rook op gegaan, zo berekende nieuwszender France Bleu. Ook dat is een record. Andere zorgwekkende ontwikkelingen waren de hevige  storm die twee weken geleden op Corsica vijf levens eiste en de opwarming van de Middellandse Zee – die deze zomer 4 tot 6 graden warmer was dan wat normaal is voor de tijd van het jaar. Dat het politieke jaar weer begonnen is, is niet alleen te merken aan de terugkeer van de ernstige Macron en Borne in de Franse pers. Ook zijn de door oppositiepartijen aangezwengelde kibbelpartijen (in Frankrijk eufemistisch polémiques genoemd) terug van weggeweest na een relatief ophefvrije zomer.  Het ging onder meer over een kartwedstrijd in een gevangenis en niet erkende geneeswijzen op een zorgplatform, maar ook hier voerde de klimaatcrisis de boventoon.  Zo werd de afgelopen twee weken hevig gediscussieerd over de noodzaak om privéjets te verbieden vanwege hun uitstoot en over de uitspraak van een klimaatwetenschapper op de rechtse zender BFM TV die stelde dat waterslurpende hobby’s als  golfen mogelijk zullen moeten verdwijnen. En deze week ontstond een vurige discussie over de toekomst van de barbecue nadat de groene politicus Sandrine Rousseau had gezegd dat „barbecues voor mannelijkheid staan”.  Dat klimaat  op ieders agenda staat, is duidelijk. Verwacht wordt dat binnenkort  extra maatregelen aangekondigd zullen worden. Voorstanders van een ferm klimaatbeleid benadrukken dat  president Macron al sinds zijn eerste verkiezing in 2017 gouden bergen belooft op het gebied van klimaat, maar Frankrijk  op Europees niveau juist achterloopt met de klimaatdoelen. Het moet dus nog blijken of het ook dit jaar bij grote woorden en kleine polémiques blijft. ||https://www.nrc.nl//nieuws/2022/09/01/macron-kan-klimaatcrisis-niet-negeren-na-zomer-vol-extremen-a4140512
2022-09-02||CBS: afgelopen jaar sterkste huurstijging in acht jaar tijd|| Niet alleen boodschappen, elektriciteit en benzine worden duurder, maar ook het huren van een woning. In de afgelopen twaalf maanden gingen de huren gemiddeld met 3 procent omhoog. Dat was de sterkste stijging sinds 2014, berekende statistiekbureau CBS na de jaarlijkse huurverhoging per 1 juli. Dat de huren nu meer zijn toegenomen dan een jaar geleden, is niet gek. In 2021 werden ze op last van het Rijk bevroren vanwege de coronacrisis. Huurstijgingen waren alleen mogelijk als nieuwe huurders een woning betrokken..  „Maar de huren stegen ook meer dan de jaren ervoor”, zegt Peter Hein van Mulligen, hoofdeconoom van het CBS. Sinds 2017 zijn ze  per jaar steeds meer gaan stijgen: van gemiddeld 1,9 procent (2017), tot 2,5 procent (2019), en nu dus 3 procent. Sociale huurwoningen zijn aan striktere regels gebonden en daar was de huurstijging dan ook lager dan bij vrijesectorwoningen: gemiddeld 2,6 procent versus 3,8 procent. En, weinig verrassend: in Amsterdam stegen de huren het hardst, gemiddeld met 3,6 procent.  In de hoofdstad maakten alle woningcorporaties gebruik van de nieuwe mogelijkheid om bij sociale huurders met een hoog middeninkomen een inkomensafhankelijke huurverhoging door te voeren van 50 of 100 euro per maand, schreef Het Parool eerder. Terwijl volgens Aedes, de koepel van woningcorporaties, landelijk gezien ‘slechts’ 40 procent van de corporaties dit deed.   De laagste gemiddelde huurstijging was er in Friesland en Drenthe: 2,5 procent.  Woonkosten, waaronder de huren, wegen voor een aanzienlijk deel mee in de berekening van de inflatie, zegt Van Mulligen. „Voor meer dan 20 procent.” Dat drukt de inflatie vrijwel altijd, omdat huren doorgaans minder hard stijgen dan andere kosten. Maar omdat de huren vorig jaar met slechts 0,8 procent toenamen, en nu dus ineens een stuk meer, treedt dat effect minder sterk op. Van Mulligen: „De huren duwen de inflatie minder naar beneden dan anders.” Dat een steeds groter deel van het inkomen van huurders naar wonen gaat, bleek onlangs ook uit het Woononderzoek 2021, een driejaarlijks onderzoek van het CBS. Startende huurders waren vorig jaar gemiddeld 36,5 procent van hun inkomen aan huur kwijt. Particuliere huurders zelfs 42 procent, als ook kosten voor gas en elektra worden meegerekend – en dat was nog voor de enorme prijsstijgingen. Woningcorporaties signaleren in de eerste maanden van dit jaar een toename in het aantal huurders met betalingsachterstand, aldus Aedes. Dit terwijl het aantal achterstanden en huisuitzettingen juist jarenlang daalde.  „De betaalbaarheid van wonen is een steeds groter probleem voor huurders”, zegt Marcel Trip van de Woonbond. „We roepen op daar wat aan te doen.” De Woonbond wil dat het kabinet de voorgenomen huurverlaging voor lage inkomens per 2024 een jaar vervroegt. Hierdoor gaan een half miljoen huishoudens 57 euro per maand minder betalen. Minister Hugo de Jonge (Volkshuisvesting en Ruimtelijke Ordening, CDA) heeft toegezegd te verkennen of dit technisch mogelijk is.  Uit deze week uitgelekte plannen van het kabinet om de koopkracht te herstellen, blijkt dat de huurtoeslag wordt verhoogd.  Hoe en met hoeveel, is niet bekend. Eerder werd bekend dat de maximale huurverhoging voor sociale huurwoningen vanaf volgend jaar niet meer gekoppeld is aan de inflatie, maar aan de cao-loonontwikkeling. Huren mogen dan met een half procent minder stijgen dan de gemiddelde cao-loonstijging. ||https://www.nrc.nl//nieuws/2022/09/01/sterkste-huurstijging-in-acht-jaar-a4140507
2022-09-02||‘Finnen zijn vooral geschrokken  van Sanna Marins ordinaire smaak’||Behalve bakken kritiek kreeg de Finse premier Sanna Marin (36) ook veel steun na het verschijnen van de video waarin ze uitdagend danst op een feestje bij vrienden thuis. Onder de hashtag ‘Solidair met Sanna’ delen vrouwen overal ter wereld nu     dansfilmpjes van zichzelf. Ook het Amerikaanse Congreslid Alexandria Ocasio-Cortez (32) schaarde zich deze week dansend achter de Finse premier. „Ik denk dat de media zich misleid voelen door Marin, omdat ze een vals imago heeft verkocht.” Foto Ilkka Vuorinen, CSD
 Oud-presidentskandidaat Hillary Clinton (74) twitterde een aanmoediging aan Marin om te blijven dansen. Ze schreef daarbij dat actrice Ginger Rogers precies hetzelfde deed als haar beroemde  danspartner Fred Astaire, „maar dan achteruit en op hoge hakken”. Lees: vrouwen doen niet onder voor mannen, terwijl ze meer hinder ondervinden.        Sinds het filmpje van de dansende premier is verspreid, worden Finse sociologen door buitenlandse journalisten  platgebeld  met de vraag  hoe seksistisch de Finnen zijn. Taina Meriluoto, van de universiteit van Helsinki, vindt dat nogal meevallen, vertelt ze in een gesprek via een videoverbinding.   Waar kijken we precies naar, waarom hebben jullie het al meer dan twee weken over een dansje? „In Finland draait het debat primair om de vraag of dit gepast gedrag is voor een premier – ongeacht het geslacht. In het verleden hadden we vergelijkbare  schandalen met mannelijke politici. Maar internationaal kreeg de zaak een feministisch frame. Daar klonk al snel dat Marin  wordt aangevallen omdat ze een vrouw is in een machtspositie.   „Dit frame beschermt Marin nu, omdat ze kan zeggen dat ze alleen kritiek krijgt omdat ze een vrouw is. En ze heeft dit  behendig gebruikt, bijvoorbeeld door de solidariteitsverklaring van Clinton te retweeten. Dat is makkelijk voor haar, want ze is een sociale mediaster, zoals we die in Finland nog nooit hebben gezien.”   Dus het dansfilmpje was in Finland niet anders beoordeeld als   Marin een man was geweest?  „Nee.   „Volgens mij heeft het veel te maken met klasse en smaak. Wat het internationale publiek niet doorheeft, is dat de eerste reactie van veel Finnen was: ‘O mijn god, hoe kan ze zó dansen, als een tiener, op zulke ordinaire muziek?’ Marin komt uit een arbeidersmilieu, dus volgens mij is de eerste associatie dat ze een slechte smaak heeft, ook wat kleding betreft – een witte broek – en nog belangrijker: wat vrienden betreft. Want de andere mensen op het gefilmde huisfeestje zijn influencers, goedkope beroemdheden – onaardig gezegd. Als Marin dronken was gefilmd tijdens een dinertje, zou het niet zoveel problemen hebben opgeleverd. Maar ze was aan het twerken, het was ordinair. Het gaf mensen een ongemakkelijk gevoel. „En dat raakt aan een ander belangrijk punt van kritiek: of ze in staat is om publiciteit te managen, wat dezer dagen heel belangrijk is voor een politicus. Veel mensen verwijten Marin niet wat ze gedaan heeft, maar dat wij het konden zien. Dat roept de vraag op of ze een land kan leiden.” Finse media houden er maar niet over op. Hebben ze iets tegen haar?  „Ik denk dat de media zich misleid voelen door Marin, omdat ze een vals imago heeft verkocht. Want ze was eerst het lievelingetje van de media, een prachtige jonge vrouw, die heel goed omgaat met de pandemie en de oorlog. Haar imago was altijd heel serieus. Ze praat heel  kalm en duidelijk. En ze sprak over hoe graag ze haar huis schoonmaakt, ze deelde een recept voor fetataart.   „En nu zien we opeens deze beelden. Van iemand die de hele nacht feest. Dus mensen denken: ze is anders dan ze zich voordeed, ze heeft ons voor de gek gehouden.”  Zijn Finnen preutser dan andere Europeanen?  „Nee, dat zou me verbazen, want we hebben een grote saunacultuur en zijn er trots op dat we ons naakt comfortabel voelen, ook naast vreemden.”  In hoeverre spelen sociale media een rol bij  deze rel? Zo’n filmpje was vroeger toch ondenkbaar? „Er zijn  de laatste weken natuurlijk veel parallellen getrokken met andere regeringsleiders die veel te veel dronken tijdens internationale bijeenkomsten. Zo van: ‘Dit is niet nieuw, we hebben het alleen nog nooit gezien. Dit is een fenomeen dat past in het sociale media-tijdperk.’  „Maar er zijn nog zoveel onbeantwoorde vragen. Ze was aan het dansen voor de camera, zich ervan bewust dat ze werd gefilmd. Waarom zou ze dat doen? Een mogelijke verklaring  is dat ze het filmpje naar buiten wilde brengen. Omdat ze wist dat dit haar een internationale beroemdheid zou maken.”  Maar helpt het haar ook om in april de nationale   verkiezingen te winnen? „Dat is moeilijk te zeggen. Aan de ene kant heeft haar partij  grote moeite  jonge kiezers te trekken, en dit helpt daarbij. Maar ik weet zeker dat dit niet goed valt bij de zeventigers die al op de SDP stemden.”  Er wordt ook gespeculeerd dat Rusland achter het lekken van het filmpje zit.  „Ook daarvoor is geen bewijs. Maar het is wel duidelijk geworden dat we niet goed voorbereid zijn op een informatie-oorlog, als zo’n minuscule gebeurtenis zo’n grote chaos en verdeeldheid veroorzaakt in de Finse samenleving.” Splijt de kwestie echt het land? „In mijn sociale bubbel zijn de meeste mensen vooral verbaasd dat de zaak is opgeblazen tot zulke grote proporties. Maar Marin heeft de mensen die al tegen haar waren wapens gegeven die ze eerst niet hadden. Dat was niet slim van haar.” Dus Poetin lacht hoe dan ook in zijn vuistje? „Ja.”  Waait het binnenkort  over of is deze heisa nog niet voorbij? „Ik zou willen van wel, maar ik ben bang van niet. Want ik weet zeker dat er meer beelden zullen opduiken van Sanna Marin. De media spitten nu alle kanalen af op zoek naar meer belastend materiaal.” Later mailt Taina Meriluoto nog een nuancering. „Ik zei dat Marin niet anders zou zijn beoordeeld als ze een man was geweest. Ik wil het gender-aspect niet bagatelliseren. Ik denk dat het wel degelijk uitmaakt dat ze een vrouw is, maar veel minder dan internationale media suggereren.”||https://www.nrc.nl//nieuws/2022/09/01/finnen-zijn-vooral-geschrokken-van-sanna-marins-ordinaire-smaak-a4140514
2022-09-02||Hogescholen zien misbruik van studentenvisa en worden strenger voor buitenlandse studenten||Hogescholen gaan strengere inschrijfeisen stellen aan studenten van buiten de Europese Unie. Ze hebben sterke aanwijzingen  dat studentenvisa  breed worden misbruikt voor illegale migratie naar Nederland. Dat blijkt uit onderzoek door NRC naar het fenomeen van ‘verdwijnstudenten’ – jongeren uit landen als Bangladesh, Sri Lanka, Nepal, Pakistan, India en Nigeria die zich inschrijven voor een Nederlandse hogeschoolopleiding om zo een studentenvisum te bemachtigen, en vervolgens in de illegaliteit verdwijnen. Hogeschool Saxion had in 2017 ook al last van ‘verdwijnstudenten’  uit Nepal en Bangladesh. Op dit moment geven meerdere  hogescholen aan dat ze hiermee kampen.  Hoeveel studenten  op deze manier  naar Nederland komen, wordt niet geregistreerd. Wel is duidelijk dat hogescholen de aantallen aanmeldingen uit deze risicolanden de afgelopen jaren sterk hebben zien stijgen, tot soms  honderden per instelling per jaar. Daarvan wijzen ze inmiddels het merendeel af. Vorig jaar waren er vooral problemen met Bangladesh. Immigratiedienst IND kreeg in 2021 „signalen over studenten in het hoger onderwijs die vroegtijdig uitvallen, in het bijzonder uit Bangladesh”, zegt een woordvoerder. Het aantal Bengaalse studenten aan hbo-instellingen is de afgelopen jaren bijna verviervoudigd, blijkt uit cijfers van het ministerie van Onderwijs – van 110 in 2018 tot 399 vorig jaar. In de hoofdstad Dhaka zijn tientallen bedrijfjes en consultants gevestigd die jongeren adviseren en helpen bij het aanvragen van studentenvisa. De IND doet extra onderzoek naar Bengaalse studenten in Nederland, omdat de dienst vermoedt dat velen hun studie hebben gestaakt en inmiddels als zzp’er werken. Studenten uit Bangladesh hebben zich volgens de IND-woordvoerder „in relatief grote aantallen inschreven als zelfstandige met een eenmanszaak”. Ook bekijkt de dienst de manier waarop hbo-instellingen „beoordelen of een student aan de vreemdelingrechtelijke voorwaarden voldoet”. De extra controles van de aanmeldingen uit risicolanden doen een groot beroep op capaciteit van de hogescholen. Aanvragen moeten stuk voor stuk worden beoordeeld en gemotiveerd worden afgewezen. De Vereniging Hogescholen vermoedt de tussenkomst van mensensmokkelaars, die lijken te shoppen tussen verschillende hbo-instellingen, zegt coördinator internationalisering Arnaud Stadermann. „Het lijkt alsof ze zwakke plekken in het systeem zoeken. Dan krijgt de ene school opeens vijftig vrijwel identieke inschrijvingen uit een bepaald land, de volgende keer proberen ze een andere opleiding.”  De vereniging werkt daarom aan een richtlijn voor alle 36 aangesloten hbo-instellingen. Daarin staat onder meer dat studenten uit Bangladesh en andere risicolanden voorafgaand aan het collegejaar het volledige collegegeld moeten overmaken, dat ze moeten bewijzen dat ze voldoende geld hebben om in Nederland te verblijven en ze via (digitale) intakegesprekken de instellingen van hun studieplannen moeten overtuigen. Over de richtlijn is intensief contact met het ministerie van Onderwijs, aangezien „toegankelijkheid één van de uitgangspunten is van ons onderwijsstelsel”,  zegt een woordvoerder. Hogescholen mogen studenten niet op basis van alleen hun nationaliteit strenger beoordelen, omdat dit discriminatie is. Diverse hogescholen herkennen de problemen met verdwijnstudenten. Bij InHolland meldden zich vorig jaar 94 studenten uit Bangladesh, zegt een woordvoerder. Daarvan werden er uiteindelijk 19 toegelaten. Vier van hen zijn inmiddels  gestopt met hun studie.  Om misbruik tegen te gaan vraagt InHolland vanaf dit jaar studenten uit risicolanden buiten de EU „het volledige bedrag aan collegegeld, leefgeld en fees voor de IND en zorgverzekering voorafgaand aan de aanvraag voor een verblijfsvergunning” over te maken, aldus de woordvoerder. „De andere niet-EU-nationaliteiten volgen nog de ‘oude’ route en kunnen later betalen.” Hogeschool Saxion hanteert inmiddels een vergelijkbaar systeem. Onderdeel daarvan is dat studenten van buiten de EU zich eerder moeten aanmelden dan andere studenten.  ||https://www.nrc.nl//nieuws/2022/09/01/hbo-ziet-misbruik-studentenvisa-a4140516
2022-09-02||De Finse premier Marin danste, net als Obama, May en Jeltsin  – vanwaar alle ophef?||Een dertiger die op een huisfeestje uitgelaten danst voor de camera van een mobiele telefoon, waarna het filmpje op sociale media verschijnt. Het is zo normaal in dit tijdsgewricht.  Maar niet als het om een premier gaat. En dat heeft Sanna Marin (36) geweten. Nadat het dansfilmpje vorige maand was uitgelekt, kreeg de Finse premier (van de sociaal-democratische SDP) het van alle kanten om haar oren.  Finse conservatieve politici noemden het ongepast voor een premier zo te feesten tijdens de oorlog in Oekraïne en begrepen niet waar zij de tijd vandaan haalde, met de dreiging van Rusland langszij. Daarbij klonk het dat Marin met haar losbandigheid een slecht voorbeeld zou zijn voor haar vierjarige dochter. De grootste krant van Finland, Helsingin Sanomat, schreef in een commentaar dat de gelekte video getuigde van naïviteit, omdat Marin zich kwetsbaar had gemaakt voor chantage. Vanuit obscure mediakanalen kwam de suggestie dat er cocaïne in het spel was geweest.  Een parlementariër van de Centrumpartij – die deelneemt aan Marins coalitie – eiste daarop een drugstest. En ook vanuit SDP-gelederen kwam kritiek. Zo vond voormalig partijsecretaris Mikael Junger dat Marin zich „belachelijk” had gemaakt en zei hij te vrezen voor haar carrière, en voor de verkiezingen in april.  Want twee weken na publicatie van de video discussieert Finland immer nog over de vraag of een premier zich zo’n uitspatting kan permitteren. Buiten Finland vraagt men zich intussen  vooral af of Marin anders zou worden beoordeeld als  ze een man van middelbare leeftijd was geweest.   Zelf reageerde Marin aanvankelijk koel op het filmpje: „Dit was een privégelegenheid. We waren gewoon aan het feesten, op een onstuimige manier. Ik danste en zong.” Ze gaf toe dat ze aardig wat alcohol  gedronken had, maar ontkende drugsgebruik. „Ik deed niks illegaals.” Hoewel ze die eis onterecht vond, deed ze  een drugstest.  Die bleek negatief, maar de kritiek zwol verder aan toen een foto opdook van twee zoenende influencers die hun borsten ontblootten op een feestje in de residentie van de premier. Voor hun borsten hielden ze een bordje met ‘Finland’ erop, dat oogde of het van een internationale top was meegenomen. Daarvoor bood Marin haar excuses aan.  Een dag later barstte de premier op een partijbijeenkomst in tranen uit. „Ik ben een mens”, zei ze. „En ook ik heb in deze donkere tijden wat vreugde, licht en plezier nodig.” Ze had echter nog nooit een werkdag gemist, zei Marin, en noemde haar feestjes „niet relevant” in het licht van haar zware taken.  Marin oogstte sinds haar aantreden in 2019  – als de jongste premier ter wereld – veel lof voor haar corona-aanpak en recentelijk de Finse aanvraag voor het NAVO-lidmaatschap. De populariteitscijfers van haar regering waren altijd – zelfs midden in de pandemie – ver boven gemiddeld. En met het dansfilmpje oogst Marin ook succes. Sommige Finnen vinden een feestende premier niet meer dan  normaal. Anderen vinden het juist   cool. Op sociale media verschijnen steeds meer dansende vrouwen die steun aan Marin betuigen. Onder wie: Hillary Clinton (74). De voormalige Amerikaanse presidentskandidaat  twitterde deze week  een foto van haarzelf, dansend tijdens een bezoek aan Colombia in 2012, toen ze minister van Buitenlandse Zaken was.  Eerder dansten  andere wereldleiders al voor de camera’s. Boris Jeltsin liet zich eens helemaal gaan (en werd prompt herkozen). Dmitri Medvedev  was verrassend soepel in zijn heupen, stukken swingender dan Emmanuel Macron. Barack Obama hield er ook wel van. Theresa May waagde meerdere pogingen (onder hoongelach). Een op tafel dansende Sigrid Kaag haalde vorig jaar de Nederlandse voorpagina’s, en werd daarna breed gediskwalificeerd als ‘geënsceneerd’. Soms voelt het alsof voor sommigen mijn bestaan alleen al een provocatie is Sanna Marin premier van Finland Ze trokken allemaal bekijks, en commentaar. Maar niemand kreeg het zo over zich heen als Marin. Waar zit dat hem in? Marin danste even uitbundig als Jeltsin. Ze genoot er duidelijk net zo van als Obama. Evenals Medvedev besefte ze tijdens het dansen vermoedelijk niet dat de beelden de wereld over zouden gaan.  Anders aan deze video is dat Marin „een heel goede danser is, die zich sexy kleedt en sexy beweegt”, zei Eeva Luhtakallio, professor sociologie aan de universiteit van Helsinki tegen  The New York Times.  Ook anders is Marins leeftijd. „Ik vertegenwoordig de jongere generatie”, zei de premier vorig jaar op de Finse radio. „Soms voelt het alsof  mijn bestaan alleen al een provocatie is voor sommigen.”  Nog een verschil is dat Marin Finland bestuurt, waar uiterlijk vertoon vaker tot ophef leidt. Eerder kreeg de premier kritiek op het dragen van een afgeknipte spijkerbroek (op een rockfestival) en voor het tonen van een diep decolleté (in tijdschrift Vogue).  Mannelijke politici kregen  problemen door het dansen met ontbloot bovenlijf (in een gaybar) en voor het dragen van een korte broek (naar de opening van een pretpark).  Met de binnenlandse politieke carrières van deze heren, respectievelijk een fractieleider en een premier, was het  niet lang daarna gedaan.  Marin oogt vooralsnog strijdbaar. Haar regering besloot donderdag afgifte van Russische toeristenvisa te beperken en  wapenleveranties aan Oekraïne te verruimen. De Finse premier presenteerde ook de begroting van volgend jaar en maatregelen in een poging de energiecrisis het hoofd te bieden. ||https://www.nrc.nl//nieuws/2022/09/01/marin-danste-net-als-obama-may-en-jeltsin-vanwaar-al-die-ophef-a4140515
2022-09-02||Weduwe Ankie Rechess weet nu pas wie haar Israëlische man doodde bij München '72: ‘Ik heb hem zijn dood ingestuurd’||‘Ik heb hem z’n dood ingestuurd.” De openingszin uit de documentaire Ankie, de olympische weduwe geeft aan hoe de hoofdpersoon na 50 jaar nog altijd worstelt met de schuldvraag. Als ze haar grote liefde, de Israëlische schermcoach Andre Spitzer, niet had laten terugsporen naar München – hij miste de trein in Den Bosch maar achterhaalde met de auto dezelfde  trein in Eindhoven op het nippertje – was hij de volgende nacht ontkomen aan de Palestijnse gijzeling in het olympisch dorp en het bloedbad een klein etmaal later op een vliegveld in München.  Ankie Spitzer was pas getrouwd met haar schermleraar in Den Haag. Ze hadden een baby van een paar maanden, die bij opa en oma was achtergebleven toen ze samen naar München reisden. De kleine Anouk huilde aan een stuk door en moeder Ankie haalde vader Andre over hun baby te gaan troosten in Nederland. Vervolgens wilde hij terug naar zijn sportvrienden in München. En zij liet hem gaan. Ze volgde de gijzeling net als miljoenen televisiekijkers (en de kidnappers die er hun voordeel mee deden) op de Duitse tv. Ze zag hem bij daglicht even in beeld, hij sprak als enige van de gijzelaars redelijk Duits en zou vanuit een open raam een team onderhandelaars te woord staan. Op het moment dat die meer details wilden weten, werd hij hardhandig terug de kamer ingetrokken. „De laatste keer dat ik je vader levend zag”, zegt Ankie tegen haar dochter Anouk (die nadien nooit meer zou hebben gehuild), toen ze samen terugkeerden naar de plek des onheils.  Andre Spitzer wordt nog dezelfde avond met acht andere Israëliërs gedood tijdens de mislukte bevrijdingsactie op het militaire vliegveld  Fürstenfeldbruck. „We dachten ‘het kon niet op’, maar het kon dus wel op”, vertelt Ankie Spitzer in het tweeluik dat donderdagavond in het Olympisch Stadion in Amsterdam in première ging en komende zondag- en maandagavond op NPO1 wordt uitgezonden door KRO-NCRV. Op 5 september is het precies 50 jaar na het drama van München.  Ankie Spitzer is in Nederland en België beter bekend als Ankie Rechess, de naam van haar tweede echtgenoot van wie ze intussen gescheiden leeft. Ze is correspondent Israël en Palestijnse gebieden voor de NOS en VRT. Ze kent collega Twan Huys, die met Evert-Jan Offringa de documentaire maakte. „Het zal voor mij natuurlijk nooit helemaal voorbij zijn”, zegt Rechess. „Ik sta met München op en ga ermee naar bed. We weten nu na vijftig jaar meer over wat er is gebeurd, het wordt tijd dat alles duidelijk wordt.” Het zal voor mij natuurlijk nooit helemaal voorbij zijn Ankie Rechess weduwe van Andre Spitzer Ankie wordt gevolgd in haar woonplaats bij Tel Aviv, terug naar München, naar het archief waar ze een halve eeuw later het autopsierapport onder ogen krijgt. Twee schoten hadden haar man recht in het hart getroffen. Dus was hij waarschijnlijk meteen dood, zegt ze quasi opgelucht.  Rechess begeeft zich met de Nederlandse cameraploeg op Palestijns grondgebied, hoort er voor het eerst de naam van de man die Andre en de andere acht doodschoot. Twee andere Isräëliërs waren vermoord al eerder in het olympisch dorp.  Terreurgroep Zwarte September eiste de vrijlating van 234 Palestijnse gevangenen in Israël. Premier Golda Meir wilde niet wijken voor chantage, dus niet onderhandelen. Ze verbood een gespecialiseerde commando-eenheid onder leiding van de latere premier Ehud Barak naar München te laten vliegen om de klus te klaren. Hij moest werkloos toezien hoe de Duitsers een puinhoop maakten van de bevrijdingsactie, met een bloedbad tot gevolg. Op het vliegveld werden behalve de negen Israëlische gijzelaars ook vijf Palestijnse gijzelnemers gedood. De andere drie werden gearresteerd, maar een maand later vrijgelaten, ‘in ruil’ voor de beëindiging van een gijzeling van een vliegtuig van Lufthansa. De Israëlische geheime dienst zou nadien twee van deze drie hebben geliquideerd, luidde de officiële lezing. Naar nu blijkt is behalve Jamal al-Gashey ook Mohammed al-Safady nog in leven.   Rechess mist de kans om de moordenaar van haar man een halve eeuw later in de ogen te kunnen kijken. Safady heeft één interview gegeven en mag contractueel met niemand anders praten, zegt een Fatah-functionaris. Rechess hoort het in een hoekje van de kamer aan. Aan de muur prijkt een foto van PLO-leider Yasser Arafat.  Juist deze week is ‘Tarzan’, de bijnaam van Safady, wel te zien en te horen in het vierluik Terror at the Games: Munich ’72. Hij zit al 50 jaar ondergedoken voor de Mossad. De snor is een baard geworden. Hij heeft geen moment spijt van zijn daad, zegt hij. Safady schoot de Israëliërs dood in opdracht van de leider van de gijzeling. Als er iets mis zou gaan, was de afspraak dat de gijzelaars zouden worden vermoord.  Rechess toont geen enkel begrip voor de actie. „Ik kan niet het leed van het hele Palestijnse volk op mijn schouders nemen.” Cynisch: „ Ze hebben hun doel bereikt. Palestina op de kaart gezet.”  Over het gebrek aan mededogen van de dader, zegt ze: „Dat laat zien wat voor iemand het is. Natuurlijk wil ik dat hij voor de rechter verschijnt, maar voor mij is dit hoofdstuk voorbij. Ik wilde voor mezelf en mijn dochter precies weten wat er is gebeurd. Dat is nu afgelopen.” Bijna afgelopen is haar strijd tegen de Duitse overheid. Met andere nabestaanden heeft ze drie eisen gesteld: publieke excuses, de opening van alle archieven over de gijzeling en de nasleep en compensatie voor de nabestaanden. De eerste twee verzoeken zijn ingewilligd  – aan de derde eis lijkt juist deze week te worden voldaan. Duitse media meldden woensdag dat er een akkoord is, volgens persbureau DPA gaat het om een schadevergoeding van 28 miljoen euro. Rechess had het Nederlandse advocatenechtpaar Knoops in de arm genomen.  De tegemoetkoming van de Duitse regering lijkt goed getimed. Maandag is de officiële herdenking in München en behalve de Israëlische president Isaac Herzog dreigde ook IOC-voorzitter Thomas Bach uit protest weg te blijven.  Het Internationaal Olympisch Comité lag decennialang in de clinch met de familie Rechess. Ankie en Anouk ijverden al die tijd tevergeefs voor een minuut stilte tijdens de openingsceremonie van de Spelen. Pas vorige zomer werd in Tokio aan hun verzoek voldaan. Op de tribune in Japan zien we Ankie Rechess vol ongeloof toekijken, met naast haar een Israëlische lotgenote die het geheel vastlegde met een camera. „Het is heel moeilijk bij Ankie emoties te zien, maar nu huilde ze”, zegt deze hartsvriendin. IOC-voorzitter Bach (net als Andre Spitzer oud-schermer) deed wat zijn voorgangers Avery Brundage („The Games must go on”), Michael Killanin, Juan Antonio Samaranch en Jacques Rogge hadden nagelaten. Op het IOC-hoofdkantoor in Lausanne zijn  Bach en Rechess te zien in een innige omhelzing. Beiden waren donderdagavond in Amsterdam op de première aanwezig.  Terugblikkend zegt Ankie Spitzer-Rechess in de film: „Als ik nu terugkijk, is het surrealistisch dat ik vijftig jaar lang naar die antwoorden moest zoeken. Het is ons als nabestaanden enorm moeilijk gemaakt door de Beierse en Duitse regering. Door deze documentaire heb ik dingen geleerd waar ik anders nooit achter was gekomen.”||https://www.nrc.nl//nieuws/2022/09/01/weduwe-ankie-rechess-weet-nu-pas-wie-haar-israelische-man-doodde-in-1972-a4140499
2022-09-02||Vrachtschip met 3.000 ton Oekraïense mais raakt op drift in Bosporus||Een vrachtschip met drieduizend ton maïs uit Oekraïne is donderdagavond op drift geraakt in de Bosporus. Hierdoor was de scheepvaart in de drukke zeestraat bij Turkije tijdelijk gestremd, maar inmiddels zijn de problemen voorbij. De 173 meter lange ‘Lady Zehma’ ligt volgens de Turkse autoriteiten inmiddels voor anker. Onduidelijk is nog wat er precies misging. Niemand raakte gewond.  Het schip was van de Oekraïense havenstad Tsjornomorsk, ten zuiden van Odessa, op weg naar Ravenna in Italië. Onlangs vertrokken er voor het eerst in maanden weer schepen met graan uit Oekraïne na de graandeal die Turkije en de Verenigde Naties hebben uitonderhandeld met Oekraïne en Rusland. Die overeenkomst moet een veilige doortocht van schepen garanderen van en naar Odessa en twee andere Oekraïense havens.||https://www.nrc.nl//nieuws/2022/09/01/vrachtschip-met-drieduizend-ton-oekraiense-mais-raakt-op-drift-in-bosporus-a4140513
2022-09-02||Zware stookolie gelekt uit vrachtschip bij Gibraltar na botsing, schoonmaakactie in volle gang||Er is zware stookolie gelekt uit het vrachtschip OS 35, dat dinsdag onderweg naar Vlissingen in de straat van Gibraltar in aanvaring kwam met een LNG-tanker. Dat heeft de havenautoriteit van Gibraltar donderdag bekendgemaakt. Vanuit twee boten wordt olie uit het gestrande schip gepompt, zo melden de autoriteiten van het Britse overzeese gebiedsdeel. Aan het begin van de avond was er volgens de havenautoriteit 53 kubieke meter olie uit het schip gepompt.  De oorzaak van de aanvaring is nog onbekend. De 178 meter lange bulkcarrier OS 35, die in Tuvalu geregistreerd staat, vervoerde staal en had ruim 400 ton brandstof aan boord toen hij op een 289 meter lange LNG-tanker botste. De aanvaring zorgde voor een gat in de romp en het schip raakte deels onder water.  Aanvankelijk leek er alleen lichtere olie uit het schip te lekken, maar duikers van een bergingsbedrijf stelden vast dat er ook zware stookolie lekte uit twee ventilatieopeningen van de brandstoftanks - die zijn inmiddels gedicht. Het schip werd geplooid: er werden drijvende barrières rond het schip gelegd om de impact van de lekkende olie te beperken. Het zal naar schatting nog een kleine vijftig uur duren voordat alle olie uit het vrachtschip is gepompt. Volgens de havenautoriteit ontsnapte „een klein deel” van de olie naar buiten de opgetrokken barrières, maar is de situatie „volledig onder controle”. Fabian Picardo, hoofd van de Gibraltarese regering, heeft tegen de Spaanse omroep TVE gezegd dat de resterende olie door de verzekeraar van het schip uit de tank zal worden gepompt. De politie heeft donderdagmiddag een persoon aangehouden in verband met de botsing, zo meldt de lokale politie volgens de Gibraltar Chronicle. Of het gaat om een bemanningslid is niet bekendgemaakt. De 24-koppige bemanning is eerder geëvacueerd. De LNG-tanker ligt in de buurt voor anker. Op dit filmpje is te zien hoe de olie uit het gestrande schip wordt gepompt:||https://www.nrc.nl//nieuws/2022/09/01/vrachtschip-bij-gibraltar-lekt-stookolie-na-botsing-schoonmaakactie-in-volle-gang-a4140496
2022-09-02||Clubs willen racisme in het voetbal bestrijden met microfoons. Supporters vrezen ‘Chinese toestanden’|| In 1991 legde keeper Stanley Menzo van Ajax in NRC Handelsblad  uit wat het racistische gescheld vanaf de tribunes met hem deed. Menzo werd uitgescholden voor „kankerneger”, „baviaan” en regelmatig klonken er apengeluiden vanaf de tribunes. Ook werd er met tropisch fruit naar hem gegooid. „Een pantser tegen zulke aanvallen bestaat niet”, zei Menzo, die ook voor het Nederlands elftal uitkwam.   Ruim dertig jaar later is dit soort racisme in voetbalstadions nog altijd niet uitgebannen. Afgelopen zondag klonken er bij FC Utrecht tegen Ajax apengeluiden in de richting van spits Brian Brobbey van de Amsterdammers. „Het boeit me niet”, zei hij na afloop. Menzo leek dat onwaarschijnlijk. „Schelden doet geen pijn, zeggen ze. Nou, óf het pijn doet”, zei hij destijds. Het verschil met dertig jaar geleden is dat  momenteel een serieuze poging wordt gedaan om diegenen die racistische uitingen doen  met behulp van ‘slimme technologie’ op te sporen en te vervolgen. Zo hangen er sinds begin dit jaar in stadion De Kuip microfoons boven een vak met fanatieke Feyenoord-supporters. Er zijn namelijk meestal wel camerabeelden, maar geen goede geluidsopnames om de racisten te kunnen identificeren.  Boven welk vak de microfoons hangen, wil stadiondirecteur Jan van Merwijk niet vertellen. „Ergens achter een van de doelen”, is alles wat hij loslaat. Daar bevinden zich de meest luidruchtige supporters.  Feyenoord doet mee aan een pilot van de KNVB om racisme en discriminatie met innovatieve middelen te bestrijden. In Rotterdam is daarvoor een consortium opgericht waar de club, het stadion en diverse bedrijven aan deelnemen.  Feyenoord hoopte aanvankelijk dat de techniek zo slim zou zijn dat per supporter „individuele audiofiles” konden worden vastgelegd, vertelt Dimitri Bonthuis. Zijn sportmarketingbureau WSM neemt deel aan het consortium. Samen met Van Merwijk geeft Bonthuis vanuit een skybox in De Kuip, waar net een groep supporters op rondleiding doorheen is getrokken, een toelichting op het project. Het luisteren naar afzonderlijke supporters  bleek niet te werken, vertelt Bonthuis, terwijl de grasmat voor de thuiswedstrijd tegen Emmen wordt geëgaliseerd. „Dat werd een  brij aan geluid.”  Sindsdien wordt in De Kuip naar grotere groepen supporters in het vak geluisterd. „Die geluiden worden opgenomen en met slimme software geanalyseerd”, vertelt Bonthuis.  Het is de bedoeling dat de software gezang gaat herkennen dat afwijkt van de gebruikelijke, acceptabele liedjes. Als dat gebeurt, volgt een signaal, waarna de veiligheidscoördinator mee kan luisteren om te beoordelen of de supporters over de schreef gaan. Feyenoord heeft een lijstje opgesteld met racistische teksten die vaker in het stadion te horen zijn geweest. „Dan kunnen er stewards het vak in worden gestuurd om de supporters tot de orde te roepen”, zegt stadiondirecteur Van Merwijk.  Dat is in de eerste helft van 2022 volgens hem niet nodig geweest.  Behalve bij Feyenoord wordt ook bij PSV en PEC Zwolle geëxperimenteerd. Directeur Rick Scholte van het Eindhovense Sorama denkt dat zijn technologiebedrijf mogelijk wél in staat is om uitlatingen van individuele supporters te registreren. Sorama heeft sinds oktober 2021 tientallen geavanceerde microfoons verspreid door het PSV-stadion hangen. Ook deze software kan het geluid analyseren en bij afwijkend gezang of geschreeuw een seintje geven. „Vervolgens kan de regiekamer die specifieke plek, tot maximaal vijf bij vijf stoelen, nader onderzoeken met camera’s en richtmicrofoons”, zegt Scholte. „Als er sprake blijkt van ongewenste uitlatingen dan kunnen er opnames worden gemaakt, die als bewijs kunnen dienen. Deze techniek is alleen nog in een vrijwel leeg stadion met enkele medewerkers van het bedrijf  getest.”  In tegenstelling tot Rotterdam is het in Eindhoven niet de bedoeling om permanent geluidsopnames te maken.  „Vanwege de privacy  willen we niet voortdurend supporters afluisteren op de tribune”, zegt Scholte. „Dat is een keuze, technisch gezien kan het wel.”  Scholte vertelt dat China de techniek van Sorama wilde gebruiken om kruispunten in een Chinese miljoenenstad mee af te luisteren. „Je hebt in China een wet die het verbiedt om onnodig te toeteren met je auto. Met onze techniek is het mogelijk te achterhalen wie er toetert. Dat zou dan strafpunten opleveren op je sociaal kredietsysteem. De Chinese overheid wilde toegang tot alle audio, waarmee het mogelijk is om ook gesprekken op zo’n kruispunt af te luisteren. Daarom hebben we  samenwerking geweigerd”, zegt Scholte. Terwijl de KNVB en de voetbalclubs allerlei technische middelen willen gebruiken om racisme en discriminatie uit te bannen, maken sommige voetbalfans zich zorgen om hun privacy. In een opiniestuk in NRC waarschuwde een aanhanger van PEC Zwolle onlangs voor „Chinese toestanden” en een „surveillancemaatschappij voor voetbalsupporters”. Volgens deze fan is het aantal racistische incidenten in stadions te klein om een vergaande vorm van toezicht met richtmicrofoons te rechtvaardigen.  Ook Kees Lau, interim-voorzitter van supportersvereniging De Feijenoorder, is argwanend. „We zijn nog helemaal niet geïnformeerd.  Voor het ontstaan van zo’n sfeer van surveillance richting supporters hebben wij grote huiver”, zegt Lau. „Bestrijding van discriminatie zijn we niet tegen. Maar het gaat om de manier waarop je dat doet. Als je bij binnenkomst al potentieel verdachte bent, neigt dat naar Chinese toestanden met beoordeling van je gedrag en identificatie.”  Ook ziet Lau praktische bezwaren. Hij vraagt zich af wat de software straks wel en niet als toelaatbaar beschouwt. „Ajax-supporters scanderen zelf ‘wij zijn superjoden’, als geuzennaam. Daar reageren Feyenoorders op, en niet vriendelijk, maar die spreekkoren richten zich op Ajax-supporters en niet op een bepaalde bevolkingsgroep. Mag het één dan wel en het ander niet?”, vraagt Lau zich af. „En als Twente-supporters worden begroet als ‘boeren’? Je begeeft je in een grijs gebied”, zegt Lau. In De Kuip erkent stadiondirecteur Van Merwijk dat de supporters niet zijn ingelicht over de microfoons boven het fanatieke Feyenoord-vak. „We zijn nog aan het testen. Mochten we dit over het hele stadion uitrollen, dan informeren we de supporters”, zegt hij.  De Autoriteit Persoonsgegevens laat in een reactie weten dat bezoekers altijd moeten weten wanneer er geluidsopnames worden gemaakt. „Die informatie moet makkelijk te vinden zijn, die moet je niet kunnen missen. Bijvoorbeeld door bordjes op te hangen bij de ingang. Of door op het toegangskaartje te melden dat er geluidsopnamen worden gemaakt. Het moet daarbij ook duidelijk zijn voor welk doel die opnames worden gemaakt”, zegt een woordvoerder van de privacywaakhond. Een bordje dat informeert over camera-opnames is niet voldoende. Ook bij PSV zijn de supporters niet ingelicht over de tientallen microfoons die door het hele stadion hangen. Volgens een woordvoerder van de club hoeft dit niet. „Want er wordt alleen geluisterd, nog niet getaped.” Welke spreekkoren  wel en niet geoorloofd zijn, wordt volgens Dimitri Bonthuis, die zich  „penvoerder” van het Feyenoord-consortium noemt, bepaald door het strafrecht. Op basis daarvan heeft Feyenoord de lijst met discriminerende liedjes opgesteld, die de club overigens niet wil delen. Wat ook geheim blijft is het projectplan, waarin precies wordt beschreven welk toezicht Feyenoord op het fanatieke supportersvak toepast. Ook PSV en PEC Zwolle willen deze projectbeschrijvingen niet  delen. Het Zwolse consortium heeft NRC wel te woord gestaan. In Zwolle wordt – naast geavanceerd cameratoezicht met microfoons – gewerkt aan een toegangssysteem, waarmee iedere stadionbezoeker die in beeld komt uiteindelijk te identificeren is. Volgens Jacomine Ravensbergen, voorzitter van de overheidscommissie die de projectvoorstellen beoordeelde, is er genoeg bekend over de omvang van het racismeprobleem in stadions en was onderzoek daarnaar niet nodig. Het „tipping point” waren volgens Ravensbergen de racistische scheldpartijen in 2019 van FC Den Bosch-supporters richting Excelsior-speler Ahmad Mendes Moreira. „Daarna heeft de KNVB de commissie-Mijnals in het leven geroepen. Dit project geeft invulling aan een van de aanbevelingen van die commissie. Ik vind dat we racisme zo veel mogelijk moeten uitbannen. Ieder  incident is er een te veel”, zegt Ravensbergen. Volgens haar staat tegengaan van racisme nu centraal in het project, maar kunnen later ook andere vormen van discriminatie worden aangepakt. „Als je het mij vraagt, bannen we iets als het roepen van ‘homo’ richting een speler of scheidsrechter ook uit. Dat soort uitlatingen dragen eraan bij dat spelers niet uit de kast durven te komen en homoseksualiteit omstreden blijft”, zegt Ravensbergen.  Het voetbalstadion van de toekomst lijkt zo een veel meer gecontroleerde en gestuurde omgeving te worden. Zowel bij Feyenoord als bij PSV wordt de sfeer in het stadion al continu gemonitord. Bonthuis van het Feyenoord-consortium: „Wij doen aan ‘massale mood-detectie’. Op basis van bewegingen en lichaamshoudingen delen slimme camera’s de sfeer onder supporters in zeven categorieën in: van erg blij tot heel boos. Zo kunnen we kijken welk effect bepaalde spreekkoren op de gemoedstoestand hebben”, zegt Bonthuis.  Ook zijn er vergevorderde plannen om die sfeer met behulp van techniek te beïnvloeden. Bij PSV wordt onderzocht of negatieve spreekkoren de kop kunnen worden ingedrukt door het publiek te stimuleren positieve liederen te zingen. „De software herkent bepaalde melodieën en kan op basis daarvan positieve spreekkoren op billboards weergeven, zodat die de overhand krijgen”, zegt Rick Scholte namens het consortium in Eindhoven. „In de Amerikaanse basketbalcompetitie NBA is er ook interesse in dit systeem. Met het logo van de sponsor als cursor wordt in de tekst aangegeven waar het lied is, om het ook commercieel interessant maken.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/01/met-microfoons-racisme-in-het-voetbal-bestrijden-a4140501
2022-09-02||Broodnodige koopkrachtmaatregelen worden pas in 2023 werkelijkheid. Is dat op tijd?||Crisisbeleid, zo luidt een Haagse gedachtegang, is haastbeleid. Pleisters plakken om de wond snel te stelpen, zonder veel oog voor de onderliggende kwalen van de patiënt. Die wijsheid wordt door de gelekte Prinsjesdagplannen van het kabinet op de proef gesteld.  Rutte IV neemt niet alleen tijdelijke maatregelen om de koopkracht overeind te houden, maar verhoogt ook het minimumloon en verlaagt de belasting op arbeid: beleidswijzigingen die nog lang in de economie zullen na-echoën. Zelfs aanpassingen die tijdens de kabinetsformatie nog te gevoelig leken, zoals het zwaarder belasten van bedrijven en grote vermogens, worden werkelijkheid. Vanaf 2023, welteverstaan. Want  aan de allerhoogste nood is volgens het kabinet dit jaar weinig meer te doen. Al maanden dringen vakbonden en de oppositie in de Tweede Kamer er bij het kabinet op aan veel sneller met extra maatregelen te komen om miljoenen huishoudens te hulp te schieten nu de prijzen van energie, boodschappen en andere waren de hoogte in knallen.  Woensdag en donderdag was dat niet anders. „Rutte + Kaag zeggen: we doen niks voor je in 2022”, reageerde PVV-leider Geert Wilders. GroenLinks-voorman Jesse Klaver noemde de ingangsdatum van 2023 „volkomen losgezongen van de werkelijkheid”. Volgens FNV-voorzitter Tuur Elzinga komt de compensatie „voor velen te laat om schulden te voorkomen”. Het antwoord van het kabinet is ook al maanden hetzelfde: we willen wel, maar het kan niet. Wettelijke aanpassingen van bijvoorbeeld het minimumloon kunnen alleen op jaarbasis geregeld worden, dus per 1 januari. Dat geldt ook voor de hoogte van toeslagen, zoals de zorg- en huurtoeslag. Een ingewikkelde extra maatregel kunnen de systemen en de mensen van de Belastingdienst niet aan, zo zei premier Mark Rutte meerdere keren. Het kabinet stak het afgelopen jaar wel bijna 7 miljard euro in andere vormen van steun, zoals het verlagen van de accijnzen op brandstof en de btw op energie en het uitkeren van een energietoeslag aan arme gezinnen, maar die konden op veel kritiek rekenen, omdat ze weinig gericht waren. Het kabinet verlengt een aantal van die maatregelen wel, maar heeft geen zin ze nog royaler – en ongerichter – te maken. En dus is gekozen voor gerichtere ingrepen, per 2023.  Volgens de oppositie volstaat die uitleg niet. „Vele mensen gaan dit jaar al kapot’’, twitterde BBB-Kamerlid Caroline van der Plas, die  e-mails deelde van mensen met zorgen over hun energierekening. Hun maandrekeningen stijgen met soms  honderden euro’s. Toch is het moeilijk precies  vast te stellen hoe groot de groep Nederlanders is die in acute problemen dreigt te komen. Het Centraal Bureau voor de Statistiek (CBS) en het Centraal Planbureau (CPB) gebruiken bij hun berekeningen van de inflatie en de koopkracht  de huidige marktprijzen voor energie. Daardoor valt de inflatie dit jaar al hoog uit, en is de klap voor de koopkracht vooral dit jaar fors.  Het moeilijk vast te stellen hoe groot de groep is die in acute problemen komt In werkelijkheid zal het voor veel gezinnen nog even duren voordat hun nieuwe contract is ingegaan en ze met de hoogste prijzen worden geconfronteerd. Van alle huishoudens heeft 56 procent nu een contract voor energie of gas met een variabele prijs, meldde consumentenwaakhond ACM dinsdag; in januari was dat nog 50 procent. En zelfs dat zegt niet alles: ook bij variabele contracten lopen de prijzen enorm uiteen. Een groep economen van ABN Amro constateerde vorige maand in economenblad ESB  dat de gestegen energiekosten nu nog niet in de buurt komen van de cijfers waarmee CBS en CPB voor dit jaar hun scenario’s vaststelden. Door te kijken naar de bedragen die klanten van de bank daadwerkelijk overmaakten aan hun energiebedrijf, kwamen de economen tot de conclusie dat de energieprijzen tot juni van dit jaar  niet 104 procent hoger uitvielen dan een jaar eerder, zoals het CBS inschat, maar  12 procent. Dat is een gemiddelde: sommigen geven meer uit, anderen minder. Ongetwijfeld zal de energieprijs de komende maanden zwaarder gaan drukken op vrijwel alle gezinnen. Maar hóé zwaar is volgens Jan-Paul van de Kerke, een van de ABN-economen die de studie uitvoerden,  eigenlijk niet te zeggen. „Het hangt er helemaal van af wat voor energiecontract je hebt.” Het kabinet zal hopen dat de meeste gezinnen het met de huidige hulp kunnen uitzingen tot de jaarwisseling. Voor de groep die dit jaar de rekening niet meer kan betalen, moet iets anders bedacht worden. Er is bijvoorbeeld een potje geld beschikbaar voor armoedebestrijding om zulke gezinnen te helpen. Minister van Klimaat en Energie Rob Jetten (D66) benadrukt al langer dat hij in gesprek is met de energieleveranciers om te voorkomen dat mensen worden afgesloten. De kwetsbaarste huishoudens ontvingen al een energietoeslag om hun verwachte hoge uitgaven in de komende maanden te stutten. Het kabinet kondigde voor de zomer aan dat die toeslag wordt verhoogd van 800 naar 1.300 euro, maar in gemeenten gaan al verhalen rond van mensen die hun ontvangen geld al hebben uitgegeven aan andere zaken dan aan hun energierekening. Onduidelijk is ook hoe groot de problemen worden bij bedrijven, die vrezen dat ze bij hoge energieprijzen hun productie maar beter stop kunnen zetten, of toeleveranciers, die bang zijn dat ze hun producten niet meer kwijt kunnen als de bedrijven die ze bedienen ermee moeten stoppen. De roep om extra steun kan in de herfst  aanzwellen, ook al moet het dan haastig en onzorgvuldig geregeld worden. Precies wat het kabinet niet wil.||https://www.nrc.nl//nieuws/2022/09/01/komt-de-koopkrachtreparatie-op-tijd-a4140511
2022-09-02||Bijna iedereen heeft last van de krachtige dollar||Iets erboven, iets eronder, maar steeds heel dichtbij: de koers van de Amerikaanse dollar tegenover de euro beweegt zich nu al twee weken rond de één op één: een dollar per euro. Alsof deze ‘pariteit’ in de wisselkoers een magnetische aantrekkingskracht heeft. Een vakantie in de VS is peperduur geworden. Andersom verbaasden  Amerikaanse toeristen zich deze zomer over de betaalbaarheid van Europa.  Zo sterk als nu is de dollar twintig jaar niet geweest. Alleen vlak voor de introductie van de euro in 1999, toen de gemeenschappelijke Europese munt zich nog moest bewijzen, was de euro zwakker dan nu. Maar waar komt de huidige kracht van de dollar vandaan? De eurozone, en vrijwel heel  Europa behalve Zwitserland, kampt met een verzwakte  munt. Hetzelfde geldt voor Japan en veel opkomende landen en ontwikkelingslanden: de dollar is sterk ten opzichte van bijna elke andere valuta. Dat is te zien aan de dollarindex: een gemiddelde koers van de dollar tegenover de munten van Amerika’s belangrijkste handelspartners. Die staat inmiddels op de hoogste stand sinds juni 2002. Op papier is een verzwakkende munt helemaal niet zo slecht – als het maar niet te lang duurt of structureel wordt. Bedrijven verkopen hun producten nu in de VS tegen een veel betere prijs: het zogenoemde ‘transactie-effect’.  De dollarwinsten die hun Amerikaanse dochters maken, brengen teruggerekend in euro’s meer op: het ‘translatie-effect’. En de concurrentiepositie ten opzichte van Amerikaanse tegenstrevers gaat er op vooruit: het ‘economische effect’. Maar daar staat een groot nadeel tegenover. De prijs van invoer van producten en diensten uit de VS stijgt als de munt waarin je ze inkoopt, in waarde stijgt. De eurozone, met een inflatie van nu  9,1 procent, kan zo’n extra prijsstijging moeilijk gebruiken. Dat geldt nog veel sterker voor veel andere landen, met name opkomende economieën en ontwikkelingslanden. Ook hier wordt de inflatie extra opgejaagd door de dure dollar. De dominantie van de dollar, die in weerwil van alle voorspellingen over een afnemende rol van de VS in de wereldeconomie nog steeds groot is, wreekt zich. Het Internationaal Monetair Fonds stelt dat wereldwijd  40 procent van alle facturen voor de invoer van goederen en diensten in dollars is opgesteld. Oók als het twee landen betreft die onderling zaken doen, en helemaal geen Amerikaanse goederen of diensten invoeren. Als ze elkaars munt niet helemaal vertrouwen, handelen ze hun transacties liever af in die ene, stevige en neutrale munt uit Amerika. Wie olie, metalen of graan wil invoeren, moet over dollars beschikken   Grondstoffen spelen een belangrijke rol bij die dollardominantie: die worden  nog steeds overweldigend in dollars afgerekend. Vrijwel iedereen die olie wil invoeren, metalen of zelfs graan, moet in dollars betalen, en dus in voorraad hebben of elders verdienen. Maar zelfs als de grondstoffen buiten beschouwing worden gelaten, gaat nog steeds een kwart van de mondiale handel in de Amerikaanse munt.   Veel buitenlandse schulden luiden bovendien in dollars, en worden op dit moment duurder om terug te betalen. Landen die grondstoffen exporteren, varen wel bij prijsstijging van deze goederen, die daar bovenop óók nog in dollars worden afgerekend. Maar de rest heeft het extra zwaar: dure import van grondstoffen, met name energie, in dure dollars. ING wees er deze week in een analyse op dat zelfs Zuid-Korea, een exportkampioen pur sang, maandelijkse handelsoverschotten van doorgaans rond de 10 miljard dollar heeft zien omslaan in een maandelijks tekort van 10 miljard. Hoe problematisch de dure dollar voor opkomende landen en ontwikkelingslanden wordt, hangt af van de kracht waarmee de Amerikaanse munt doordendert. Buitenlandse beleggers en houders van schulden zoeken inmiddels steeds vaker de uitgang op. Het International Institute of Finance, de internationale denktank van de banken, stelt dat in juli 9,8 miljard dollar uit opkomende landen werd teruggetrokken. Dat is de vijfde achtereenvolgende maand van wegvloeiend kapitaal, en zo langdurig is dat nog nooit voorgekomen. Vergeleken daarbij zijn de problemen van Europa bescheiden. De positie van de euro is zo sterk dat de dollar bij betalingen van invoer en uitvoer een zeer bescheiden rol speelt. Maar inflatie is wél een probleem: een zwakke euro wakkert die inflatie verder aan, en dat is precies wat de eurozone niet kan gebruiken. De Europese Centrale Bank is er om de interne waarde van de euro te verdedigen: inflatie staat gelijk aan de uitholling van de waarde van de munt. Maar ook de externe waarde van de euro speelt een rol: de wisselkoers. En op dit moment is vooral de wisselkoers van euro en dollar van belang. Tegenover de meeste andere munten is de euro overwegend stabiel. Hoe de verhouding tussen euro en dollar zich gaat ontwikkelen is de grote vraag. Op een wisselkoers werken zo veel verschillende invloeden – economisch, financieel, monetair en politiek, dat die notoir moeilijk te voorspellen is. Wel staat vast dat de laatste tijd vooral de rente een rol speelt: een hoge rente werkt, zeker op korte termijn, in het voordeel van een munt. De Amerikaanse centrale bank, de Federal Reserve, verhoogde haar tarief dit jaar al met 2,25 procentpunt tot tussen 2,25 procent en 2,5 procent. De Europese Centrale Bank was trager, en bescheidener: een renteverhoging met een half procentpunt, die het van oudsher belangrijkste tarief, de basis-herfinancieringsrente, op  0,5 procent bracht. Dat is volgens de meeste analisten de drijvende kracht geweest achter de stijging van de dollar – of de verzwakking van de euro – met zo’n 12 procent sinds begin dit jaar. Veel hangt nu af van toekomstig rentebeleid. Vorige week, in het Amerikaanse Jackson Hole, maakte zowel de Fed als de ECB duidelijk verdere forse rentestappen te nemen om de inflatie uit de economie te stampen – desnoods ten koste van een flinke vertraging van de economische groei of zelfs een recessie. Volgende week is de ECB, op donderdag, als eerste aan de beurt. Analisten rekenen steeds meer op een forse stap omhoog met 0,75 procentpunt. Zozeer zelfs dat de financiële markten teleurgesteld kunnen reageren als de stap kleiner is dan dat. De onzekerheid kan verklaren waarom dollar en euro voorlopig rond die magnetische koers van één op één blijven hangen.||https://www.nrc.nl//nieuws/2022/09/01/bijna-iedereen-heeft-last-van-de-krachtige-dollar-a4140510
2022-09-02||Hogescholen zien misbruik van studentenvisa en worden strenger voor buitenlandse studenten||Dat er iets aan de hand was met de inschrijvingen uit Bangladesh merkte hogeschool Saxion in de zomer van 2021. De aanmeldingsprocedure voor nieuwe studenten aan deze hbo-instelling, met vestigingen in Enschede, Apeldoorn en Deventer, was nog maar net open, of er lagen tientallen aanmeldingen uit het Zuid-Aziatische land in de mailbox van de afdeling internationalisering. De formuleringen in de aanvragen leken ook nog eens sterk op elkaar. „Zoveel aanmeldingen uit één land in zo’n korte tijd, dat is verdacht”, zegt Eveline Coenen, bij Saxion medeverantwoordelijk voor het papierwerk voor internationale studenten. „Bovendien hebben we ervaring met ‘verdwijnstudenten’.” Die term werd bedacht door het hogeschoolmagazine SaxNow, dat in 2017 schreef dat er zich ineens honderden studenten uit Nepal en Bangladesh hadden aangemeld bij Saxion. Immigratiedienst  IND vermoedde dat  veel van hen niet van plan waren om daadwerkelijk te gaan studeren. Het lukte een aantal om zich in te schrijven en een studentenvisum te bemachtigen. Naar college kwamen ze nooit en hun collegegeld betaalden ze niet. Saxion stelde daarop een quotum in van maximaal tien studenten per jaar uit beide landen. Juridisch gezien was dat ingewikkeld, omdat hogescholen in hun aannamebeleid niet mogen discrimineren op nationaliteit. Het quotum was wel effectief. In de jaren daarna meldden zich bij Saxion geen grote groepen verdachte ‘studenten’ uit Zuid-Aziatische landen, of uit Nigeria – een ander land van waaruit wordt geprobeerd het Nederlands onderwijsstelsel te misbruiken.  Zoveel aanmeldingen uit één land in zo’n korte tijd, dat is verdacht Eveline Coenen Hogeschool Saxion In de coronajaren was een quotum niet nodig. Er kwamen toch veel minder buitenlandse studenten naar Nederland. Maar in 2021 moest de school opnieuw ingrijpen,  zegt Coenen, die vergelijkbare signalen krijgt van andere hbo-instellingen en van de Vereniging Hogescholen. „Het lijkt erop dat tussenpersonen onze hogescholen afspeuren op zoek naar zwakke plekken in het systeem. Het wordt hoog tijd voor een landelijke aanpak, anders verplaatst het probleem zich van de ene school naar de andere.” Dat  gebeurt al. Vorig studiejaar meldden zich bij Hogeschool InHolland 97 studenten  uit Bangladesh, van wie er slechts 19 aan de eisen voldeden, zegt een woordvoerder. Voor deze groep vroeg InHolland een visum aan – vier van hen zijn inmiddels gestopt met hun studie. Statistieken over ‘verdwijnstudenten’ zijn er niet. NRC sprak er de afgelopen weken een aantal die in Nederland als zelfstandige maaltijdbezorger werken. Zoals een jonge Gambiaan, naast de McDonald’s in de Molenstraat in Nijmegen, een vierkante bezorgtas bij zijn voeten. Hij kwam op een studentenvisum naar Nederland, vertelt hij. Daarmee kon hij een bankrekening en een btw-nummer regelen, waarna hij zich inschreef bij bezorgplatforms Uber Eats en Deliveroo. Studeren heeft hij nooit gedaan, werken wel. Dat zijn visum inmiddels verlopen is, deert hem niet, zolang hij maar niet in de problemen komt met de autoriteiten. Het speelt dan weer bij de een, dan weer bij de ander Arnaud Stadermann  Vereniging Hogescholen De IND is de verdwijnstudenten op het spoor, blijkt uit navraag door NRC. „In 2021 kregen we signalen over studenten die vroegtijdig uitvielen in het hoger onderwijs, in het bijzonder  studenten uit Bangladesh”,  zegt een woordvoerder. „Dit viel samen met signalen over studenten uit dit land die zich in relatief grote aantallen inschreven als zelfstandige met een eenmanszaak.” Het fenomeen is voor de hogescholen lastig. „Het speelt dan weer bij de ene, dan weer bij de andere hogeschool”, zegt Arnaud Stadermann van de Vereniging Hogescholen. Hij is coördinator internationalisering van de brancheorganisatie voor de 36 publiek bekostigde hbo-instellingen.  „Maar overal is het problematisch. Hogescholen zijn ingesteld op het aannemen van studenten, niet op het tegenhouden van potentiële fraudeurs.” Die expertise hebben hogescholen niet, en het kost ze veel tijd.   Strenge controle schuurt bovendien met de gedachte in de onderwijswetgeving dat onderwijs zo  toegankelijk mogelijk hoort te zijn, zegt een woordvoerder van het ministerie van OCW. Formeel gezien kunnen kennisinstellingen buitenlandse studenten alleen weigeren als ze niet voldoen aan de onderwijseisen.  Voldoen ze aan de eisen, dan moet de school een studentenvisum aanvragen bij de IND. Normaliter wordt dat verleend. De Vereniging Hogescholen probeert nu tot collectieve afspraken te komen met de IND en de ministeries van Onderwijs en Justitie om de komst van verdwijnstudenten tegen te gaan, zonder dat alle studenten uit bepaalde landen  worden uitgesloten. Zo moeten  studenten van buiten de EU hun collegegeld en een bedrag voor de kosten van levensonderhoud vooraf overmaken naar de hogeschool, en komen er digitale intakegesprekken en vroegere deadlines voor aanmelding. Daarnaast worden de dossiers van studenten uit risicolanden als Nepal, Bangladesh, India, Pakistan, Sri Lanka en Nigeria intensiever onderzocht door de hogescholen.   Dat is nodig ook, zegt Coenen van Saxion. „Een collega bij een andere hogeschool interviewde een potentiële student digitaal en zag tot haar verbazing iemand zitten die ze kort daarvoor ook al had gesproken. Maar die had toen een andere naam.” Ze snapt  dat er strikte controles zijn, maar baalt er ook van. „We hebben ook hele goeie studenten uit Bangladesh. En we willen iedereen die te goeder trouw is goed onderwijs bieden. Helaas kunnen we niet anders.” De strengere controles nemen veel tijd in beslag. Bij Saxion gaat het om honderden aanvragen, zegt Coenen. „Uiteindelijk vragen we maar voor een handvol studenten een visum aan.” En zelfs van die studenten is niet bekend of die dat jaar allemaal aan Saxion mogen studeren, zegt Coenen. „De IND is bezig met een extra controle van hun aanvragen, heb ik begrepen.” ||https://www.nrc.nl//nieuws/2022/09/01/en-dan-melden-zich-ineens-tientallen-studenten-uit-bangladesh-2-a4140502
2022-09-02||Na corona zucht de Chinese economie nu onder extreme droogte|| Mevrouw Fang laat een plastic zakje zien, met grijze garnalen, en een paar roze. Het lijkt erop dat die door de extreme hitte zijn gaargekookt, vertelt ze in een filmpje dat onlangs een hit was op het internet in China. „Toen ik ze vanmorgen om negen uur kocht, waren ze levendig en beweeglijk.” Bij thuiskomst een uur later was daar weinig van over. Met temperaturen die al weken achtereen boven de 40 graden uitkomen, kampt China  met een ongekend hevige en langdurige hittegolf. Die bemoeilijkt niet alleen het dagelijks leven, maar roept ook grote vragen op over het Chinese klimaat- en energiebeleid. Dit is vooral goed te zien in de zuidwestelijke provincie Sichuan. Jarenlang was die een toonbeeld van hoe China de transitie naar schonere energie wil maken: Sichuan ruilde vervuilende kolen zoveel mogelijk in voor waterkracht. Het is een dichtbevolkte, bergachtige en normaal ook zeer waterrijke provincie, die sinds de transitie gewoonlijk ruim 80 procent van zijn energie uit waterkracht haalt. Door de droogte lukt dat niet meer. Van al dat water in rivieren en stuwmeren is vaak nog maar de helft over. Door het energietekort moeten airco’s op een lager pitje en neonreclames uit. Metrostations worden nauwelijks meer verlicht en mensen wordt gevraagd niet meer met de lift of de roltrap te gaan. De situatie heeft zelfs geleid tot het tijdelijk stilleggen van fabrieken, met mogelijke consequenties voor de wereldeconomie, en tot de terugkeer van kolen. In heel China wordt deze zomer meer elektriciteit opgewekt met kolen dan ooit tevoren, meldde de Financial Times onlangs. Het resultaat is een tragische vicieuze cirkel: de droogte leidt tot meer gebruik van kolen, en dat draagt weer bij aan klimaatverandering, en dus nog meer droogte. Volgens Li Shuo van Greenpeace Oost-Azië is het voor de overheid aantrekkelijk om terug te grijpen op kolen. Naar een overschot aan energie kraait geen haan, maar tekorten liggen heel gevoelig. „Dan lijkt de overheid te falen”, aldus Li. Hij vindt het beleid wel gemakzuchtig. „We kunnen ook zorgen dat de vraag naar energie afneemt”, zegt Li. „En de manier waarop stroom nationaal wordt verdeeld, kan veel beter.”  Li, op het Zuid-Chinese eiland Hainan in lockdown vanwege een corona-uitbraak, legt uit dat een teveel aan stroom in de ene provincie door gebrekkige infrastructuur heel lastig valt over te brengen naar een provincie met een tekort. „Het is geen flexibel systeem”, zegt Li. „Veel provincies zijn een soort eiland wat dat betreft.” China kampte ook in het najaar van 2021 met energietekorten. Die hadden een heel andere oorzaak. Toen wilde de overheid juist dat CO2-reductiedoelen op tijd zouden worden gehaald. Lokale overheden gingen in  overdrive om het gebruik van kolen terug te dringen. Dat ging zo goed dat meteen grote stroomtekorten ontstonden. Daarop werd van koers veranderd: voortaan stond energiezekerheid bovenaan, en niet langer CO2-reductie. Lokale overheden kregen de opdracht extra kolen te winnen en te verstoken om die zekerheid te bieden. Alicia Garcia-Herrero, hoofdeconoom voor de regio Azië-Pacific bij de Franse investeringsbank Natixis, denkt dat die trend nog wel even voortduurt. „China laat waterkracht nu ook een beetje vallen. Het bouwt bijvoorbeeld geen nieuwe dammen meer”, constateert ze. Reden is volgens haar dat waterkracht uiteindelijk niet veel kan bijdragen aan de energievoorziening in China. Het land zet nu veel meer in op zonne- en windenergie.  Maar dat gaat langzaam. „De aanleg van zonnepanelen en windturbines is duur en er zijn veel bureaucratische hobbels”, aldus Garcia-Herrero. „Dus voorlopig dienen kolen als buffer om te zorgen dat er geen tekorten ontstaan.” China gaat zijn doelen voor CO2-reductie daarom vrijwel zeker niet halen, denkt Garcia-Herrero. „Dat is natuurlijk slecht nieuws voor de wereldwijde klimaatverandering.” het land is nu verantwoordelijk voor grofweg een derde van de mondiale uitstoot. President Xi Jinping wierp zich in 2017 op het World Economic Forum in Davos juist op als de nieuwe wereldleider in de strijd tegen klimaatverandering. Daar lijkt nu weinig van over. De draai lijkt ingegeven door angst en onzekerheid. Xi wordt overspoeld door intern-Chinese problemen, waardoor hij kiest voor kortetermijnoplossingen. Grote, ambitieuze milieuplannen durft hij voorlopig niet aan.  Veel Chinezen zijn van oudsher bijgelovig. Xi Jinping is weliswaar officieel niet de keizer van China, maar veel Chinezen zien hem toch een beetje zo. En voor een keizer zijn natuurrampen een slecht teken; het zijn signalen dat hij zijn mandaat om te regeren aan het verliezen is. Dat mandaat wordt hem traditioneel door de Hemel verleend, maar als de Hemel verbolgen is over zijn bestuur, dan laat die dat blijken door natuur- en andere rampen. Kort voor de dood van Mao Zedong, de eerste leider van communistisch China, was er in 1976 een grote aardbeving in de noordelijke plaats Tangshan. Die aardbeving werd achteraf breed geduid als een voorteken van Mao’s dood. Nu denkt niemand dat Xi op het punt van omvallen staat, fysiek noch politiek, maar de opeenstapeling van rampen zal hem ook om deze reden toch extra zorgen baren. Rampen zijn er momenteel genoeg. Niet alleen de uitzonderlijk hevige, langdurige hitte en droogte, maar ook corona. Niet dat er in China veel gevallen zijn, integendeel, maar Xi houdt vast aan een strikt zero-Covidbeleid. Dat leidt steeds weer tot lockdowns, tot grote economische schade, en tot een diep gevoel van onzekerheid en onvoorspelbaarheid onder gewone burgers. In de aanloop naar het belangrijke partijcongres dat voor dit najaar op het programma staat, wil Xi boven alles stabiliteit. Zo laat hij zien dat hij een goed heerser is. Hij wil op het twintigste partijcongres minimaal voor nogmaals vijf jaar benoemd worden, liefst met zoveel mogelijk van zijn politieke vrienden om zich heen. Het energietekort door de hittegolf is voor Xi daarbij het zoveelste hoofdpijndossier.||https://www.nrc.nl//nieuws/2022/09/01/na-corona-zucht-china-nu-onder-extreme-droogte-a4140481
2022-09-02||Paspoortstickers voor Oekraïense vluchtelingen zijn op||De Immigratie- en Naturalisatiedienst (IND) deelt vanaf zaterdag geen zogeheten verblijfstickers meer uit aan Oekraïense vluchtelingen vanwege een tekort aan grondstoffen. Dat schrijft de dienst in een donderdag gepubliceerde verklaring. Oekraïense vluchtelingen krijgen de sticker in hun paspoort om aan te tonen dat ze rechtmatig in Nederland verblijven.  Binnenkort eindigt voor de meeste Oekraïners de visumvrije periode van 180 dagen. Om te mogen werken, moesten zij aanvankelijk vanaf deze donderdag verplicht een sticker in hun paspoort hebben, maar die deadline is vanwege het stickertekort verschoven naar 31 oktober. De IND verwacht dat er volgende maand weer voldoende stickers op voorraad zijn. Het ministerie van Justitie en Veiligheid vroeg de IND in het voorjaar om stickers te regelen voor 50.000 Oekraïners die vanwege de oorlog naar Nederland zijn gevlucht. In juni bleek de voorraad onvoldoende en heeft de immigratiedienst een extra bestelling gedaan, maar die heeft vertraging. De grondstoffen die nodig zijn voor het echtheidskenmerk op de stickers zijn namelijk op. De IND schrijft zich te kunnen voorstellen dat het stickertekort leidt tot „onzekerheid” bij Oekraïense vluchtelingen en stelt dit „te betreuren”.||https://www.nrc.nl//nieuws/2022/09/01/paspoortstickers-voor-oekraiense-vluchtelingen-zijn-op-a4140494
2022-09-02||‘Potver-de-potver, waar blijven de andere gemeenten bij de opvang van asielzoekers’||Een trekker maait het gras van een enorm veld in de kop van de provincie Groningen, waar de lucht smaakt naar het zout van de nabije Waddenzee. Het veld, tegen het Lauwersmeergebied aan, is nu nog leeg. Maar over een week is dit de opvanglocatie voor vijfhonderd tot zevenhonderd asielzoekers. Donderdagavond kreeg burgemeester Henk Jan Bolding (CDA) van  gemeente Het Hogeland een telefoontje van staatssecretaris Eric van der Burg (Justitie en Veiligheid, VVD). Of er iets mogelijk was met het defensieterrein rondom het Groningse Zoutkamp? In de kazerne worden al een jaar vijfhonderd Afghaanse evacuees opgevangen. Na een weekend soebatten kondigde de gemeente maandag aan dat er vanaf 10 september een nieuwe opvanglocatie komt, naast de bestaande opvang. De nieuwe opvang wordt een  wachtkamer voor asielzoekers die zich nog moeten registreren in het aanmeldcentrum Ter Apel, maar daar is geen plek voor hen. Dit moet Ter Apel ontlasten, voor maximaal een half jaar. Sinds mei slapen er geregeld asielzoekers buiten de poorten van het aanmeldcentrum. Wc’s stromen over door de poep, douches ontbreken. In de afgelopen maanden werd maar geen oplossing gevonden voor de buitenslapers. Het ging vorige week om al ruim zevenhonderd mensen.  Wat in Ter Apel gebeurt, kan zo niet langer Henk Jan Bolding burgemeester Het Hogeland „Wat in Ter Apel gebeurt, kan zo niet langer”, zegt burgemeester Bolding in zijn werkkamer in het gemeentehuis in Winsum. „Iedereen schaamt zich daarvoor.” Daarom besloot hij samen met Van der Burg te zoeken naar een oplossing. De staatssecretaris zoekt al maanden naar een wachtlocatie in de buurt van Ter Apel. Die plek is gevonden in de Marnewaard,  een paar kilometer boven vissersdorp Zoutkamp. Maar zo dicht bij Ter Apel is het niet: honderd kilometer. Van de ene uithoek in de provincie Groningen naar de andere uithoek. Dagelijks zullen bussen heen en weer pendelen tussen beide locaties, een rit van bijna anderhalf uur. Want de opvang in de Marnewaard is bedoeld voor een paar dagen. Asielzoekers die moeten wachten op de registratie van hun asielaanvraag – wat alleen in Ter Apel kan – kunnen in de nieuwe opvang blijven. „Daar krijgen ze een net bed, douche en eten”, zegt Bolding. „Zodra ze geregistreerd zijn in Ter Apel, worden ze doorgestuurd naar een andere opvanglocatie.” Zoutkamp  is niet ideaal, zegt Bolding. Want het grasveld waarop verschillende paviljoententen komen, ligt tussen een kazerne en een oefenterrein van Defensie in. „Dat is wel een dingetje, want er wordt daar geschoten. Dus we moeten de mensen met oorlogstrauma’s  waarschuwen.”  Vijf kilometer verderop ligt het toeristische dorp Zoutkamp, dat dagelijks bezocht wordt door tientallen pensionado’s op e-bikes. Daar zijn ze  ongerust over de nieuwe opvanglocatie, zegt Daan Oostindiën, voorzitter van de vereniging Dorpsbelangen, die al „veertig jaar en één dag” in Zoutkamp woont, ofwel zijn hele leven. „We vangen al vijfhonderd Afghanen op, daar komen zevenhonderd asielzoekers bij. Dat zijn twaalfhonderd mensen op evenveel inwoners.” Wel zullen de Afghanen vanaf 1 oktober verhuizen naar andere dorpen in de gemeente. De onrust komt niet uit het niets, want eerder had het dorp  te maken met overlast van asielzoekers. Er werd een fiets gestolen,  door achtertuinen van bewoners gelopen. „En er was een incident dat mannen voordrongen bij vrouwen in de rij voor de kassa van de supermarkt – een cultuurding”, zegt Oostindiën. „En dat doet toch wat in zo’n dorpje.” Maar hij wil vooral niet negatief zijn. „Want wat in Ter Apel gebeurt, dat slaat nergens op, die mensen hebben een plek nodig.” Daar lijken zijn dorpsgenoten mee in te stemmen. Er zijn geen demonstraties of bewonersbijeenkomsten gepland. „Uiteindelijk leven we met de Afghanen ook wel in harmonie, tijdens de Pinksterfeesten in Zoutkamp zagen we ze in de botsauto’s zitten, ze gingen gewoon op in de menigte.” Dat er nu wéér een opvang komt in de provincie zit burgemeester Bolding wel dwars. Uit data-onderzoek van NRCbleek deze maand dat het noorden van Nederland veel meer asielzoekers opvangt dan de rest van het land. „Wij krijgen veel waardering van andere gemeenten”, zegt Bolding.  „Maar potver-de-potver, waar blijven de andere gemeenten?”||https://www.nrc.nl//nieuws/2022/09/01/potver-de-potver-waar-blijven-de-andere-gemeenten-bij-de-opvang-van-asielzoekers-a4140495
2022-09-02||‘De sector moet bewegen, en dat gaat pijn doen’ klinkt het tijdens start theaterjaar||„Ik nodig je uit voor deze dans. Samen zoeken we de balans.” Alida Dors, artistiek directeur van Theater Rotterdam, zei het meerdere malen in haar bezielde, swingende performance tijdens de Staat van het Theater. De Staat is de jaarlijkse speech waarmee het theaterjaar aanvangt, uitgesproken bij de start van het Nederlands Theater Festival in Amsterdam. Daar zijn in elf dagen behalve de mooiste voorstellingen van het afgelopen seizoen ook juryselecties van Vlaams theater, van jeugdtheater en van grootste talenten te zien. Voorafgegaan door een scène met een vrouw die water sprenkelde in een interpretatie van een Winti-ritueel, sprak Dors in de Kleine Komedie over een sector die „moet bewegen”. Ze had een praktijk als zelfstandig maker, maar nu is ze directeur van een van de grootste theaterinstellingen van het land, omdat ze „van binnenuit” richting wil geven aan verandering. Eerst schetste ze de traditie waar ze uit voortkomt: de hiphop, en de methode van de cypher, de kring die mensen vormen, waarin iedereen instapt om zijn verhaal te doen.  Die achtergrond zat ook in de vorm van haar optreden, een mengeling van spoken word en motivational speech, met herhaalde woorden en zinnen die een refrein werden. Dors wilde zowel inspireren als waarschuwen. De mensen moeten zich uitspreken („Je stilte zal je niet beschermen”). Voor vrouwen („zusters”) was er een speciale boodschap: „Deze sector heeft je nodig, al lijkt dat niet altijd zo.” Ze refereerde aan vrouwen die de sector „geblesseerd” ontvluchtten. Want er is onveiligheid, het grensoverschrijdend gedrag waar de sector onder lijdt. „Hashtag MeToo”, declameerde ze. Dors, choreograaf, had meerdere intermezzo’s ingelast met groepen dansers, begeleid door een driekoppige ritme-sectie, luid toegejuicht. De dansante entourage verzachtte geenszins haar onomwonden woorden: de sector vervalt na corona in oude fouten. Overvolle programma’s, een première-infarct, iedereen in de overdrive. Wat te doen aan die „prestatiedrift”? Er zal gekozen moeten worden, zei ze. En ze riep op een rechtvaardige beloning op te eisen („Get paid”). Een vorm van noodzakelijke beweging ziet ze in „de herstructurering van macht” in de sector. „Daar is moed voor nodig, het gaat pijn doen.” Ze had adviezen voor wie verandering wil bereiken. Verzet je tegen de man die zegt: zo doen we het nu eenmaal; sta op tegen de cynische roddelaar; „chip in”, of maak plaats. Aan de einde volgde de ontlading: Dors werd beloond met een stormachtig applaus.  Het Staat-publiek bevond zich voor het eerst in de Kleine Komedie. Het Nederlands Theater Festival werkt intensief samen met de cabarettempel, waar een selectie spraakmakend cabaret, de ‘Komedie Kollektie’, wordt getoond. Daarnaast is er een geïntensiveerde samenwerking met het Amsterdamse Fringe Festival, als podium voor nieuwe talent de tegenhanger van een festival met bewezen kwaliteit. Correctie: waar stond dat er zaden werden gegooid, ging het om het sprenkelen van water in een interporetatie van een Winti-ritueel. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/01/theaterjaar-geopend-met-vlammend-optreden-over-noodzakelijke-verandering-in-de-sector-a4140485
2022-09-02||Defensie wil nieuw personeel aantrekken met &#8216;vrijwillig dienjaar&#8217;||Het ministerie van Defensie gaat een zogeheten vrijwillig dienjaar invoeren, waarbij deelnemers een jaar lang tegen betaling kunnen ervaren hoe het is om bij de krijgsmacht te werken. Nog voor het einde van dit jaar wil staatssecretaris Christophe van der Maat (Defensie, VVD) hiervoor een plan van aanpak presenteren, schrijft hij donderdag in een brief aan de Tweede Kamer. Defensie kampt al jaren met een groot personeelstekort. Op 1 juli waren er ruim 8.800 vacatures, zo’n 18 procent van het totale bestand. De vrijwillige militaire dienst is afgekeken van landen als Zweden en Noorwegen. Daar worden alle jonge vrouwen en mannen rond hun achttiende opgeroepen voor militaire dienst, waar ze alleen aan hoeven deel te nemen als ze dat zelf willen. Het programma is zeer succesvol en levert die landen jaarlijks duizenden extra militairen op.  In Nederland is het vrijwillige dienjaar overigens niet alleen gericht op jongeren. Iedereen boven de achttien jaar die een jaar bij defensie wil werken, kan zich voor zo’n jaar aanmelden. Zij kunnen zo „maatschappelijk relevante werkervaring opdoen en daarmee hun loopbaanperspectief vergroten”, aldus Van der Maat. Geïnteresseerden zullen met name worden ingezet op plekken waar de personeelsnood het hoogst is, zoals de techniek en de gezondheidszorg.  De krappe arbeidsmarkt is ook voor defensie een uitdaging: jarenlang vertrok er meer personeel dan er binnenkwam. Naast het aantrekken van nieuwe medewerkers wil Van der Maat de komende jaren inzetten op het behoud van personeel. De nieuwe cao, met een salarisstijging van 8,5 procent, moet daaraan bijdragen. ||https://www.nrc.nl//nieuws/2022/09/01/defensie-wil-nieuw-personeel-aantrekken-met-vrijwillig-dienjaar-a4140477
2022-09-02||Column | Ja, de VVD heeft het gedaan. Maar niet alleen||Bij de collectieve ontsteltenis over de mensonterende omstandigheden waarin Aziatische en Afrikaanse ontdekkingsreizigers in Ter Apel verkeren, reist mijn hoofd een jaar terug in de tijd. Tijdens het woonprotest in Amsterdam lukte het mij niet om, te midden van duizenden demonstranten, mee te scanderen dat de VVD de klere moet krijgen. Van nature heb ik de neiging om te verbinden, en diep vanbinnen weet ik dat het te makkelijk is om de VVD uitsluitend verantwoordelijk te houden voor de woon- en andere crises die Nederland teisteren.   Ja, je kunt prima betogen dat de VVD een existentiële bedreiging voor Nederland is, zoals  Thijs Kleinpaste vorig jaar in NRC deed. Maar de ongemakkelijke waarheid, en de reden waarom mijn tong anti-VVD-leuzen niet uitspreekt, is dat het andere middenpartijen zijn die de VVD hielpen om het belang van kwetsbare groepen in onze samenleving opzij te schuiven. In het geval van de wooncrisis: de PvdA stond erbij toen een VVD-minister verklaarde dat de woningmarkt af is. En dezelfde PvdA nam net als D66 en het CDA deel aan kabinetten waarin de VVD ervoor koos om de hypotheekrenteaftrek niet af te schaffen, tegen  het advies van topeconomen en de Europese Commissie in (het beleid bevordert het belang van woningbezitters, niet van kwetsbare groepen). Wie stond er naast en liet het alsnog gebeuren? Dat is een vraag die ik mijzelf stel als ik weer de verleiding voel om iemand (Rutte) of een politieke partij (de VVD) verantwoordelijk te houden voor de ondermijning van de rechtsstaat. Het was het CDA dat via een gedoogconstructie Rutte I in staat stelde om  een politieke partij te legitimeren die islamitische Nederlanders als tweederangsburgers wil behandelen. Het was de PvdA die tijdens Rutte II de snoeiharde bezuiniging op de sociale advocatuur mogelijk maakte, wat de toegang tot het recht van tienduizenden Nederlanders op het spel zette. Het was D66 dat tijdens de beruchte nacht van Omtzigt een premier met selectief geheugenverlies op het pluche liet zitten. Het was opnieuw D66 dat zonder blikken of blozen dezelfde premier aan een nieuw kabinet hielp.   ‘Maybe all that a family is, is the shape of its silence”, lees ik in Things I Have Withheld, de fenomenale essaybundel van Kei Miller. „Often, in  the vault of a family’s untold stories are the most important things.” Ik denk terug aan de borstklopperij van vertegenwoordigers van het politieke midden, de politieke familie waar ik mij toe reken. Ze stellen dat zij als geen ander over het vermogen beschikken om bij crises hun nek uit te steken, en dat zij te allen tijde het landsbelang boven hun partijbelang  stellen. Met trots claimt het midden de stem van de zwijgende meerderheid te vertolken. En hoe graag ik in deze en andere zelfgenoegzame woorden wil geloven, ik denk ook aan de waarheid waar het politieke midden liever over zwijgt. Namelijk dat zij zich al twaalf jaar, zonder visie, voor het karretje laat spannen van de conservatieve agenda van de VVD, zelfs als dat rechtsstatelijke beginselen op het spel zet. De omstreden en  vernederende opvangdeal die het kabinet recent sloot, is daar een illustratie van.   „Sommige dingen zijn niet-onderhandelbaar”, stelde Hans van Mierlo weleens. Het politieke midden is in wezen een politieke familie die voor liberale waarden van pluralisme en inclusie opkomt. Maar met lede ogen moeten wij constateren dat het Nederlandse politieke midden is verworden tot een pragmatische club van politici zonder bezieling (door Hans Boutellier ook pragmacratie genoemd).  Prima als je wilt scanderen dat de VVD de klere moet krijgen, maar het is vooral noodzakelijk om het midden te verlossen van zijn verslaving aan het compromisme, het verklaren van een compromis als een heilig doel. ||https://www.nrc.nl//nieuws/2022/09/01/ja-de-vvd-heeft-het-gedaan-maar-niet-alleen-a4140479
2022-09-02||Poolse regering wil 1.300 miljard euro van Duitsland voor oorlogsschade||Polen gaat een schadevergoeding van 6.200 miljard zloty (1.300 miljard euro) eisen van Duitsland voor de schade van de Tweede Wereldoorlog. Dat heeft Jaroslaw Kaczynski, leider van regeringspartij PiS, donderdag gezegd op een herdenkingsbijeenkomst in Warschau. „De Duitsers hebben nooit verantwoording afgelegd voor hun misdaden tegen Polen”, zei Kaczynski volgens een bericht van zijn partij. Precies 83 jaar geleden viel Duitsland Polen binnen. De Poolse regering grijpt de dag aan om het eerste deel van een onderzoeksrapport te presenteren waarin de oorlogsschade is berekend. Onder meer cijfers voor materiële schade van (797 miljard zloty, 169 miljard euro) worden in gelikte filmpjes op Twitter gedeeld. In 2018 zinspeelde Polen ook al op een schadeclaim tegen Duitsland. Net als nu was het toen ongeveer een jaar voor de landelijke verkiezingen.  Duits-Poolse relaties zijn de afgelopen maanden bekoeld. Polen vond Duitsland te relatief terughoudend in zijn steun voor Oekraïne na de Russische inval. In een opiniestuk in onder meer NRC waarschuwde de Poolse premier Mateusz Morawiecki dan ook voor een te grote invloed van Duitsland in de EU. De EU heeft miljarden uit het coronaherstelfonds lange tijd niet aan Polen uitbetaald, omdat Polen wetten doorvoerde die de regering meer zeggenschap gaven over de rechterlijke macht.  Radoslaw Sikorski, Europarlementariër van de Poolse oppositiepartij PO, noemt de aankondiging in een radio-interview een verkiezingsstunt. Volgens Sikorski zijn schadevergoedingen voor Polen onmogelijk aangezien de communistische overheid in 1953 met de toenmalige DDR afsprak geen vergoedingen te vragen. „In die zin zouden we eerder een claim tegen Rusland moeten indienen.” Duitsland heeft tientallen miljarden euro’s aan schadevergoedingen uitgekeerd aan slachtoffers van de Holocaust en dwangarbeid, en enkele compensaties aan landen, maar niet in de orde van grootte die Polen nu zegt te gaan eisen. Een Poolse jurist betwijfelt dan ook of de claim juridisch stand houdt. Volgens partijleider Kaczynski zijn de betalingen, die decennia zouden duren, in elk geval „draagbaar voor de Duitse economie”.||https://www.nrc.nl//nieuws/2022/09/01/poolse-regering-wil-1-300-miljard-euro-van-duitsland-voor-oorlogsschade-a4140476
2022-09-02||Oud-minister Verhagen zegt cruciaal advies niet te hebben gezien: ‘onbegrijpelijk’||Vol overtuiging begon voormalig minister en vicepremier Maxime Verhagen (Economische Zaken, Landbouw en Innovatie, CDA) aan zijn verhoor voor de parlementaire enquêtecommissie. Besef over de impact van de beving in Huizinge in 2012 was er in Den Haag „onvoldoende”, zei Verhagen donderdag in Den Haag. Dat hij het dorp vervolgens niet bezocht was „echt slecht en dat neem ik mijzelf kwalijk. Ik had naast de mensen moeten gaan staan die getroffen waren door die aardbeving.” Een halfjaar na Huizinge werd Verhagen opgevolgd door Henk Kamp (VVD). Maar in de tussentijd gebeurde er achter de schermen van alles.  Het Staatstoezicht op de Mijnen (SodM) waarschuwde Verhagens ambtenaren voor zwaardere bevingen met serieuze gevolgen. Maar Verhagen kreeg dat advies nooit te zien, vertelde hij donderdag: „Het is onbegrijpelijk en buitengewoon vreemd dat ik daarover niet geïnformeerd ben.” Twee jaar later belde hij zijn topambtenaar Mark Dierikx op. Hadden wij het nooit over de veiligheid van Groningers gehad, vroeg Verhagen. Nooit, had Dierikx geantwoord, want uit alle onderzoeken die er vanaf 1990 waren zou blijken dat de bevingen niet zo zwaar zouden zijn dat het tot „persoonlijke ongelukken” zou leiden, parafraseerde Verhagen het telefoongesprek. Dat was in 2014, terwijl in het najaar van 2012 het SodM al waarschuwde voor zwaardere bevingen. „Theoretisch had ik voorwaarden kunnen stellen aan de winning of kunnen stoppen”, zei hij resoluut. ‘It doesn’t ring a bell’
Maar die overtuigingsdrang verdween toen het over Verhagens eigen handelen ging. De Nederlandse Mededingingsautoriteit (NMa), een onafhankelijke toezichthouder, besloot in 2011 gashandelaar GasTerra een boete op te leggen van 400 miljoen euro vanwege monopolistisch gedrag. Uit geheime documenten van de enquêtecommissie bleek dat ambtenaren Verhagen aanraadden om „een stevig gesprek” te voeren met de NMa. Na dat gesprek ging dezelfde dag nog de boete van tafel. De commissie had vraagtekens of een minister zich wel mocht bemoeien met een besluit van een onafhankelijke toezichthouder.  Maar van dat gesprek kon Verhagen zich niks herinneren. Ook al schetste de commissie minutieus wie er aanwezig waren bij het gesprek: Verhagen en voorzitter van de NMa, Pieter Kalbfleisch, later schoof ook topambtenaar Hans Vijlbrief aan, tegenwoordig staatsecretaris mijnbouw. „It doesn’t ring a bell”, zei Verhagen. Zelfs een schorsing om zijn geheugen op te frissen – een primeur tijdens deze enquête –  leidde niet tot enige herinnering van het gesprek bij de oud-vicepremier. ||https://www.nrc.nl//nieuws/2022/09/01/oud-minister-verhagen-heeft-cruciaal-advies-nooit-gezien-a4140462
2022-09-02||Alle stroom eraf in huis, behalve van de koel- en vrieskast||Illustratie Stella Smienk
 Fortuna (57), die niet met haar achternaam in de krant wil, werkte haar hele leven in het onderwijs in Alkmaar, tot vorig jaar. Ze is 100 procent afgekeurd en leeft nu van een WIA-uitkering. Die bedraagt 70 procent van haar oude loon; van de 2.800 euro netto per maand is ongeveer 800 euro af gegaan. Ze was liever, veel liever, blijven werken. Haar volwassen zoon is een paar jaar geleden de deur uit gegaan en Fortuna is gescheiden. Daardoor is het volgens haar makkelijker haar bestedingsgedrag aan te passen aan de nieuwe, hoge prijzen. „Als ik nog kinderen in huis zou hebben, die steeds de ijskast leegeten of lang douchen, zou ik het moeilijker vinden.”  Een paar maanden geleden kocht Fortuna een elektrische fiets – ze had anderhalf jaar gewacht tot ze een geschikte aanbieding vond. Het is een uitkomst, vertelt ze. Alles doet ze nu per fiets, een auto heeft ze niet. „Zo’n fiets is uiteindelijk veel goedkoper dan de auto, en het is heerlijk.” Als ze de deur uit gaat, al is het maar voor een boodschap, zet Fortuna de hoofdschakelaar uit. Om stroom te besparen. Alles, behalve de koel- en vrieskast, gaat dan uit. Liet ze de afwasmachine voorheen nog wel eens draaien als er weinig in zat, nu wacht ze tot hij helemaal vol is. „En dan heb ik nog geluk omdat ik mijn stroomtarief, toevallig vlak voor de oorlog in Oekraïne begon, had vastgelegd voor drie jaar.” Fortuna (57) werkte in het onderwijs, maar leeft nu van een WIA-uitkering.  Ze bespaart op stroom- en gaskosten, en houdt de folders in de gaten. De prijzen in de supermarkt zijn het afgelopen half jaar fors gestegen en Fortuna merkt dat. Ze spelt de Vomar-folder en de Bonus-folder voor aanbiedingen. „Drie dozen waspoeder, plus drie gratis? Hup! Ik koop dat.” Ze kookt meestal voor drie dagen: „Dat scheelt gaskosten én ingrediënten. Ik had weleens groenten die bedierven. Nu koop ik minder groenten, zodat het precies uitkomt.” Ze verkoopt ook steeds meer spullen via Marktplaats.  De rente op de hypotheek van haar koophuis staat nog vijf jaar vast. „Daarna zal hij wel omhooggaan. Ik ben Dagobert Duck niet, dus ik blijf op koopjes letten en zal zuinig moeten leven.”  Meer afleveringen 
				Duurder leven
			||https://www.nrc.nl//nieuws/2022/09/01/alle-stroom-eraf-in-huis-behalve-van-de-koel-en-vrieskast-a4140463
2022-09-02||Kunstenbond begint een rechtszaak tegen de staat||De Kunstenbond begint een rechtszaak tegen de staat, voor vergoeding van de schade die zzp’ers in de culturele sector tijdens de coronacrisis hebben geleden. Eerder, in juli, had de vakbond de staat formeel aansprakelijk gesteld voor deze schade, en eind vorige week reageerde de staat: die wees de aansprakelijkheid af.  De vakbond wil niet ingaan op de gronden waarop de staat aansprakelijkheid afwees, zegt vakbondsvoorzitter Peter van den Bunder. „We leggen de zaak nu binnen enkele weken voor aan de rechter, en willen een zorgvuldig oordeel. Daarbij past niet dat we in de media alle argumenten al uitwisselen.”   Volgens de vakbond heeft de staat onrechtmatig gehandeld jegens de zzp’ers in de culturele sector. Het coronabeleid trof de culturele sector onevenredig zwaar zonder voldoende aanwijzingen dat de genomen maatregelen effectief waren, en vervolgens werden de zzp’ers in die sector onvoldoende gecompenseerd.  De cultuursector kreeg weliswaar forse specifieke steunpakketten, maar die kwamen terecht bij de instellingen. Het beoogde ‘doorsijpeleffect’ van die subsidie heeft onvoldoende plaatsgevonden, en er waren ook geen maatregelen om het doorgeven van subsidies aan zzp’ers te bevorderen. De algemene coronasteun bood aan zzp’ers in de sector weinig soelaas.  De Kunstenbond schat dat er in totaal tienduizenden gedupeerde zzp’ers zijn in de kunst- en cultuursector, en dat hun totale schade 1,6 miljard is. In de rechtszaak zal het slechts gaan om negen zzp’ers die in totaal ruim 320.000 euro schade hebben geleden, maar mocht de rechter de staat aansprakelijk achten, dan wil de vakbond dat er een algemene compensatieregeling komt.   In de cultuursector werken relatief veel flexwerkers. Ruim 40 tot 60 procent (afhankelijk van wat je tot de kunst- en cultuursector rekent) van de werkenden is zzp’er. Over heel Nederland is dat gemiddeld 12 procent. In veel gevallen gaat het bovendien om schijnzelfstandigheid. De staatssecretaris voor Cultuur, Gunay Uslu (D66) heeft aangekondigd werk te willen maken van de hervorming van de arbeidsmarkt in de sector, ze heeft ook dit jaar geld uitgetrokken voor twee pilots. Hervorming van de arbeidsmarkt in de kunsten staat al jaren op de politieke agenda, en op Prinsjesdag zal Uslu naar verwachting samen met de minister van Sociale Zaken nadere plannen bekend maken. ||https://www.nrc.nl//nieuws/2022/09/01/kunstenbond-begint-een-rechtszaak-tegen-de-staat-a4140461
2022-09-02||Op het 79ste filmfestival van Venetië regeert tot dusver op onverwacht lichtvoetige wijze de dood||Een intellectueel ambitieuze film over de dood waar de lol vanaf spat: het 79ste filmfestival van Venetië opende woensdagavond briljant met White Noise van Noah Baumbach. Adam Driver speelt daarin ene Jack Gladney, een professor Hitler-studies die met zijn gezin in een chemische ramp belandt.  Jack is ernstig blootgesteld, gaat hij dood? Jazeker, maar de artsen weten niet wanneer, dus zo veel is er nou ook weer niet veranderd. Maar waarom slikt zijn vrouw stiekem pillen?    Als regisseur wil je graag dat je film in première gaat in Venetië: acht van de laatste tien Oscars voor ‘beste regie’ komen van het Lido. En daar regeert tot zover de dood, op lichtvoetige wijze. Zou het de pandemie zijn? White Noise naar de cultroman van Don DeLillo uit 1985, is een woeste komedie op academisch niveau over  onze verdringing van de dood en hoe dat resulteert in sluimerende doodsangst, apocalyptische fascinatie en een obsessie met levensverlenging. Baumbach gaat all-in met massascènes en wrange monologen in Don DeLillo-stijl, over de vele overeenkomsten tussen Elvis en Hitler bijvoorbeeld. De film slalomt door jaren tachtig-genres, langs Spielberg, John Carpenter, neo-noir en een MTV-clip in een supermarkt. Want doodgaan is simpel. Gewoon afrekenen en naar de uitgang.  Voor doodsangst kun je altijd bij Lars von Trier terecht, die na een kwart eeuw op het Lido een derde seizoen aan zijn occulte tv-serie The Kingdom (Riget) toevoegt. Von Triers kosmos is een accumulatie van pijn, zo blijkt, ontstaan door een ‘Big Scream’ die zich nu manifesteert in – jawel – white noise, televisieruis.  Er lijkt weinig veranderd in het ziekenhuis waar Von Trier indertijd zijn door Twin Peaks geïnspireerde soap situeerde. Het oranje Dogme-licht  is terug, de zwiepcamera, de sleetse zalen en de kelder waar rationele artsen – stuk voor stuk neuroten – zich te buiten gaan aan infantiele rituelen en louche spelletjes. Ook de hoofdrolspelers zijn terug, vaak in nieuwe incarnaties.  Of dat zo’n goed idee is? Ik twijfel na twee afleveringen, die sterke momenten kennen, maar ook veel  Deens-Zweedse ongein en lompe grappen over recente #MeToo problemen bij Von Triers studio Zentropa. Is de scherpte er wat af bij het gewezen enfant terrible, die onlangs bekend maakte dat hij aan Parkinson lijdt? Bardo van Alejandro Iñárritu – bekend van Birdman en The Revenant – gaat ook al over de dood; de titel verwijst naar een boeddhistisch vagevuur tussen leven en dood. Daar verkeert Iñárritu’s alter ego Silverio, een sterjournalist. We vloeien bijna drie uur door zijn herinneringen, dromen en mijmeringen.  Netflix betaalt, en het heeft wel iets gekost, deze spectaculaire Mexicaanse versie van Fellini’s klassieker 8 ½. Als er één regisseur in diens voetspoor past, is het de meesterlijke stilist Iñárritu die zich uitleeft in adembenemende, surrealistische bravoureshots door een eindeloos geheugenpaleis. De film gaat over Mexico en de VS, familie, een overleden baby, schaamte en compromissen. Er is een daverende fiësta en conquistador Cortes  filosofeert op een piramide van Azteken-lijken. Volstrekt excessief, en verbluffend.  Ook van  zeer hoog niveau is Tár van de briljante Amerikaan Todd Field, jazzmuzikant, acteur, schrijver en regisseur van slechts twee speelfilms,  In the Bedroom en Little Children. Die bezorgden hem drie Oscars, waarna hij zestien jaar  zwoegde op gedoemde projecten met grote namen  – DiCaprio, Craig – die steeds net niet van de grond kwamen.  Met de fiere Cate Blanchett in de hoofdrol lukt het dit keer gelukkig wel. Het leven van de vrouwelijke ster-dirigent Lydia Tár schuift in slow motion uit het lood als ze op het toppunt van haar roem in een lesbische  #MeToo-situatie spiraalt. In tweeënhalf uur –  Field heeft iets in te halen – verkennen we een wereld van topmuziek, elegante  fluisteringen en subtiele intriges. En herontdek je Fields bijzondere talent om personages af te pellen die heel anders zijn dan ze zichzelf wijsmaken. Met Blanchett als formidabele, diep gemankeerde heldin, een Griekse tragedie waardig. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/01/op-het-79ste-filmfestival-van-venetie-regeert-tot-dusver-op-onverwachts-lichtvoetige-wijze-de-dood-a4140460
2022-09-02||Genieten van  de emeritus||Een lange beige trenchcoat van het merk Burberry tot ver over de knieën, een corduroy broek in bruin of beige, een tweed jasje met een visgraatpatroon, een gestreepte Ivy-League das, een paar lederen brogues of bootschoenen, een lederen aktetas, een keurig Beatrix-stemmetje en een rond brilletje met schildpadpatroon. En bonuspunten voor het hebben van een wandelstok, het zijn van minister van Staat of het dragen van een donkerblauw vissershoedje.  De Engelse boekhandel kent enkele stereotypen klanten en dit is er een van, naast de studenten klassieke talen in tweed, de young-adult-boeken-kopende tieners en de ouders die spreken over het hebben van hoogbegaafde kinderen „aangegezien ze nu al vloeiend Engels spreken”.  Ook al betreft het vaak geen emeritus professor, toch wil ik het stereotype heer in de beige regenjas aanduiden als de Emeritus. Zijn professie verschilt: van advocaat, rechter, inderdaad hoogleraar ergens in de humanistiek tot voormalig-vicevoorzitter van de Raad van State. Eenmaal over de drempel bij de voordeur heen om vervolgens in slakkengang verder te strompelen, vervolgt de Emeritus de route naar de balie. De boeken die hij graag opvraagt zijn uiteenlopend maar meestal is het wel zo dat hij toch om de schrijvers vraagt die de gemiddelde persoon over het algemeen niet (meer) leest. Ik noem Charles Dickens, Pierre Loti (die ene Franse oriëntalistische schrijver), William Thackeray en Edward Gibbon (die hij ook daadwerkelijk gelezen heeft).  De laatste keer dat de Emeritus langskwam, vroeg hij of ik een exemplaar had van E.M. Forsters Aspects of the Novel, waarin de schrijver van onder andere  Maurice en A Room with A View uiteenzet hoe een roman opgebouwd moet zijn. In mijn hoofd spookte meteen rond dat het misschien gezien de leeftijd van Emeritus voor hem wel een beetje te laat was om zich te gaan verdiepen in hoe je het beste een roman schrijft. Aan de andere kant was het wel zo dat zowel de filosoof Gadamer als de schrijver Jünger de honderd aantikte en dat zij nog in hun laatste jaren publiceerden.  Maar goed, ik ging dus op zoektocht. Sectie non-fictie en subsectie Secondary Literature, daar zou het wel tussen staan. Twee minuten verstreken en het boek was nog steeds niet gevonden. Eens kijken bij de eenzame kast Language en verdomd: de Pelican-editie van Forsters boekje stond ertussen. Teruggehaast naar de balie bleek dat Emeritus bij het plankje Frans aan het snuffelen was. Eenmaal aangeboden aan Emeritus viel er een stilte: hij zocht de hardcoverversie van Oxford Publishing House (die dit boek helemaal niet heeft uitgegeven).  Ik zette het boek terug, zetelde weer achter de balie en verkocht Emeritus een gebonden Ivanhoe. De moeite die erin gaat, maakte uiteindelijk niets uit, zo’n erudiet figuur met warme stem laat elke keer weer alle  zintuigen genieten.  Meer afleveringen 
				De boekverkoper
			||https://www.nrc.nl//nieuws/2022/09/01/genieten-van-de-emeritus-a4140458
2022-09-02||Geperste krabbeskeletten in een duurzame batterij||Een stof gemaakt van exoskeletten van krabben en garnalen kan dienen als elektrolyt in een zinkmetaalbatterij. De elektrolyt, de laag in batterijen die zink-ionen van de plus- naar de minpool geleidt terwijl elektronen buitenom moeten, is daardoor biologisch afbreekbaar. Dat maakt de batterij duurzamer dan andere batterijen, schrijven onderzoekers van de universiteit van Maryland, Verenigde Staten, in het tijdschrift Matter. Hun hoop is dat met dit nieuwe materiaal zinkbatterijen in beeld komen voor stationaire opslag van duurzame energie. Batterijen zijn een belangrijke schakel in de transitie naar duurzame energie. Vraag en aanbod van wind- en zonne-energie sluiten gedurende de dag niet altijd op elkaar aan. Op momenten met piekvraag naar energie is er vaak te weinig stroom voorhanden, terwijl op andere momenten meer elektriciteit opgewekt wordt dan nodig is. Voor die schommelingen binnen een dag kunnen stationaire batterijen uitkomst bieden. Op dit moment worden daar meestal lithium-ion batterijen voor gebruikt, die batterijen hebben een hoge energiedichtheid en de techniek is ver doorontwikkeld. Maar ze zijn eigenlijk bij uitstek geschikt voor mobiele toepassingen, waar het geringe gewicht en compactheid van belang zijn. Voor grote, stilstaande batterijen is dat minder belangrijk. Daarom wordt veel onderzoek gedaan naar andere typen batterijen, met goedkope, veelvoorkomende en goed recyclebare componenten. Vanadium-flowbatterijen bijvoorbeeld, of zinkbatterijen dus. Die zijn bovendien veiliger dan de lichtontvlambare lithiumbatterijen. Maar de oplaadbaarheid van zinkbatterijen, zo genoemd omdat zink de ladingdrager is, is een lastig punt, vertelt Marnix Wagemaker, hoogleraar elektrochemische energie-opslag aan de TU Delft. „Bij zinkmetaalbatterijen lost de anode, de positieve pool, helemaal op tijdens het ontladen. Het zinkmetaal moet netjes terugkeren als je het proces omdraait. Maar dat gebeurt niet, het vormt dendrieten, draderige structuren.” Als de draden zo lang worden dat ze de andere elektrode raken dan ontstaat er interne kortsluiting, dat is een veiligheidsrisico. De dendrieten vormen bovendien een groot oppervlak, waar de tot nu toe gangbare waterige elektrolyt mee reageert. Er is dus alles aan gelegen dat dendrieten niet gevormd worden, en daarin spelen de eigenschappen van de elektrolyt een grote rol. „Het moet goed geleiden, flexibel zijn zodat het tegenwicht aan dendrieten kan bieden en stabiel zijn, niet kapot gaan in contact met het zinkmetaal”, zegt Wagemaker. Het zijn allemaal stappen voorwaarts Marnix Wagemaker TU Delft De elektrolyt die de onderzoekers in Matter demonstreren is een gel die bestaat uit chitosan en zink. Chitosan is een bio-polymeer die gemaakt wordt van chitine, een stof in het exoskelet van schaaldieren zoals krabben en garnalen. Om weerstand tegen de dendrieten te bieden, hebben de onderzoekers het poreuze materiaal sterk samengeperst. Het materiaal bevat door het samenpersen bovendien nog maar weinig water dat potentieel kan reageren, terwijl de elektrolyt wel nog steeds goed ionen geleidt. De onderzoekers noteren een laadefficiëntie van 99,7 procent en een levensduur van meer dan duizend laadrondes. „Het is een mooi, nieuw materiaal dat de drie eigenschappen om dendrieten tegen te gaan combineert en ook nog eens goed recyclebaar is”, zegt Wagemaker. „De efficiëntie van 99,7 procent is een goede start. Maar bedenk wel, als je elke keer dat je oplaadt 0,3 procent van je capaciteit verliest, dan heb je na duizend cycli nog maar 5 procent over. Dat is als je een nieuw materiaal uitvindt, op labschaal dus, al heel mooi, maar het staat nog ver van de praktijk. Lithiumbatterijen hebben een laadefficiëntie van 99,999 procent.” „Ik kom heel vaak studies als dit tegen. Al lezende denk je, dit is de doorbraak. Maar dan hoor je er nooit meer wat van”, zegt Wagemaker. Op de weg naar gebruik op grote schaal sneuvelt het meeste. „Aan de andere kant: het zijn allemaal stappen voorwaarts, er wordt heel veel onderzoek gedaan naar heel veel verschillende batterijchemieën, die allemaal specifieke voordelen hebben, en dus potentie. De ontwikkeling van stationaire batterijen staat echt nog in de kinderschoenen. Duurzaamheid is daarbij steeds belangrijker. De niet-duurzame lithiumbatterij is echt niet heilig meer.” In een eerdere versie van dit artikel stond in het rekenvoorbeeld 0,03 procent genoemd. Dit moet 0,3 procent zijn. Dit is hierboven aangepast.||https://www.nrc.nl//nieuws/2022/09/01/geperste-krabbeskeletten-in-een-duurzame-batterij-a4140457
2022-09-02||Opnieuw sterft Russische zakenman onder verdachte omstandigheden: Lukoil-directeur valt uit raam||Opnieuw is een prominente Russische zakenman onder verdachte omstandigheden om het leven gekomen. Donderdag meldden anonieme bronnen aan onder meer persbureaus Interfax en Reuters dat de directeur van oliebedrijf Lukoil, Ravil Maganov, is overleden nadat hij vanaf de zesde verdieping uit het raam van een Moskous ziekenhuis zou zijn gevallen. De toedracht van zijn val is onduidelijk.  Sommige Russische media citeren anonieme bronnen binnen het politieapparaat die spreken van zelfmoord, hoewel daar geen bewijs voor wordt geleverd.  Twee bronnen die Maganov goed kenden, stellen volgens Reuters dat zij zelfmoord „zeer onwaarschijnlijk” achten. De autoriteiten in de Russische hoofdstad hebben een onderzoek geopend. De 67-jarige Maganov werd behandeld in het Centraal Klinisch Ziekenhuis in Moskou – ook wel bekend als de ‘Kremlin-kliniek’, waar patiënten tot de politieke en zakelijke elite van Rusland behoren. Het is onduidelijk waarom Maganov in het ziekenhuis was opgenomen. In een officiële verklaring schrijft Lukoil dat de topman „na ernstige ziekte is overleden”. Het ziekenhuis bevestigde donderdag aan buitenlandse media het overlijden van Maganov, eveneens zonder in te gaan op de doodsoorzaak.  Maganov is niet de eerste uit de bedrijfstop van Lukoil die de afgelopen maanden onder verdachte omstandigheden om het leven is gekomen. In maart stierf voormalig Lukoil-topfunctionaris Aleksandr Soebbotin op 41-jarige leeftijd na een anti-katerbehandeling door een sjamaan. Soebbotin zou onwel zijn geworden en werd later dood aangetroffen in zijn kelder.  Onder het voorzitterschap van Maganov baarde de directie van Lukoil opzien door in maart op te roepen tot de „onmiddellijke beëindiging van het gewapend conflict” in Oekraïne. Dat was regelrecht tegen de lijn van het Kremlin in, dat slechts sprak van een „speciale militaire operatie”. Ook sprak de top van het private bedrijf de nadrukkelijke voorkeur uit voor een diplomatiek akkoord en betuigde medeleven met de slachtoffers van „deze tragedie”. De laatste maanden vonden meerdere opmerkelijke sterfgevallen plaats in de top van het Russische zakenleven, en dan in het bijzonder de olie- en gassector. Een van hen was Sergej Protosenja, ex-directeur van energiebedrijf Novatek. De oligarch werd in april met zijn gezin dood gevonden in hun vakantievilla in Spanje, waarbij de omstandigheden leken te duiden op een gezinsmoord. Novatek nam in een verklaring echter stellig afstand van suggesties dat hun oud-topman zijn gezin ooit zoiets zou aandoen. Een dag daarvoor was oud-vicepresident Vladislav Avajev van de Gazprombank dood gevonden in zijn appartement in Moskou.  Olieconcern Lukoil kwam in 1991 tot stand door de fusie van drie oliebedrijven uit West-Siberië. De drie maatschappijen uit Langepas, Uraj en Kogalym fuseerden tot Lukoil – de suggestie om de eerste letters van de vestigingssteden samen te voegen kwam van Maganov, destijds topman bij Langepasneftegaz, een van de drie fusiebedrijven. In 1993 trad Maganov toe tot Lukoil, waar hij diverse hoge functies vervulde en uiteindelijk toetrad tot de directie, waarvan hij sinds 2020 voorzitter was. In die hoedanigheid schoof hij meermaals aan bij vergaderingen met het Russische ministerie van Energie, onder meer over de Russische belangen binnen het internationale olieverbond OPEC+.  Maganov gold jaren als vertrouweling en rechterhand van bestuursvoorzitter Vagit Alekperov, die van Lukoil een wereldwijd opererend olieconcern maakte. Alekperov trad dit voorjaar terug, nadat hij door de Russische inval in Oekraïne op een Britse sanctielijst was geplaatst. ||https://www.nrc.nl//nieuws/2022/09/01/opnieuw-sterft-russische-zakenman-onder-verdachte-omstandigheden-lukoil-directeur-valt-uit-raam-a4140456
2022-09-02||Opinie | De AIVD heeft vrij spel onder journalisten||  Onderzoeksjournalist Stella Braam is 35 jaar door de AIVD en diens voorloper de BVD bespioneerd, meldde  NRC onlangs. Iedere keer als een concrete zaak aan het licht komt is dat uiteraard schokkend, confronterend zelfs, maar het echte nieuws zou moeten zijn dat dit als nieuws wordt gebracht.  Roger Vleugels is  juridisch  adviseur. Inlichtingendiensten bespioneren de pers jaar in, jaar uit. Zij doen dit om meerdere redenen. Redenen die soms tegenstrijdig lijken, maar die in de praktijk in elkaar over blijken te lopen. Er zijn journalisten die bespioneerd worden, en er zijn journalisten die werken als informant voor een inlichtingendienst. Spionagediensten als de AIVD werken graag via een beroepsgroep als de journalistiek. Journalisten kunnen vanwege hun vak overal opduiken zonder argwaan te wekken. Ze kunnen de vragen stellen die de inlichtingendiensten zelf zouden willen stellen. Spioneren via een specifieke beroepsgroep, dus door het runnen van informanten in die beroepsgroepen, is van alle tijden. Vroeger werden bijvoorbeeld handelsreizigers en koopvaardij-officieren gebruikt door spionagediensten; tegenwoordig gaat dat onder meer via journalisten en consultants. Jarenlang heeft de AIVD registers bijgehouden van mensen werkzaam in dit soort beroepsgroepen die voor hen interessant zijn. Of dat nu nog steeds gebeurt is onbekend. Een recent voorbeeld van spioneren via de pers was de inzet van Nederlandse sportverslaggevers tijdens de Olympische Spelen van Beijing in 2008. Zij waren  door de AIVD gevraagd informatie te geven over de Chinese beveiliging.  Het bespioneren van journalisten, zoals bij Stella Braam maar eerder ook bijvoorbeeld Rudie van Meurs, wordt gedaan om meerdere redenen. Formeel gebeurt het als de dienst een journalist een mogelijk gevaar acht voor de veiligheid van de staat. Maar die grond wordt vaker gebruikt om een andere reden: ze willen camoufleren dat ze kennis willen vergaren over het onderwerp waarmee  de betreffende journalist bezig is.   Gaat het in het politieke domein om onderwerpen waar inlichtingendiensten in geïnteresseerd zijn, dan zijn de diensten vaak, zich bijvoorbeeld voorstellend als ambtenaar van het ministerie van Binnenlandse Zaken, aanwezig op recepties, persconferenties of briefings.  Na afloop spreken ze dan informeel met journalisten. In die gesprekken onderzoeken ze of een journalist bespioneerd moet worden of kan worden ingezet als informant.    Weigeren om informant te worden kan in extreme gevallen  leiden tot het chanteren van een journalist door een dienst, zoals Hans Laroes, oud-hoofdredacteur van het NOS Journaal,  in zijn boek De littekens van de dag beschreef over een NOS-medewerker. In tegenstelling tot Duitsland en de Scandinavische en Angelsaksische landen bestaat in Nederland amper aandacht voor de rol die de inlichtingendiensten AIVD en de MIVD spelen in de pers. Bij een Duits parlementair onderzoek uit 2006 werden alleen al op buitenlandredacties van mainstream media enkele tientallen journalisten gevonden die naast hun gewone werk tegen substantiële betaling als informant werkten voor de Bundesnachrichtendienst. Zodra in Nederland een kwestie in de media wordt onthuld spreken journalisten, redacties en vakbond NVJ er steevast schande van.  De ene keer gebeurt dat omdat een journalist is bespioneerd, zoals nu bij Stella Braam, de andere keer omdat een vertegenwoordiger van de pers heeft gewerkt als infiltrant. Na die verontwaardiging volgt niets. Er is nauwelijks reflectie, en in opleidingen journalistiek  bestaat nagenoeg geen aandacht voor deze fenomenen. Ook is er amper aandacht voor in cursussen voor buitenlandverslaggevers of oorlogscorrespondenten. Er volgt geen oproep tot waakzaamheid, en evenmin volgen er tips of richtlijnen. Wat wel steeds herhaald wordt is dat je als journalist niet moet samenwerken met inlichtingendiensten. Dit lijkt een goed standpunt, maar is door zijn onvolledigheid uiterst bedenkelijk. Een journalist die tijdens zijn werk kennis opdoet over een op handen zijnde aanslag moet weten hoe hij dit moet melden. Dat moet inderdaad niet bij een inlichtingendienst, maar bij de politie of het Openbaar Ministerie. Inlichtingendiensten zijn immers oncontroleerbaar en, belangrijker nog, ze hebben geen executieve bevoegdheden. En dat hoort ook zo. Het zou goed zijn als hier in de beroepsgroep goed over nagedacht wordt. Nederland wil beschikken over diensten als de AIVD en de MIVD, maar dat betekent dat we niet verbaasd moeten zijn als die diensten hun werk doen en mensen –  dus ook journalisten –  bespioneren of via hen spioneren. Voor journalisten geldt:  wees waakzaam en voorkom dat jijzelf of je bronnen onnodig gevaar lopen.  Wat de AIVD en de MIVD doen, zowel met het bespioneren van de pers als het spioneren via de pers, betekent een bedreiging van de persvrijheid en de vrijheid van meningsuiting.   Informatie leveren aan de staat is niet altijd een doodzonde. Maar het bespioneren van journalisten door inlichtingendiensten behoort te worden ingeperkt,  bijvoorbeeld op manieren die gelden voor advocaten. Het werven van journalisten door AIVD en MIVD behoort een doodzonde te zijn.||https://www.nrc.nl//nieuws/2022/09/01/de-aivd-heeft-vrij-spel-onder-journalisten-a4140455
2022-09-02||Wie is schrijfster Anjet Daanje? En moet je eigenlijk wel nieuwsgierig zijn naar de persoon achter een kunstwerk?||Wie ís deze schrijfster? Wie is zij, dat ze het vermag zó’n boek te schrijven? Er kleeft iets nieuwsgierigmakend ongrijpbaars aan Het lied van ooievaar en dromedaris, de fenomenale roman van Anjet Daanje die deze zomer alom is geprezen, en waarvan de elfvoudige vertelling evenzeer ontzag inboezemde om de duizelingwekkende constructie vol ingenieuze verwijzingen en de stilistische brille, als om de meeslepende menselijkheid en de diepgaande zeggingskracht van de verhalen. In haar roman schiep Daanje een mythische schrijfster, geënt op Emily Brontë, en haar rijke leven-na-de-dood: ze leefde voort in het literaire meesterwerk dat ze naliet, en in talloze verhalen en herinneringen.  De boeken van Anjet Daanje worden uitgegeven door uitgeverij Passage en Uitgeverij Pluim. Op de radio noemde een bespreker -Anjet Daanje een „ongelofelijk grote aanwinst” voor de Nederlandse literatuur – wat welbeschouwd iets geks was om te zeggen, aangezien de 57-jarige Daanje al bijna dertig jaar boeken publiceert. Ze komt bepaald niet  uit de lucht vallen, Het lied van ooievaar en dromedaris is haar tiende roman, en haar eerdere werk is  ook geprezen, niet in dezelfde termen als nu en niet in die mate dat ze er grote literaire prijzen voor kreeg, maar toch. Aan de andere kant: toch zag haar toenmalige uitgever na de geprezen boeken Gezel in marmer (2006) en Delle Weel (2011) geen brood meer in haar werk – waarna ze onderdak vond bij het Groningse uitgeverijtje Passage, waar ze haar meesterlijke De herinnerde soldaat (2019) kon publiceren (dat, godlof, wél de nodige erkenning kreeg, prijzen ontving, keer op keer herdrukt werd). Die twee boeken uit 2006 en 2011 zijn inmiddels opnieuw uitgegeven, bij uitgeverij Pluim – terecht, want het zijn voortreffelijke romans, die bovendien alleen maar meer waarde krijgen nu je kunt zien in welke roman dit schrijverschap culmineerde. Het lied staat geenszins op zichzelf, het is de kroon op een oeuvre.  Maar wat is er toch al die jaren gebeurd? Je kunt er talloze hypotheses voor opwerpen. Je kunt noemen dat Anjet Daanje nooit echt deel was van het literaire circuit, perifeer als ze zich ophield in Groningen, dat ze zich niet als mediagenieke kunstenaar deed gelden door haar roman de wereld in te vergezellen met grote opinies of pregnante verhalen over de autobiografische achtergronden – als ze daar al de gelegenheid toe heeft gekregen. Je kunt ook seksisme vermoeden; het is gemeenzaam bekend dat vrouwelijke schrijvers het in de afgelopen decennia nog aanzienlijk zwaarder hadden wat betreft waardering, dat literaire prijzen in overweldigende mate naar mannen gaan. Een vrouw die dikke, ambitieuze, groots opgezette boeken schreef als Gezel in marmer en Delle Weel paste bovendien moeilijk in het plaatje. Het is verleidelijk om hier Brontë-echo’s in te lezen, misschien al te verleidelijk.  Aan de andere kant: die lovende recensies dan, wijd en zijd? Die lijken  niet te wijzen op structurele veronachtzaming, eerder op een uitzonderingspositie aan de rand van het literaire bedrijf, los van de modes en het wereldje, bloeiend in de marge, als geheimtip, een positie waarin Daanje misschien wel goed gedijde.  Of misschien lag het aan nog iets anders en schreef Daanje te ‘lekker’ om serieus genomen te worden? Zijn de romans, afgezien van die met masculiniteit geassocieerde dikte en ambitie, misschien juist te ‘vrouwelijk’? Er zitten beslist soapachtige kwaliteiten aan haar romans, die over intieme verhoudingen tussen mensen gaan. Dat vrouwen er de hoofdrollen in spelen, wekt het vermoeden dat Daanje weleens opgevat zou kunnen zijn als auteur van ‘vrouwenboeken’, van oudsher een literaire diskwalificatie. Je kunt overigens ook haar schrijfstijl nog noemen: die is niet uitgebeend, subtiel of minimalistisch, zoals in de vroege jaren van haar schrijverschap nog de vrij overheersende literaire mode was. De adagia waren less is more en show don’t tell, terwijl Daanje eerder overdadig schreef en gevoelens gewoon onsubtiel benoemde. Dat laatste is nog een raadsel dat literaire dogma’s tart (hoe komt Daanje daarmee weg?), maar het is wel duidelijk dat smaak ook aan modes onderhevig is. Zuinigheid is in het huidige literaire klimaat allang geen voorwaarde meer – zie de erkenning van gulle stilisten als Jeroen Brouwers, Wessel te Gussinklo, Marieke Lucas Rijneveld en Mariken Heitman. Het zijn allemaal factoren die van invloed zouden kunnen zijn op het late succes van Daanje en misschien is er wel ergens een student neerlandistiek die daar een mooie masterscriptie aan kan wijden. Interessant om daarin mee te nemen is het opmerkelijke gegeven dat al die factoren al sluimeren in de kunstenaarsroman Gezel in marmer, die daarmee als sleutel tot haar oeuvre te beschouwen is. Tot aan die maximalistische stijlopvatting aan toe: Marin Slingerland, de beeldhouwster die een hoofdrol speelt, ziet niets in ‘strakke, eenvoudige beelden’, in het kleine dat de essentie van het grotere moet verbeelden. ‘Volgens haar kun je zulke minimalistische beelden alleen maken wanneer je gelooft in de eenvoud van het leven, en er dus nooit erg diep over hebt nagedacht. Het leven op aarde is mysterieus en onvoorstelbaar ingewikkeld. Hoe meer je erover nadenkt, hoe gecompliceerder het wordt. Eenvoudige vormen belichten slechts een klein aspect dat op een gekunstelde manier uit het geheel wordt gelicht, waardoor het bedrieglijk wordt gedeformeerd. Marin wil het grote geheel, de verbanden weergeven, geen uitvergrote, onbelangrijke details. Indrukken, emoties, gedachten, de tijd, alles wil ze in een plastiek stoppen, tot het overladen en kreunend onder het eigen gewicht de hele wereld heeft opgeslokt.’ Dat zou je zo als de literatuuropvatting van Anjet Daanje kunnen lezen – Het lied is in elk geval  op deze leest geschoeid.  Maar meer nog dan over die poëtica gaat Gezel in marmer over de persoon van de kunstenaar, of eigenlijk: de persoon áchter de kunstenaar. In het kielzog van beeldhouwster Marin Slingerland, het creatieve genie dat de ideeën voor haar sculpturen bedenkt, is er Nan Geerings, de steenhouwster, die het vuile werk opknapt. Op basis van Marins idee werkt zij zich in het zweet met het houwen zelf, het technische ambacht. Marin speelt de kunstenaar, Nan maakt de sculpturen.  Die taakverdeling lijkt jarenlang goed te werken, want Nan wentelt zich in onzichtbaarheid, en onaantastbaarheid: ‘Gesteund door eeuwenoude, overgeleverde kennis waarmee ieder probleem kan worden opgelost, en met slechts een beperkte verantwoordelijkheid, omdat het niet haar beeld is, en geen laatdunkende recensent, geen boze kunstkoper, geen jaloerse collegabeeldhouwer haar op het eindresultaat kan aanspreken.’ Totdat zich wreekt dat er iets scheefgegroeid is. De waardering valt  Marin toe, terwijl de artistieke inbreng van Nan steeds groter is geworden, soms zelfs doorslaggevend. Wie is dan de ware kunstenaar? Zo gaat Gezel in marmer op een heel relevante manier over kunstenaarschap en roem: geen kunstwerk wordt gemaakt om alleen maar gemaakt te worden, de kunstenaar wil ook gezien, ervaren en gewaardeerd worden. Je kunt er een metafoor voor Daanjes schrijverschap in zien: Nan is een soort Daanje, iemand die zich nederig opstelt, als ambachtsvrouw,  die niet zozeer schept als wel zo goed mogelijk weghakt wat in de weg staat om het kunstwerk dat zich in feite altijd al in dat steenblok ophield voor het voetlicht te brengen. Iemand die De Kunst hoger acht dan zelfexpressie, en niet zelf in de schijnwerpers  staat – totdat blijkt dat degenen die wel succes en roem toevalt geen echte kunstenaars zijn, maar praatjesmakers, charlatans. Dat wringt, alleen al omdat een kunstenaar uiteindelijk ook maar een mens is, die gezien en gewaardeerd wil worden. Zo compliceert Daanje het verhaal danig (zoals het leven op aarde is): behalve een roman over kunstenaarschap en roem is Gezel in marmer een roman over een symbiose, een vriendschap, een driehoeksverhouding (want in de levens van Nan en Marin is dezelfde man de belangrijkste: de beroemde, maar matige en ook nog enorm afhankelijke kunstenaar Gösta), waarmee ze laat zien dat de keuze tussen ruimte opeisen en inschikken, tussen zichtbaar en onzichtbaar zijn, niet zo eenvoudig te maken is. Dat onderstreept Delle Weel, de roman uit 2011 die nog een stap verder gaat in het verhaal over roem en de corrumperende kracht daarvan. Het boek begint met een verhaallijn over  de chefkok Delle Weel, die even later ‘fictief’ blijkt  (ook binnen de roman dus), want een personage uit een dramaserie op televisie – en tegelijk  is zij losjes gebaseerd op verschillende ‘echt bestaande’ personages, namelijk op de scenariste (die in de serie haar relatiegeschiedenis verwerkt) en op de maître van een restaurant waar de scenarioschrijfster af en toe komt. Iedereen wordt ermee geconfronteerd dat de fictie sterker kan zijn dan de werkelijkheid: op internet brengen fans van de serie ‘een verregaand naïeve Delle-verering’ op gang, in internetforums waar ze verbanden leggen, parallellen trekken en proberen uit te vogelen hoe het ‘echt’ zit. ‘Het is een spel van gissen, verklaren en doen alsof, van grote woorden en geloof ik alles wat niet bestaat, wat ook nooit heeft bestaan of zal bestaan, maar dat geeft niet, integendeel, onwaarheid geeft een ongekende gelukzalige vrijheid.’ Tja, vrijheid. Wel vrijheid die bestaat bij de gratie van de onvrijheid van een ander – van degenen  achter het verhaal, die ervoor verantwoordelijk worden gehouden (de actrice, de scenariste) en die de reële gevolgen van hun niet-meer-zo-fictionele positie moeten ondergaan.  Daar herkent de Daanje-lezer een belangrijk thema uit Het lied van ooievaar en dromedaris, dat ook gaat over de gevolgen van mythevorming. Eliza May Drayden, de jonggestorven schrijfster van een handvol gedichten en een enkel prozawerk, oefent nog decennialang, eeuwenlang, invloed uit op de levens van mensen, die in de greep zijn van haar, haar werk of zelfs maar het idee van haar. Een beeld kan met de waarheid aan de haal gaan, tot er van de werkelijke persoon, van Eliza May Drayden, niet meer dan een schim over is. In Het lied is ze gaandeweg geen mens meer, enkel nog een spookgestalte. Daarmee gaat de roman, om een lijn naar Delle Weel te trekken, over mensen die net te dicht bij een ander komen, net te veel macht over een ander hebben. Waardoor het beeld (de fictie) de persoon (de werkelijkheid) overneemt, en een speelse vrijheid omslaat naar beknellende onvrijheid. Dat gaf ook te denken over wat we nu zouden moeten willen van -Anjet Daanje, over de neiging om nieuwsgierig te zijn naar de persoon achter het kunstwerk, iets waaraan het moeilijk te ontkomen is in een mediatijdperk waarin een roman nooit los gezien wordt van de auteur – een neiging waaraan ik overigens zelf met mijn loftuitingen voor Daanjes romans natuurlijk ook heb bijgedragen. Maar het voelt ergens absurd om een boek met de reikwijdte van Het lied van ooievaar en dromedaris terug te brengen tot iets waar je de schrijver bij zou willen betrekken, waarvan je de persoonlijke of autobiografische oorsprong zou willen weten, tot een boek waarvan je de schrijver zou willen interviewen, om dan mogelijk iets van de magie van de roman te kunnen aanraken. Misschien moeten we dat nu eens níét doen? Het oeuvre van Daanje biedt in elk geval de argumentenmunitie voor de onzichtbaarheid van de kunstenaar. Mythologisering kan verwoestend werken. En het gaat om de werken, niet om de kunstenaar. De zin van kunst, en toch zeker die van Daanje, ligt in het ‘gemaakte’, in de fictie, niet in de  werkelijkheid erachter. Onze obsessie met de kunstenaar zou niet alleen kunnen ingrijpen in de bewegingsvrijheid van die maker, maar ook het kunstwerk geweld  aandoen. Het zou er zo klein, zo simpel van kunnen worden.  Interviewprogramma Brommer op zee kondigde deze week aan dat Anjet Daanje een van de gasten is in het nieuwe seizoen, ergens tussen Jonathan Franzen en Oek de Jong in. Het is het eerste televisieoptreden van Daanje. Een blijk van erkenning, van roem en – eindelijk – zichtbaarheid, wat haar  toekomt, maar toch ook ongemakkelijk maakt. ||https://www.nrc.nl//nieuws/2022/09/01/wie-is-schrijfster-anjet-daanje-en-moeten-we-dat-wel-willen-weten-a4140453
2022-09-02||Dit melancholische natuurboek over verschroeid Californië is ook een aanklacht||Wie aan Californië denkt, denkt vooral aan zonovergoten stranden, palmbomen en aan steden met zicht op de Pacific. Maar steeds vaker wordt dat beeld verdreven door wat er landinwaarts gebeurt: de inferno’s van het gortdroge brandland. Het extreemst zijn de temperaturen op de grens van Californië en Nevada, daar waar Death Valley ligt, de heetste plek op aarde, en de ook al verschroeiende Mojavewoestijn. Daar brandt weinig, want er is weinig dat branden kan. Het is een gebied dat begin twintigste eeuw door schrijver, essayist en criticus Mary Hunter Austin (1868-1934) werd beschreven, met als hoogtepunt het nu eindelijk vertaalde Het land van weinig regen uit 1903. Austin staat in Amerika te boek als een belangrijke auteur: een van eerste uitgesproken feministes en een voorvechter voor de rechten van de Native Americans, die ze in de Mojave van nabij meemaakte en bestudeerde. Zelf woonde Austin lange tijd in het dorpje Independence, waar ze betrokken raakte bij de California Water Wars, een conflict over de wijze waarop het uit zijn voegen barstende Los Angeles het water van de oostelijk gelegen Owen Valley plunderde.  Het land van weinig regen tekent in woord en beeld – de fraaie illustraties zijn van tijdgenoot E. Boyd Smith – het gebied dat grofweg ligt ingeklemd tussen de High Sierra’s en de Mojave. Ik ben er ooit doorheen gereden, een streek waar op het oog niets kan leven. Maar in deze vroege klassieker van de Amerikaanse natuurliteratuur maakt Austin tastbaar hoeveel flora en fauna zich staande weet te houden in ‘het eenzaamste land dat ooit uit Gods handen kwam’, ‘amechtig, wit, snikheet land waar de wielen in het zand bijten en de middaglucht zich verstikkend als een tent om alles heen sluit’.  Het is een gedetailleerd boek, gestoeld op diepgaande kennis die is verkregen door met de natuur te leven. Austin wil de schoonheid van dat land tonen, maar ze schuwt de gruwelen ervan niet. ‘Op snikhete dagen werden de muilezels zo dol van de dorst dat het gerinkel van de wateremmer leidde tot een tumult van afschuwelijke, verminkte klanken, en een wirwar van leidsels en tuig, terwijl Salty hoog op de bok zat met het schelle schijnsel van de zon in zijn ogen, en met een vlakke onverschillige stem sussende scheldwoorden riep totdat het kabaal van pure uitputting wegstierf.’ Of over het drama van stervende dieren: ‘Verhongering is een langzame dood. Vel over been strompelen de koeien met hun zware koppen over de hopeloze paden; ze blijven tijdenlang geduldig staan; ze gaan liggen en komen niet meer overeind. Er is angst in hun ogen wanneer ze net zijn bezweken, maar daarna alleen nog ondraaglijke vermoeidheid.’ Austin is zich bewust van de theatrale toon die op de loer ligt bij het schrijven over wildernis. Ze wil verslaggever zijn, geen doorgeefluik van smakelijke anekdotes. Ze wijst op de samenhang in de natuur, de onderlinge afhankelijkheid van dieren, en hun kennis ‘van alle zaken die hun eigen soort aangaan’. Daar hebben we te weinig oog voor, zegt ze, maar zelf heeft ze oog voor alles. Kalkoengieren die uit de ether neerdalen, konijnen in de chaparral (het typisch Californische bos), de blauwe gaaien in het bos, hoe de havik de das volgt, de coyote de kadaverkraai. Hoe die coyote snuffelt en graaft en het onzichtbare water uit de bodem bevrijdt. Hoe gieren hun vleugels spreiden als waaiers om te koelen. En ze schrijft over de spaarzame mensen van deze streek: de goudzoeker die in de grote stad zijn buit verbrast en, opgelucht haast, terugkeert; de sjamaan die wijselijk zijn snor drukt wanneer er een mazelenepidemie uitbreekt die zijn vermogens te boven gaat.  Oog hebben voor alles wil in Austins geval ook zeggen: de taal ervoor hebben. Iets zien dwingt tot benoemen en omschrijven, en omgekeerd: wie over vocabulaire beschikt kan nauwgezetter waarnemen. Waar de halfblinde, halfstomme bezoeker die ik zelf ooit was onmachtig blijft, ziet Austin ‘ridderspoor in de coleogyne en de lila trossen bijenbrood bij elke spinosa’. Die taligheid en natuurkennis moet vertaler Barbara de Lange voor heel wat uitdagingen hebben gesteld, die ze glansrijk het hoofd heeft geboden. Austin verklaart zich schatplichtig aan de Shoshone, een inheems volk dat de Pacific West als leefgebied had. ‘Leef je lang genoeg nabij een indiaan, dan zullen hij of de wilde dieren je laten zien hoe je alles kunt gebruiken wat in dit grensgebied groeit’, schrijft ze. In één moeite door vertaalt ze dat naar kritiek op de moderne mens – toen al. ‘Er zijn geen aaseters die conservenblikjes eten, en geen wilde dieren die zoveel vernielingen aanrichten in de bosgrond.’  Ik las dit boek met weemoed en verwondering. Over alles wat verloren is gegaan door monocultuur, over onze afstand tot de natuur die nog rest, een natuur waarvoor vrijwel niemand nog de woorden heeft: de correcte benamingen voor dieren groot en klein, de landschapsvormen, de begroeiing, de goed getroffen vergelijking, de beeldende taal die een streek en haar bewoners – menselijke en niet-menselijke dieren – fel tot leven wekt. Dat maakt Austins boek niet alleen een historisch document, maar ook een aanklacht en een les.  

●●●●●
||https://www.nrc.nl//nieuws/2022/09/01/dit-melancholische-natuurboek-over-verschroeid-californie-is-ook-een-aanklacht-a4140452
2022-09-02||In zijn laatste boek zie je hoe naïef Gorbatsjov eigenlijk was||Het zou zomaar kunnen dat u het laatste boek van Michail Gorbatsjov gemist heeft. Wat er op het spel staat, is de titel, en het kwam uit in 2019 toen Gorbatsjov al dik achtentachtig jaar oud was. Overdreven veel aandacht heeft hij er niet voor gekregen, wat in Rusland geen verrassing mag zijn. De populariteitsonderzoeken zijn bekend: hij is onder Russen minder populair dan Stalin. Maar ook het westerse publiek, waar hij zich duidelijk tot richtte, had minder aandacht voor zijn boodschap dan hij misschien had gehoopt. Ik werd indertijd als lid van de post-Gorbatsjov-generatie gevraagd iets te zeggen op de boekpresentatie, en vroeg ter voorbereiding aan wat maatschappelijk geëngageerde, hoogopgeleide (Nederlandse) leeftijdgenoten wat zij van Gorbatsjov wisten. Een greep uit de reacties: ‘Wat is een Gorbatsjov?’ (vier keer). Een ander: ‘Ja die naam heb ik zeker een keer gehoord.’ En: ‘Mijn associaties met hem zijn: Wijnvlek. Sovjet-Unie. Communisme. Nobelprijs. Koude Oorlog. En dan houdt het wel op. Ik heb een positief beeld van hem, maar ik weet niet waarom. Ik denk door die wijnvlek. Dan heb je toch de gunfactor.’ Tachtig procent van de bevraagden die hem konden identificeren als persoon, dacht dat hij al dood was. Er verschenen geen besprekingen in de grote Nederlandse kranten.  Het heeft natuurlijk iets treurigs om een boek pas te bespreken als de schrijver is overleden, maar  toch is herlezing van Wat er op het spel staat in het licht van  de gebeurtenissen van de afgelopen drie jaar de moeite waard. Het boek vertelt ons iets over de manier waarop Gorbatsjov in de laatste jaren van zijn leven naar de wereld keek. Een wereld die hij mede had helpen vormgeven, maar die hij steeds verder zag afglijden van het ideaal dat hij voor ogen had. En misschien nog belangrijker: het boek laat  fatale blinde vlekken zien voor de aanstaande agressie van zijn geliefde Rusland tegen Oekraïne.  Net als de auteurs van boeken met vergelijkbare titels die rond 2019 uitkwamen (denk aan Wat op het spel staat van Philipp Blom),  bespreekt Gorbatsjov in zijn laatste boek de uitdagingen  van de geglobaliseerde wereld. Hij uit zijn zorgen over kernwapens, de klimaatcrisis, de opkomst van rechts-populisme. Hij pleit voor hogere belastingen voor de rijken en waarschuwt vooral samen te werken en niet alles over te laten aan de markt. Niet wereldschokkend, maar wel verstandige taal. Zijn niet-aflatende betrokkenheid en hoopvolle idealisme schijnen je enthousiast tegemoet.  Echt interessant wordt het als hij het heeft over het Russisch beleid in binnen- en buitenland. Over Poetin is hij enorm mild. Om niet te zeggen zorgwekkend naïef.  Een van Gorbatsjovs belangrijkste (en redelijkste) punten is dat de Verenigde Staten  een grote fout maakten door zichzelf na 1989 als enige winnaar van de Koude Oorlog te zien en hegemonie over de wereld na te streven. Dat Amerikaanse imperium heeft weinig goeds gedaan, en niemand zit er werkelijk op te wachten.  Maar het wordt onredelijker als Gorbatsjov de schuld van de verslechterende verhoudingen tussen Rusland en het Westen volledig bij die laatste legt. Waarom wil het Westen Rusland toch zo slecht begrijpen, en plaatst het Rusland steeds voor voldongen feiten met de uitbreiding van de EU en de NAVO? Terwijl Rusland overduidelijk alleen maar vrienden wil zijn met iedereen? Gorbatsjov  roemt de ‘constructieve houding’ van Rusland in Syrië rondom chemische wapens: ‘Laat me u herinneren aan het Russische initiatief om de chemische wapens van Syrië onder internationaal toezicht te vernietigen.’ Hij is opvallend vergoelijkend over het gewelddadig Russische ingrijpen in Tsjetsjenië. En waarom deed het Westen toch altijd zo achterdochtig over de geopolitieke ambities van Rusland? ‘Er was geen sprake van een “wedergeboorte van het rijk”, van “invloedssferen” of van geopolitieke expansie. Maar zelfs oprechte interesse van Rusland in een integratieproces met zijn buren, in het versterken van de interactie met de leden van het Gemenebest van Onafhankelijke Staten, werd achterdochtig en soms ook openlijk tegengewerkt door het Westen’, concludeert hij verongelijkt. En hij komt met de geruststelling: ‘Onze mensen zijn democratischer dan u denkt.’ In al zijn zorgen vestigt Gorbatsjov zijn hoop op de jeugd. Met name over de jonge mensen in Rusland is hij erg positief: ‘Iedere keer als ik ze ontmoet, sta ik versteld van hun ontspannenheid, hun intellectuele vrijheid, nieuwsgierigheid en bereidheid tot dialoog.’ Pijnlijk. Niet zozeer omdat de Russische jongeren niet hoopgevend zouden zijn natuurlijk. Maar het is wrang dat hij verderop in het boek maar niet lijkt te zien wie de ware erfgenamen van zijn democratische idealen eigenlijk zijn: de Oekraïense jongeren. De studenten die begonnen met de protesten op het Maj-danplein in 2013, om de Sovjet-geschiedenis werkelijk van zich af te schudden.  Gorbatsjov hééft het wel over de revolutie, maar hij noemt het niet expliciet. Hij vermijdt omzichtig het woord, en schrijft over ‘de dramatische gebeurtenissen die plaatsvonden eind 2013’. Die gebeurtenissen zijn voor hem duidelijk negatief. Het is een sterk staaltje flexibel redeneren dat hij enerzijds zijn bezorgdheid uit over de democratiemoeheid bij jongeren, en de democratiehonger van de Oekraïense jongeren niet omarmt. Juist zij wilden afrekenen met het corrupte post-Sovjetsysteem dat ook in Oekraïne was gegroeid na de val van de Sovjet-Unie, of dat in ieder geval niet was verdwenen met de val van de Sovjet-Unie. Toch steunt hij hen niet.  In plaats daarvan schrijft hij over de diepe historische banden met Oekraïne op een manier die haast ondraaglijk is om nu te lezen. Hij beklaagt zich dat het Westen niet de moeite doet de zeer vriendschappelijke gevoelens die Rusland voelt voor Oekraïne te begrijpen: ‘We hebben het tenslotte over een eeuwenlang samenleven, over het lot en de verwantschap van mensen, over het verlangen om naast een vriendelijke, niet-vijandige buurman te wonen.’ Een verlangen dat de Oekraïeners maar al te goed kennen.  Natuurlijk valt het Westen van alles te verwijten als het gaat om desinteresse in zowel de Russische als Oekraïense geschiedenis, maar Gorbatsjov trekt uit dat verleden een paar vreemde lessen. Over de annexatie van de Krim die op de revolutie volgde beklaagt hij zich: ‘Rusland was weer de schuld van alles.’ De Krim hoort nu eenmaal bij Rusland, redeneert hij, want in 1954 is die aan Oekraïne gegeven terwijl dat niet aan de bevolking was gevraagd. En de wil van de bevolking moet toch leidend zijn. Behalve natuurlijk als het gaat om een associatieverdrag met de EU.  Gorbatsjov volgt zo dezelfde denktrant als Poetin in de aankondiging van zijn speciale militaire operatie in Oekraïne.  Hierdoor bekruipt je als lezer het ongemakkelijke gevoel dat we in Nederland, toen het boek uitkwam, toch iets beter hadden moeten opletten. Het feit dat zelfs iemand als Gorbatsjov zich er blijkbaar niet toe kon zetten de soevereiniteit van de Oekraïeners volledig te erkennen, had best wat alarmbellen mogen doen rinkelen.  En zo is Wat er op het spel staat een fascinerend, maar ongemakkelijk boek. Gorbatsjov speelt het voor elkaar zich te vervreemden van zowel degenen die nostalgische gevoelens koesteren voor de Sovjet-Unie, als van de nieuwe generatie die juist de last van de Sovjet-Unie werkelijk wil afwerpen. Het is tekenend voor de tragiek die aan zijn persoon kleeft.  ‘Ik heb misschien verloren als politicus, mijn zelfvertrouwen liet me in de steek en ik zag het dubbele gevaar niet aankomen. […] Maar de perestrojka heeft gewonnen. Terugkeren naar het verleden is onmogelijk’, schrijft hij. Je kan niet anders dan vrezen dat Gorbatsjov diep teleurgesteld is gestorven. ||https://www.nrc.nl//nieuws/2022/09/01/gorbatsjov-vond-dat-rusland-niet-overal-de-schuld-van-moest-krijgen-a4140451
2022-09-02||Inflatie treft ook Panini-plaatjes: ‘Vol WK-album kost 1.000 euro’||Vier keer De Bruyne, drie Lewandowski’s, maar nog altijd geen Depay. Een vaste spaarder van de sportplaatjes van het Italiaanse Panini zal de teleurstelling maar al te goed herkennen. Buiten de winkel scheur je ongeduldig meteen je nieuwe zakje met stickers open, je bladert ze door en helaas: slechts één nieuwe, en vier dubbele. Vullen van een Panini-album is een kwestie van veel geduld. Een kwestie van een goed gevulde portemonnee ook. Wie in aanloop naar het wereldkampioenschap voetbal in Qatar van komende winter het héle boek wil vullen, is daar gemiddeld 870 pond (1.006 euro) voor kwijt, zo becijferde The Guardian. Volgens de Britse krant is dat een toename van 12,5 procent in vergelijking met het WK van 2018 in Rusland.  Voor veel voetbalfans zijn de albums van Panini een soort amuse voor de grote landentoernooien. Kopen, ruilen en inplakken van stickers met de foto’s van deelnemers brengt ze in de stemming voor de wedstrijden die gaan komen. Het is een goede manier ook om de elftallen van kleinere voetballanden te leren kennen. De spits van Frankrijk is een wereldster,  maar hoe heet de rechtsback van Iran? De plaatjes van Panini ontstonden in de jaren zestig, toen de broers Franco en Umberto Panini uit Modena stickers van spelers uit de Italiaanse Serie A gingen verkopen. Het eerste album gericht op landentoernooien volgde bij het WK van 1970 in Mexico. Volgens de laatst bekende cijfers verkocht de uitgeverij in 2018 voor ruim een miljard euro aan albums en stickers. Ruim vijftig jaar na dat eerste WK-album is de collectie breder. Panini verkoopt ook albums van de Britse competitie, de internationale vrouwenvoetbaltoernooien, de Amerikaanse basketbalcompetitie en de Tour de France. Ook richt het zich nu op niet-sportliefhebbers, met stickerverzamelingen van Harry Potter, Disney-hit Frozen en populaire computerspellen, zoals Fortnite.  Toch is het verzamelalbum voor het wereldkampioenschap voetbal volgens Panini nog altijd de bekendste en meest verzamelde productlijn van het bedrijf. En net als groente, energie en bouwmaterialen ontkomt ook die niet aan de scherpe prijsstijgingen. In Groot-Brittannië kost een pakje, sinds vorige week in de verkoop, 90 pence. Bij het WK in Rusland was dat 80 pence, bij het EK in 2016 nog 50 pence.  Koppel dat aan een album met 670 lege vakjes en een verzamelaar zou – naast het boek zelf – 137 zakjes moeten kopen: samen zo’n 140 euro. Maar dat is in de uitzonderlijke situatie dat hij geen énkel plaatje dubbel zou hebben. De werkelijkheid is dat hoe voller het boek is, hoe moeilijker het wordt nieuwe stickers te vinden. De Britse hoogleraar wiskunde Paul Harper rekende op verzoek van The Guardian uit hoeveel plaatjes iemand écht moet kopen om het boek vol te krijgen. Dat zijn er gemiddeld 4.832 – oftewel: bijna duizend pakjes.  Toen Harper dezelfde berekening vier jaar geleden deed, kwam hem dat op kritiek te staan van Panini. Zijn sommen klopten niet, stelde het bedrijf: de gedachte achter de stickers is nou juist dat verzamelaars dubbele exemplaren kunnen ruilen met vrienden. Ook daar had de hoogleraar een berekening voor: met vijf vrienden zou iemand 57 procent minder stickers hoeven kopen voor een vol boek, met tien vrienden 68 procent minder. Een vol album kost dan nog ruim 300 euro.||https://www.nrc.nl//nieuws/2022/09/01/inflatie-treft-ook-panini-plaatjes-vol-wk-album-kost-1000-euro-a4140450
2022-09-02||Het Uur||||https://www.nrc.nl//nieuws/2022/09/01/het-uur-a4139836
2022-09-02||In het laatste deel van W.F. Hermans  Volledige Werken  zien we zijn felheid en eenzaamheid toenemen||Bij De slimste mens van vorig jaar bleek niemand in een tv-fragment de markante kop van Willem Frederik Hermans te herkennen. Nu was het in dezelfde quiz dat geen van de deelnemers wist wat er in 1600 was gebeurd, tot voor kort het exemplarische jaartal bij uitstek, maar toch… Het is daarom op z’n minst opmerkelijk te noemen dat donderdag het vierentwintigste en laatste deel van Hermans’ Volledige Werken kon worden uitgereikt aan de koning, die in 2005 als kroonprins het eerste deel in ontvangst nam. De literatuur wordt niet helemaal aan haar lot overgelaten, ook al verdwijnt de kennis ervan.  In deze Volledige Werken, de titel zegt het al, zijn alle literaire teksten verzameld die Hermans tijdens zijn leven heeft gepubliceerd. Alleen zijn wetenschappelijke geschriften en – helaas – zijn interviews, hoewel volstaand met verhelderende poëticale uitspraken, heeft men erbuiten gelaten. Ook ontbreken onuitgegeven teksten, dus geen dagboeken of brieven. Het is zonder meer een prachtige editie geworden, een staande invitatie om al die inmiddels klassiek geworden romans, verhalen en essays te herlezen. Of voor het eerst te lezen, want wie kan zeggen dat hij alles kent?   W.F. Hermans:  Volledige Werken.  Deel 24.  De Bezige Bij, 1184 blz. € 49,99
 Het verschijnen van het laatste deel is een mooie gelegenheid om wat indertijd werd overgeslagen alsnog tot je te nemen. In mijn geval bijvoorbeeld De laatste resten tropisch Nederland uit 1969, Hermans’ reisverslag in boekvorm over zijn bezoek aan de West. Vooral het deel dat over Suriname gaat mag er wezen. Hoewel van een andere literaire rangorde dan een roman als Nooit meer slapen, is van meet af aan duidelijk dat we ons op verwant territorium bevinden. De stichting (Sticusa) die het bezoek organiseert doet alles verkeerd, de man die het echtpaar Hermans naar Schiphol brengt weet niet hoe de beroemde schrijver eruitziet, in Suriname blijkt men pas twee dagen tevoren van Hermans’ komst op de hoogte te zijn gesteld, er is dus niets voorbereid, een ‘voordrachtskunstenaar’ met wie hij aan de praat raakt ziet hem aan voor de komiek Toon Hermans, een beloofde ontmoeting met de minister van Onderwijs krijgt geen gevolg et cetera. Desondanks noemt Hermans Suriname ‘een land om veel van te houden’ – wie weet omdat het zoveel wegheeft van zijn eigen romanwereld.  Op de Antillen loopt alles helaas veel meer op rolletjes, omdat Hermans hier grotendeels in het kielzog opereert van zijn oude vriend Cola Debrot, schrijver van de spraakmakende novelle Mijn zuster de negerin en in 1969 gouverneur van de Nederlandse Antillen. Hermans had hem al in maart 1945 leren kennen in Amsterdam, waar Debrot als huisarts werkte. Hij nam zijn jonge vriend toen soms mee op zijn visites, waarbij hij Hermans aan zijn patiënten voorstelde als ‘dokter Klondyke’. Hermans heeft er een aandoenlijk navrant – gelijknamig – verhaal aan overgehouden, te vinden in zijn eerste bundel Moedwil en misverstand (1948).  Klondyke, ditmaal met Fjodor als voornaam, werd ook het pseudoniem waaronder Hermans in 1946 een viertal in stationskiosken verkochte ‘kitschromans’ had gepubliceerd, waarvan er twee in meer of minder bewerkte vorm zijn opgenomen in Drie melodrama’s (1957). Hermans heeft de oorspronkelijke versies nooit willen heruitgeven, omdat hij ze simpelweg ‘te slecht’ vond. Maar zie, in het laatste deel van de Volledige Werken komen we drie ervan tegen. Alleen De leproos van Molokaï ontbreekt, omdat deze kitschroman al grotendeels in een eerder deel staat, als een van de Drie melodrama’s. Maar Misdaad stelt de wet, Misdaad aan de Noordpool en De demon van ivoor (later grondig herschreven tot Hermans is hier geweest) zijn nu eindelijk voor iedereen te lezen. Om grootse literatuur gaat het inderdaad niet, maar ondanks de idiote, al te sensationele plots (ontvoering, moord, marteling, achtervolgingen, doem en noodlot) hoor je soms wel degelijk de stem van Hermans. Bijvoorbeeld als een schurk de miljonair in Misdaad stelt de wet dreigt ‘een paar vingers’ af te snijden. Antwoord van de miljonair: ‘En wat wou u daarmee dan gaan doen? Een slagerij beginnen?’ De grootste attracties, zij het niet per se de beste literaire prestaties, zitten in de laatste delen van deze Volledige Werken. In de delen twintig tot en met drieën-twintig is namelijk het ‘ongebundeld werk’ van Hermans verzameld. Artikelen, essays, kritieken, gedichten, verhalen, foto’s, collages, zelfs ingezonden brieven – niets van wat Hermans zelf heeft gepubliceerd is overgeslagen. Het is dat Willem Otterspeer er in zijn geweldige biografie al het nodige over heeft onthuld, anders was de lectuur vanwege de onbekendheid zonder meer adembenemend geweest. Dat geldt vooral de teksten in deel twintig, die de jaren 1934 tot 1952 bestrijken. In chronologische volgorde afgedrukt, tonen ze hoe de schrijver Hermans zich bewust wordt van wat hij wil als schrijver en al gauw om zich heen begint te slaan om daarvoor ruimte te creëren. Dat slaan kennen we natuurlijk al in geconcentreerde vorm uit Mandarijnen op zwavelzuur (1963), dat grotendeels volstaat met herschreven teksten uit dezelfde periode. Nu krijgen we de hele productie onder ogen, van zijn eerste bijdragen aan de schoolkrant van het Amsterdamse Barlaeus Gymnasium tot zijn naoorlogse activiteiten in kranten en literaire tijdschriften als De Baanbreker, Criterium, Podium en Litterair Paspoort. Daardoor wordt het beeld onwillekeurig genuanceerd. Lang niet altijd mepte Hermans er literair op los. Hij probeerde in deze jaren van de pen te leven en dus schreef hij ook meer informatieve stukken over binnen- en buitenlandse boeken, mild van toon, ook als de opvattingen van de auteur haaks stonden op de zijne. Over een Amerikaanse literatuurgeschiedenis van een Nederlandse professor, waaruit blijkt dat de schrijver weinig voeling heeft met de recente literatuur, lezen we dan: ‘Het chaotische, z.g. abnormale (dat in onze dagen bijna het normale wordt) is min of meer onvatbaar voor het inzicht van de academicus gebleven’. Zelfs dat hij van Poe, een van Hermans’ vroegste favorieten, weinig begrepen lijkt te hebben, wordt door de vingers gezien. Hieruit kun je opmaken dat het ook van belang was wie het verkeerde standpunt vertolkte, deze professor deed er kennelijk niet toe.  Ondertussen zien we Hermans’ felheid toenemen, naarmate hij beter weet wat hij wil. Zo ontstaan ook de later zo beruchte vijandschappen, met Hans Gomperts, met Adriaan Morriën, mensen met wie hij in eerste instantie samenwerkte en bevriend was. De animositeit past in de toenmalige tijdschriftenpolitiek (moet Criterium fuseren met Podium of juist niet?) die nu geen mens meer interesseert, maar vindt zijn diepste oorsprong in een wezenlijk meningsverschil over wat literatuur is en moet zijn. Iedereen weet dat Hermans zich afzette tegen de naoorlogse ‘epigonen’ van Ter Braak en Du Perron en tenslotte ook tegen de beide meesters zelf. Vlak na de oorlog was dat laatste veel minder evident. Als we zien hoe belangrijk ‘originaliteit’ voor Hermans was en dat volgens hem de beste manier om Du Perron na te volgen was om zelf origineel te zijn, dan lijkt het er meer op dat hij zichzelf als de enige echte volgeling beschouwde. Hij had wél het ‘elan’, dat hij bij Gomperts en Morriën miste, al kan hij in deze eerste jaren over hen ook nog positief uit de hoek komen. Uiteindelijk lijkt er vooral sprake te zijn van een verschil in ernst en inzet, dat zich uitte in een eigen poëticaal programma. Wie schrijver wil zijn, dient zich volledig aan het schrijverschap te wijden, als ‘de enige levensfunctie waarvoor men verantwoordelijk is (en dan nog…) en de verantwoordelijkheid voor de rest van zich af te schuiven als de verantwoordelijkheid voor zijn stofwisseling’. Literatuur die ertoe doet, dient zich met eigentijdse zaken bezig te houden. Een roman moet onverhuld roman zijn (een ‘gefantaseerde geschiedenis’) en zich niet voordoen als ‘brief’ of ‘dagboek’ – tenzij dat om romaneske redenen gewenst is. Een echte romanschrijver gaat met zijn roman tot het ‘gebied waar hijzelf over zijn bedoelingen geen zekerheid meer heeft’. En wat Nederland betreft: men moet nu eens ophouden slaafs het buitenland na te apen, zonder overigens alle belangstelling af te wijzen voor wat er over de grens gebeurt, getuige zijn eigen preoccupaties in deze jaren met surrealisme en existentialisme.  Het kost geen moeite om van Hermans’ gedrevenheid onder de indruk te raken. Hij verkeerde weliswaar niet, zoals hij over zijn grote held Multatuli schrijft, in een ‘vacuüm’; in collega’s als Bordewijk, Vestdijk, Hendrik de Vries, Vroman, Van het Reve en anderen meende hij wel degelijk geestverwanten te herkennen. Hij hoefde de literatuur niet meer eigenhandig uit te vinden in Nederland, maar er moest nog heel wat gebeuren voordat de Nederlandse letteren op gelijk niveau met de rest van Europa (allereerst Frankrijk, waarnaar Hermans’ grootste literaire liefde uitging) zouden komen. Hermans sprak destijds nog uit naam van ‘de literatuur’, die volgens hem een ‘maatschappelijke kracht’ behoorde te zijn – nadien zou hij, in eigen ogen noodgedwongen omdat zijn vrienden zo vaak in vijanden veranderden, steeds meer alleen uit naam van zichzelf spreken. Terwijl het succes bij het grote publiek langzaam maar zeker toenam, werd zijn schrijverschap eenzamer.  Wat een ironisch contrast met de officiële, zelfs koninklijke eer die hem nu ten deel valt met deze Volledige Werken, uitgegeven op initiatief van het door een van zijn laatste vrienden (Raymond Benders) opgerichte Willem Frederik Hermans -Instituut en uitgevoerd, compleet met noten, commentaar en in deel vierentwintig een nuttige index c.q. register, door het wetenschappelijke Huygens -Instituut. Tegelijkertijd beleven we zo de al even ironische, maar ook bevredigende apotheose van de moeizame relatie die Hermans zijn leven lang heeft onderhouden met het door hem meer gehate dan geliefde vaderland.||https://www.nrc.nl//nieuws/2022/09/01/in-het-laatste-deel-van-wf-hermans-volledige-werken-zien-we-zijn-felheid-en-eenzaamheid-toenemen-a4140449
2022-09-02||Nog steeds zijn veel Nederlanders nerveus als ze een Turk of Marokkaan tegenkomen||Vijftien was Lotfi El Hamidi toen hij op 11 september 2001 op Al Jazeera zag hoe terroristen met gekaapte vliegtuigen de torens van het World Trade Center in New York doorboorden. Hoe hij zich toen voelde, herinnert hij zich niet meer. Wel de angst in de ogen van zijn Marokkaanse ouders in Rotterdam-West, ‘alsof we op het punt stonden gedeporteerd te worden’. Hij kreeg het advies zich gedeisd te houden, maar dat is nooit zijn sterkste gave geweest. ‘Die confrontatie waar mijn ouders voor vreesden durfde ik wel aan.’ Het is het verschil tussen de eerste generatie die zichzelf nog als gast beschouwde, en de volgende generaties die hier zijn om te blijven, ook al voelen ze dat ze nooit als volwaardig geaccepteerd zullen worden door de samenleving waarin ze werden geboren. Over de verwarrende tijden net voor, tijdens en na ‘9/11’, schreef  historicus El Hamidi, redacteur bij NRC,  in Generatie 9/11 een reeks essays over migratie, diaspora en identiteit. In de nasleep van de aanslagen was er in Nederland de opkomst van Pim Fortuyn, die in een kranteninterview de islam als een achterlijke godsdienst bestempelde. Dat was helemaal anders dan de beleving van de jonge El Hamidi, die dankzij een liefhebbende en spirituele opa zijn islamitische opvoeding als buitengewoon positief en warm ervoer.  Maar op school moest hij zich er ineens  voor verantwoorden en onmogelijke vragen beantwoorden over zijn religie en gemeenschap. Plots was hij een kut-Marokkaan. Voor de politie een NATOS, een ‘Noord-Afrikaanse teringlijer op sportschoenen’. Zijn achtergrond was niet langer cultureel, maar existentieel, en niet veelgelaagd maar eenduidig. Er werd oorlogstaal gebezigd, zoals de ‘liberale jihad’ van Ayaan Hirsi Ali en Geert Wilders. Zijn religie was twee keer gekaapt, eerst door terroristen, vervolgens door populistische rechts-nationalisten.  Dat ook het doorgaans als nuchter bekend staande Nederland zich in de decennia na 9/11 liet meeslepen door angst en hysterie, is volgens El Hamidi misschien wel het meest overtuigende bewijs dat Osama bin Laden zijn doel heeft bereikt. Want de confrontatie van toen heeft een permanent karakter gekregen. Met een groep moslims die de halve wereld als vijandig beschouwt, en met een geharnaste rechterzijde tegenover zich die dat gevoel blijft voeden. En voor wie denkt dat El Hamidi zijn pijlen alleen afvuurt op rechts, ook het linkse paternalisme wordt een paar keer flink door de mangel gehaald. En toch is El Hamidi niet uitgesproken somber of moedeloos als het over de toekomst gaat. Waarop zijn voorzichtig optimisme is gebaseerd, is niet echt te achterhalen, behalve dat hij noteert dat hij zich geen cynisme kan permitteren, en dat de kinderen van de diaspora zich veel soepeler bewegen in de moderne wereld dan autochtone Nederlanders, ze kunnen beter omgaan met verschillen, ze zijn wendbaarder. Erg vernieuwend is het misschien allemaal niet, en toch is dit boek erg waardevol. Omdat El Hamidi vaststelt dat ondanks een halve eeuw aanwezigheid en talloze debatten en discussies over de multiculturele samenleving, veel Nederlanders nog steeds ongemakkelijk worden als ze een Turk of Marokkaan tegenkomen.  Zelfs volksvertegenwoordigers hebben nog altijd een vertekend beeld van de mensen waarover ze spreken, en waarvoor ze wetten maken. Het zou erg goed zijn als uitgerekend die Nederlanders kennis maken met dit heldere boek, met het verhaal van iemand die opgroeide als deeltje van een door hen gestigmatiseerde en onderdrukte minderheid.  Want hoe het is om op te groeien in een door drugs geteisterde wijk, en weggezet te worden als een aanhanger van een achterlijke cultuur, en hoe je daar toch met licht nostalgische gevoelens op kan terugkijken, dat beschrijft El Hamidi haarscherp. Maar ook voor anderen zijn deze essays een aanrader. Niet alleen omdat El Hamidi zijn gedachten met schwung en hier een daar een vleugje humor heeft opgeschreven, maar ook omdat het je doet nadenken over de eigen rol binnen die nieuwe westerse samenleving. Om maar één ding te noemen: ook goedmenende westerlingen zijn doorgaans meer vertrouwd met de namen én denkbeelden van Osama bin Laden, Mohammed Atta of Abu Bakr al-Baghdadi dan met die van Anis Chouchène of Omar Saif Ghobash. Maar voor die zachte krachten in de islam heeft het Westen weinig oog, of er lijkt weinig vertrouwen in. Religieuze extremisten en cynische islamcritici versterken elkaars boodschap, en velen lopen blindelings in die fuik. Terwijl er ook binnen de moslimwereld meer dan voldoende stemmen zijn die waarschuwen voor de verleidingen van de radicale islam. We moeten ze alleen willen horen en durven versterken. Goed dat een historicus met wortels in het multiculturele Rotterdam-West ons daar bij tijd en stond eens aan herinnert. 

●●●●●
||https://www.nrc.nl//nieuws/2022/09/01/veel-nederlanders-zijn-nog-steeds-nerveus-als-ze-een-turk-of-marokkaan-tegenkomen-a4140448
2022-09-02||De nazimiljardairs bouwden een imperium met dwangarbeid, hun erfgenamen profiteren er nog van||Op een koude ochtend in januari 1936 heeft SS-leider Heinrich Himmler iets bijzonders georganiseerd voor de leden van zijn Freundeskreis, zijn ‘vriendenkring’. Deze exclusieve netwerkclub wordt gevormd door vooraanstaande Duitse industriëlen. Buiten een luxe hotel in München wacht een bus op hen voor een bestemming buiten de stad: concentratiekamp Dachau. Himmler leidt zijn gasten persoonlijk rond. Hij toont hen de kampbarakken en -werkplaatsen, de keuken en de kampkantine, waar de tycoons een hapje eten. In een gang met cellen opent Himmler een van de deuren, om een praatje te maken met één van de gevangenen. Een concentratiekamp is lang zo erg niet als de geruchten willen, is de boodschap. Na de rondleiding vraagt Himmler zijn ‘vrienden’ om een financiële bijdrage, voor ‘culturele taken en het wegwerken van bepaalde noodsituaties’. Er wordt grif betaald. Nazimiljardairs heet het boek waarin de Nederlandse journalist David de Jong het uitje naar Dachau beschrijft. Het gaat over de grootste Duitse industriëlen die zich in dienst stelden van het naziregime, en, vooral ook, hoe zij daarvan profiteerden. De Jong maakt daarbij gebruik van onderzoek dat de afgelopen jaren in Duitsland is gedaan. Zijn verdienste is dat hij die geschiedenis nu toegankelijk heeft gemaakt voor een breed, mondiaal publiek. Zijn boek verscheen eerder al in het Engels. Een van de hoofdpersonen van het verhaal is Günther Quandt, een textielhandelaar die zich in de jaren voor de Tweede Wereldoorlog weet op te werken tot volwaardig industrieel. Hij doet dat onder meer door de verwerving van accuproducent AFA en de Deutsche Waffen- und Munitionsfabriken (DWM), producent van Mausergeweren en Lugerpistolen. Quandt is getrouwd met Magda Friedländer, de latere echtgenote van propagandaminister Joseph Goebbels. Samen hebben zij één zoon: Harald. Hitler is zeer gesteld op de jongen, die opgroeit in het gezin van Goebbels. Na de oorlog geeft hij samen met zijn broer Herbert leiding aan het imperium dat zijn vader naliet. David de Jong beschrijft veel scènes alsof hij er zelf bij is – het bezoekje aan concentratiekamp Dachau, een fundraising met de Führer, de legging van de eerste steen van een Volkswagenfabriek. Nazimiljardairs is daardoor een soepel leesbaar boek. Maar omdat hij zijn verhaal chronologisch vertelt en veel hoofdpersonen heeft, wisselt hij veelvuldig van perspectief, wat minder goed is voor de leesbaarheid. De Jong wil veel vertellen. Bij de zoveelste bedrijfsovername begint het je daardoor wel eens te duizelen. Gelukkig staat er voorin het boek een overzicht van alle hoofdrolspelers en hun kinderen – het verhaal strekt zich uit over meerdere generaties. Naast Günther Quandt zijn dat met name Friedrich Flick (ook eigenaar van staal- en wapenfabrieken), August von Finck (bankier), Ferdinand Porsche (oprichter van Volkswagen en Porsche) en Richard Kaselowsky en zijn stiefzoon Rudolf-August Oetker (van het voedingsconcern Dr. Oetker). Collaboratie – produceren voor de nazi’s – is eigenlijk nog het minst erge wat ze doen. De oorlog biedt hen ook volop kansen om hun bedrijven uit te breiden door ondernemingen van Joodse eigenaren te ariseren. Zo koopt Friedrich Flick de staalfabriek Lübeck onder de marktwaarde van de Joodse eigenaren, die geld nodig hebben om te kunnen vluchten. Met hulp van Hermann Göring en zijn broer, ook een zakenman, neemt hij de bedrijven over van de gebroeders Petschek, Hongaarse Joden die verantwoordelijk zijn voor een groot deel van de bruinkoolproductie in het Derde Rijk. August von Finck, die Hitler behulpzaam is bij zijn nieuwe museum in München, het Haus der Deutschen Kunst, ariseert de ene na de andere Joodse bank, steevast onder de marktwaarde. Maar het ergste moet dan nog komen. In hun zucht naar winstmaximalisatie maken Duitse industriëlen volop gebruik van dwangarbeid. Ze kunnen daarvoor een aanvraag indienen bij de autoriteiten, en als die wordt goedgekeurd dan verrijst er bij het betreffende bedrijf vaak een satellietkamp van een bestaand concentratiekamp. Zo gaat het bijvoorbeeld bij Hannover, waar Günther Quandt de grootste accufabriek ter wereld opent. De omstandigheden zijn dramatisch. David de Jong schrijft daar over: ‘Handen en armen van gevangenen bleven vaak vastzitten in Günthers machines, waarbij “het vlees tot aan hun bovenarmen grotendeels van hun botten werd gerukt, terwijl ze volledig bij bewustzijn waren”, zoals een ooggetuige later zei.’  Tijdens de Tweede Wereldoorlog zijn er in heel Duitsland minstens twaalf miljoen buitenlanders gedwongen tewerkgesteld, schrijft De Jong. Tweeënhalf miljoen mensen zijn daarbij gestorven. In Quandts accufabriek bestaat in 1943 de helft van alle arbeidskrachten (34.000 mensen) uit dwangarbeiders. David de Jong laat zijn morele verontwaardiging af en toe doorklinken, bijvoorbeeld wanneer hij het heeft over ‘berekenende, gewetenloze opportunisten, die eropuit waren ten koste van alles hun zakelijke imperium uit te breiden’. Nodig is dat niet: de feiten spreken voor zich. De meeste tycoons waren geen overtuigde nazi’s, ze wilden domweg economische macht. De meesten konden na de oorlog al snel weer verder gaan met zaken doen. Hun erfgenamen behoren tot de rijkste families van Duitsland. Eén van de weinigen die werden aangeklaagd in Neurenberg was Friedrich Flick. Hem werd een celstraf van zeven jaar opgelegd, maar na vijf jaar kreeg hij al gratie. Inmiddels was het opnieuw oorlog, Koude Oorlog, en de Amerikanen hechtten meer aan een goede relatie met hun nieuwe bondgenoot West-Duitsland dan aan terugkijken. Günther Quandt werd in 1948 door een lokale rechter alleen veroordeeld tot het betalen van de proceskosten. Hij bracht vervolgens 29.500 D-mark in rekening bij zijn firma AFA en ging opnieuw aan de slag. Twee van zijn kleinkinderen zijn nu nog de belangrijkste aandeelhouders van BMW. Een ander kleinkind, Colleen-Bettina Quandt, hoorde pas op haar zestiende dat haar grootmoeder Magda Goebbels was. Ze vernam dat niet van haar familie, maar van een Joods vriendje. 

●●●●●
||https://www.nrc.nl//nieuws/2022/09/01/de-nazimiljardairs-bouwden-een-imperium-met-dwangarbeid-hun-erfgenamen-profiteren-er-nog-van-a4140447
2022-09-02||Je hebt geen metaforische uitspattingen nodig als je kunt schrijven als Peter Terrin (●●●●●)||De liefde mag dan prominent aanwezig zijn in de recente boeken van Peter Terrin (1968), het is een dun soort liefde, vluchtig als een edelgas. Helt een liefde te veel over naar het al te routineuze of pragmatische, naar de verlening van zorg ook, dan laat Terrin haar zonder omhaal verdampen. De moeder die in Patricia (2018) aan een klein momentje van stress genoeg had om bij haar badderende jonge kind weg te lopen, de vrouw die in Al het blauw (2021) haar man verruilde voor een jongen die haar zoon had kunnen zijn - waarna ook die twee weer uit elkaar gingen. Niet voor niets vatte Terrin dat laatste, overigens prachtige boek eens samen als een roman waarin ‘twee levens elkaar even kort aanraken’. Mensen voelen zich aangetrokken tot elkaar, warmen zich aan elkaars nabijheid, maar in ze leeft ook die stem die ze nu en dan influistert om naasten te verlaten, ze achter te laten.  Dat hier ook in het nieuwe De gebeurtenis sprake van is moge blijken uit de openingszin van het omvangrijkste hoofdstuk ervan: ‘Zijn vrouw stierf maar niet.’ Je weet onmiddellijk: hier is iemand een blok aan iemands been. Die vrouw mocht wel eens overlijden. Je vraagt je tijdens het lezen van De gebeurtenis regelmatig af of Terrin het zijn personages laat weten, of hij van meet af aan aan ze bouwt met die gedachte in zijn (en dus in hun) achterhoofd. Weten ze, zoals die vrouw uit de voorgaande alinea, dat de kans aanwezig is dat ze in de steek gelaten zullen worden, dat alles zomaar anders zou kunnen zijn, alleniger? Het zou kunnen, misschien verklaart dat Terrins kundigheid in het genereren van die onmiskenbare dreiging in zijn boeken. Want soms gebeurt het ook echt, en loopt dat onooglijke maar o zo geliefde poedeltje inderdaad die helse sneeuwstorm tegemoet als de deur wat te lang op een kier staat, maar soms gebeurt er ook zo goed als niks, ís er simpelweg geen sprake van rampspoed, alleen maar van dat duistere voorgevoel. Willem Frederik Hermans, die dertig jaar geleden de schrijver in Terrin wakker kuste met De donkere kamer van Damokles, zei eens dat hij geboren was in ‘het vruchtwater van de angst’. Iets dat misschien ook wel opgaat voor veel van Terrins personages. Angst als water waarvan je bang bent dat het bevriezen zal. Ik schreef net dat het een hoofdstuk was dat met die onheilspellende zin begon, maar eigenlijk is het een verhaal. Niet dat De gebeurtenis een verhalenbundel is; de facto is het een roman-in-verhalen en door de uitgever ook onder die noemer gepresenteerd. De verhalen, en de personages in die verhalen, raken elkaar aan, zijn met elkaar verbonden via, onder andere, een theaterstuk. Het ene personage acteert daarin, een paar andere belangrijke personages zitten in de zaal. Zo leren we bijvoorbeeld broer Frederik en zus Rosa kennen, die genesteld in het pluche kijken naar Frouke, die met een handvol andere actrices een avondje ‘feministisch muziektheater’ ten tonele brengt. Maar het boek kent meer terugkerende elementen. Zo duikt er een paar maal een enigmatische man op in een ouderwetse loden jas.  Vatten we hiermee Terrins compositie adequaat samen? Nog niet helemaal, want dit alles, dit broeinest aan verhalen, wordt dan ook nog eens overhuifd door een gegeven waarmee het boek van start gaat, namelijk de digitalisering van het brein van een vermaard schrijver. Je denkt dan even dat je een sciencefictionroman gaat lezen, over Juliette, de assistente van de kort daarvoor overleden schrijver Willem, die zich opmaakt om via een vernuftige computerapplicatie opnieuw met diens bewustzijn in contact te treden. Het laat zich een beetje vergelijken met het hologram van rapper Tupac op een muziekfestival tien jaar geleden. Techbedrijven wonen de sessie, die zich laat interpreteren als een spiegel van onze hedendaagse obsessie met de persoon achter de kunstenaar, handenwrijvend bij, want wie weet kunnen ze er  in de toekomst munt uit slaan. Femke, Willems weduwe, vindt het intussen maar niks dat niet zij, maar Juliette zich over de, tja, eigenlijk dus nog springlevende boedel van haar man mag ontfermen. Plottechnisch valt er over zo’n relatief dun boek als De gebeurtenis flink wat samen te vatten. Zo lees je over de sympathieke verpleger Kurt die een vrouw zoekt, over de kunstschilder Michel die een listig plan bedenkt om de toekomst een stapje tegemoet te treden, over de aanstaande vader Frederik die z’n neus te diep in een busje talkpoeder steekt en over een bedaagde heer die aandoenlijk speelt met de gedachte aan travestie. Dat is dus veel, maar toch niet té veel, en stap je ’s avonds niet, zoals dat wel het geval was bij Terrins indrukwekkend veeleisende roman Yucca (2016), met een tollend hoofd je bed in. Terrin weet inmiddels welke romanelementen wel en welke minder nadruk behoeven, iets wat hij ook al met Al het blauw demonstreerde. Terrin betoont zich in dit twaalfde boek een volleerd ruiter, een schrijver die weet uit te blinken door zijn verhaal juist te temperen, het tot bedaren te brengen, en hiermee te conserveren wat hij daarvoor aan spanning en zeggingskracht opbouwde. Uit De gebeurtenis blijkt maar weer eens hoe traag het medium van de roman eigenlijk is, als een lange lont die richting het einde brandt en die misschien niet eens het vat met buskruit hoeft te bereiken om een maximaal effect te veroorzaken. Onderweg ontploft hier sowieso niets: er zijn krachttermen noch ontknopingen, terwijl ook de metaforische uitspattingen dun gezaaid zijn; als er ergens plotseling een lamp uit gaat en ‘het donker als een doek valt’, dan is dat zo ongeveer een stilistisch exces. Het is niet nodig allemaal. Niet als je schrijven kunt als Terrin. Waar je wél volop tegenaan loopt, dat zijn wendingen. Die altijd verrassen, maar die ook altijd volstrekt naturel en intelligent aanvoelen. Zo stapelen alleen al in ‘Anna’ de vondsten zich op. Heel even lijkt het verhaal over Frouke, waarin een stel afreist naar een exotisch resort, de vreemde eend in de bijt te zijn, een dissonante toon. Wie zijn toch die man en die vrouw, die Frouke en haar vriend al sinds de vluchthaven schaduwen? Wat zou het, denk je aanvankelijk, tot je er na de eerste afgeronde lezing opnieuw aandacht aan besteedt. Frouke, die zich ergert aan het boek dat ze meenam op reis: ‘Wat me het meest aan de bestsellers stoorde, was hun eindeloosheid. Hoe konden deze boeken spannend worden genoemd? Honderden pagina’s aan het lijntje worden gehouden over wie het gedaan had, af en toe maar een hapje worden gevoerd op het eind van een hoofdstuk, als was je een hond op training. Ik vond het denigrerend. Zou een boek waarin je niet de dader maar de misdaad moet voorspellen niet veel interessanter zijn?’ Het zal mislopen. Maar wat? 
●●●●●
||https://www.nrc.nl//nieuws/2022/09/01/je-hebt-geen-metaforische-uitspattingen-nodig-als-je-kunt-schrijven-als-peter-terrin-a4140445
2022-09-02||Het woord ‘genocide’ wilde China niet in VN-rapport over Oeigoeren||Het was woensdagavond  dertien minuten voor het einde van haar termijn dat Michelle Bachelet eindelijk de verzendknop indrukte. Bij wijze van afscheid als Hoge Commissaris voor de Mensenrechten bij de Verenigde Naties stuurde ze  ten langen leste een zeer kritisch rapport de wereld in over de erbarmelijke mensenrechtensituatie van de Oeigoeren in China. In het rapport staat dat China zich niet alleen schuldig maakte aan „ernstige schendingen van de mensenrechten”, maar ook aan mogelijke misdaden tegen de menselijkheid.  Bachelet  heeft de publicatie van het rapport vier jaar lang uitgesteld, mede onder zware druk van China. Dat ze het rapport uiteindelijk toch verstuurde, is mogelijk  om het makkelijker te maken voor een nog niet benoemde opvolger: die hoeft zich niet meer aan deze netelige kwestie te wagen. Er is achter de schermen eindeloos met China over het rapport onderhandeld. Volgens een nieuwsbrief van  de site Politico gebeurde dat zelfs nog op de dag voor de uiteindelijke publicatie. Daarbij zou het volgens een betrokken diplomaat ook zijn gegaan over gedwongen sterilisatie. In het uiteindelijke rapport wordt die term niet gebruikt. Dat is belangrijk, want gedwongen sterilisatie kan gezien worden als een vorm van genocide. En dat is een term die China absoluut niet in het rapport wilde hebben. In mei van dit jaar bracht Bachelet een lang uitgesteld bezoek aan Xinjiang. Wat zij daar na afloop over zei, was verrassend laf van smaak. Zij had het over het vele dat China had gedaan voor bijvoorbeeld de bestrijding van de armoede in China, ze wees ook op mensenrechtenschendingen in andere landen. Maar over Xinjiang ging het nauwelijks.  Het werd haar door de buitenwereld niet in dank afgenomen: ze leek volledig ingepakt door de Chinese propagandamachine. Daarin leek haar bezoek op het bezoek van de Wereldgezondheidsorganisatie aan Wuhan, in 2021, voor een onderzoek naar het ontstaan van corona. Na afloop van dat bezoek praatte de delegatie ook goeddeels met China mee, om daar later van terug te komen. Politico meldt dat de ambtenaren van Bachelet na afloop van de vreemde persconferentie aan het einde van haar bezoek van de weeromstuit meer vrijheid kregen om mensen te spreken, zodat het uiteindelijke rapport toch explicieter werd.  Maar het belangwekkende van het rapport ligt hem uiteindelijk niet de getuigenissen zelf, al zijn die gruwelijk genoeg. Zo vertelden sommige vrouwen aan de VN dat ze door bewakers werden gedwongen tot orale seks tijdens ondervragingen. Ook was er sprake van invasieve gynaecologische onderzoeken, soms ten overstaan van een groep. En de vrouwen noemden dat ze pillen moesten innemen waarvan ze niet wisten waartoe die dienden. Veel van wat er in de kampen gebeurt, is al uitgebreid beschreven in rapporten van andere organisaties. Het grote verschil is dat China die rapporten altijd makkelijker kon afdoen als het werk van anti-Chinese clubjes die niets anders willen dan het aanzien van China besmeuren voor het oog van de wereld. Nu verleent de VN als het ware een keurmerk aan alle eerdere berichtgeving. Dat is voor China bijzonder pijnlijk, juist omdat ook China de VN een centrale positie toedicht in de internationale rechtsorde. Het gaat dan wel om een internationale rechtsorde in Chinese stijl, en dat is een heel andere rechtsorde dan waar het Westen voor staat. China benadrukt steeds vaker en steeds explicieter dat de VN de ware wil van de wereld vertegenwoordigen, niet de VS of het Westen in ruimere zin.  China ziet in de VN een goede mogelijkheid om de eigen standpunten en principes internationaal te legitimeren door grote groepen landen achter zich te verzamelen. Want in de VN hebben alle landen hetzelfde stemrecht, of ze nu machtig en rijk zijn of arm en onderontwikkeld.  China richt zich niet alleen op ideologische bondgenoten als Rusland, Cuba en Noord-Korea, maar ook op landen die bereid zijn om standpunten die voor China van groot belang zijn te ondersteunen in ruil voor economische bijstand. De VS, Japan en Europa hebben lang niet altijd concrete hulp of handelsstromen in de aanbieding die voor die landen net zo aantrekkelijk zijn. China is behoorlijk succesvol met zijn aanpak. Zo kwam het land in juli 2019 met een brief,  aan de Hoge Commissaris, ondertekend door vijftig landen, waarin die landen hun bewondering en steun uitspreken voor het Chinese beleid in Xinjiang. De brief was een reactie op een eerdere brief van 22 landen die juist hun afkeuring voor datzelfde beleid uitspraken. ||https://www.nrc.nl//nieuws/2022/09/01/het-woord-genocide-wilde-china-niet-in-het-rapport-hebben-a4140443
2022-09-02||Opinie | Wat moeten we met die drugs? Tijd voor een open gesprek||Onlangs bleek dat een campagne om drugsgebruikers aan te spreken op de maatschappelijke consequenties van hun gebruik niet doorging (Cokesnuivers aanspreken op de gevolgen van hun gebruik? Toch maar niet, 19/8). Een morele vingerwijzing van de gebruiker gaat niet werken. Maar wat dan wel? Geleidelijk is Nederland doordrongen geraakt van de gevolgen van de drugsindustrie in Nederland – van hennep tot heroïne en van xtc tot crystal meth. Er zijn er nog veel meer – het aantal psychotrope stoffen is nagenoeg oneindig: te vinden als paddo’s in de bossen of geproduceerd door Mexicanen in Drenthe.  Hans Boutellier is expert op het terrein van ‘veiligheid en samenleving’ en schreef onder andere A Criminology of Moral Order.  Nederland is productie-, doorvoer- en gebruikersland van drugs in soorten en maten, en weet zich er geen raad mee. Nu er een onhoudbare situatie aan het ontstaan is, wordt het tijd om het over de olifant in de kamer te hebben: wat moeten we met die drugs?  Er staan twee posities tegenover elkaar: 1. Verhevigen van de war on drugs. 2. Kiezen voor regulering en legalisering. De eerste gaat uit van een nietsontziende strijd tegen ‘ondermijning’ – het drugsgeld corrumpeert immers de samenleving. Het tweede gaat over de averechtse werking van ‘het verbod’ – onder verwijzing naar ‘de drooglegging’ in Noord-Amerika. In beide posities schuilt een kern van waarheid, maar ze zijn beide naïef. De criminele drugseconomie laat zich niet inbinden door nog meer repressie – ze vindt steeds weer nieuwe wegen. Maar ook legalisering zal geen einde maken aan een internationaal opererende criminele wereld. Daarvoor is die te groot, te wijd vertakt en te gewetenloos. Toch moeten we het over drugs hebben. Of beter: over de kloof tussen de (opium)wet en de naleving daarvan. Wetgeving zonder draagvlak is per definitie problematisch. Drugsgebruik is min of meer genormaliseerd – onder veel verschillende groepen burgers. Zeker een miljoen Nederlanders (conservatieve schatting) gebruikt met enige regelmaat drugs – op dancefestivals, in voetbalstadions, op spirituele seances, op deftige kantoren en thuis (bezorgd door de koerier). Veel verschillende motieven en contexten. Voor de goede orde, de meeste mensen hebben er niets mee – het interesseert ze niet. Ieder mag er het zijne van vinden – dat is zo’n beetje de Nederlandse basishouding. Maar het drugsvraagstuk staat daardoor bol van de ambiguïteit: wel cannabis verkopen, maar niet mogen inkopen; een verbod op xtc, maar nauwelijks controle op dansfeesten. Op internet is alle verboden waar te koop zonder dat er een haan naar kraait. In zo’n onduidelijk moreel klimaat kennen betrokkenen geen scrupules: de handelaren, de net gerekruteerde koeriers, de makelaars, de taxichauffeurs, de witwassers, de gebruikers – geen van allen.  De meeste mensen kijken liever een andere kant op, maar velen gaan als consument voor de roes of als profiteur voor het geld. Men denkt liever niet na over herkomst en gevolgen. Ook voor handhavers werkt deze ambiguïteit demoraliserend. ‘Waarom moet ik als politieagent achter die drugs aanjagen, terwijl mijn burgemeester pleit voor legalisering?’ De minister die de drugsconsument op de vingers tikt, wordt eenvoudig weggehoond. Het wordt tijd voor een echt open gesprek over drugs. Op korte termijn lost dat natuurlijk niets op. Het moet ook niet te snel gaan over oplossingen. Dus geen vooringenomen simplistische argumenten voor of tegen legalisering. Wel gezamenlijk meer vat krijgen op wat er groeit in de kloof tussen wetgeving en naleving. Dat kan lokaal door met elkaar te spreken over de problemen en kansen, de successen en het falen van handhaving, internationale voorbeelden, de weerstanden.  Pluriforme verhalen om het rechtsgevoel beter te bedienen. Van de politieagent, de dancefestivalorganisator, de coffeeshophouder, de douanier… Er is behoefte aan breder gedeelde beelden over de functie van drugs voor mensen, in deze tijd en met deze consequenties. Wie durft dat open gesprek aan over het niet naleven van de wet, waar steeds meer handhaving op volgt?  Het debat zou – wie weet – in fasen kunnen toewerken naar verschillende regimes van ontmoediging, regulering, selectieve verstrekking en verbod – afhankelijk van het middel en de situatie. Als er maar een begin van een einde komt aan de morele onduidelijkheid, die het beleid nu in de weg staat.||https://www.nrc.nl//nieuws/2022/09/01/wat-moeten-we-met-die-drugs-tijd-voor-een-open-gesprek-a4140442
2022-09-02||Medicijnwaakhond EMA keurt twee nieuwe coronavaccins goed||Het Europees Geneesmiddelenbureau (EMA) heeft donderdag een positief advies gegeven over twee nieuwe vaccins tegen het coronavirus. Het gaat om bestaande vaccins van Moderna en Pfizer/BioNTech, die werden aangepast op de Omikronvariant. Hoogstwaarschijnlijk worden de vaccins van Moderna en Pfizer/BioNTech gebruikt in de nieuwe boostercampagne die later deze maand moet beginnen in Nederland. Ze moeten beter beschermen tegen de virusvarianten die nu het meest rondgaan en die beter aan de afweer ontsnappen dan eerdere aftakkingen van het virus. Daarnaast verdwijnen de antistoffen van een eerdere vaccinatie geleidelijk, waardoor de kans om in het ziekenhuis te worden opgenomen weer groter is dan kort na de laatste boosterprik.  Het Outbreak Management Team Vaccinatie geeft op basis van het EMA-advies een eigen advies aan minister Ernst Kuipers (Volksgezondheid, D66), die vervolgens het startschot voor de vaccinaties geeft. De GGD’s zijn er klaar voor, zegt een woordvoerder. „We hebben veel nieuwe mensen geworven en getraind.” De twee vaccins werken beter tegen Omikronvariant BA.1, schrijft de EMA in het advies van donderdag, en de bijwerkingen zijn vergelijkbaar met de eerste edities. Op woensdag werden de twee vaccins ook al goedgekeurd in de VS. Inmiddels zijn de nog besmettelijkere subvarianten BA.4 en BA.5 ontstaan en is BA.5 in Nederland dominant geworden. De aangepaste vaccins beschermen daartegen naar verwachting ook relatief goed. Nieuwere vaccins waarin de genetische codes van BA.4 en BA.5 werden verwerkt, zijn volgens de EMA in aantocht.||https://www.nrc.nl//nieuws/2022/09/01/ema-keurt-twee-nieuwe-coronavaccins-goed-a4140441
2022-09-02||België verlengt noodmaatregelen om energierekening betaalbaar te houden|| België heeft woensdagavond na een zogenoemd Overlegcomité tussen de diverse regeringen maatregelen afgekondigd die er de komende weken en maanden voor moeten zorgen dat de energierekening voor bedrijven en gezinnen enigszins betaalbaar blijft. Nu de inflatie in België is opgelopen tot bijna 10 procent op jaarbasis en nieuwe energiecontracten in sommige gevallen maandelijks hoger uitvallen dan de hypotheeklasten, komen steeds meer mensen in de financiële problemen.  Premier Alexander De Croo (Open-VLD) zei een week geleden al dat zijn land vanwege de energiecrisis „vijf tot tien moeilijke winters” tegemoet gaat. Op die alarmerende woorden volgde woensdag een pakket noodmaatregelen waarmee België een voorschot neemt op een eventuele blokkering van de gasprijzen op Europees niveau. Zo wordt het lagere energietarief (‘sociaal tarief’) dat in België tijdens de coronacrisis beschikbaar werd gemaakt voor alle mensen die uitkeringen of andere financiële tegemoetkomingen krijgen – in de praktijk iedereen die minder verdient dan 23.680 euro per jaar – verlengd tot en met maart volgend jaar, tot na de winter. Ook de verlaging van de btw op elektriciteit en gas, een tijdelijke maatregel die in april werd ingevoerd, blijft tot dan van kracht. Volgens federaal minister van Volksgezondheid Frank Vandenbroucke (Vooruit) zoekt de regering uit of dat lage tarief definitief kan worden gemaakt. Ook de 17,5 cent korting per liter aan de pomp blijft gelden. Belgen in nood zullen ook op andere terreinen bijgestaan worden. De Croo zei woensdag tijdens een persconferentie in Brussel dat de Belgische bankensector een aanbod heeft gedaan om mensen die door de torenhoge energierekening hun hypotheek niet meer kunnen betalen, uitstel van betaling te geven, een maatregel die ook gold tijdens de coronacrisis. Ook zouden de banken voornemens zijn gemakkelijker leningen te gaan geven aan mensen die hun huis willen laten isoleren of willen investeren in zonnepanelen. Over concrete voorstellen wordt de komende dagen verder onderhandeld.  De Belgische regeringen op federaal, gewestelijk en gemeenschapsniveau gaan ook kijken hoe ze zelf energie kunnen besparen, door straatverlichting eerder te doven en door de verlichting van monumenten en overheidsgebouwen tussen zeven uur ’s avonds en zes uur ’s ochtends uit te zetten. De verwarming gaat er niet warmer dan 19 graden en de airco koelt af tot maximaal 27 graden. Hetzelfde zal worden gevraagd van het bedrijfsleven.  Omdat de energieprijzen ook in België aan de markt worden overgelaten, zijn er momenteel bedrijven die enorme winsten maken. De Croo zegde woensdag toe te gaan kijken of die overwinsten zwaarder belast kunnen gaan worden. Zo’n taks geldt nu al voor de nucleaire sector in België en die levert de overheid 800 miljoen euro op jaarbasis op. Dat geld is volgens De Croo bedoeld om de (lagere) middenklasse – bijvoorbeeld mensen die net niet in aanmerking komen voor het sociaal tarief – door de energiecrisis te loodsen. Maar, benadrukte hij, „dit zijn geen mirakeloplossingen. Alleen Europa kan het bloeden stoppen. Ik zal me elke dag inzetten om alle 27 lidstaten daarvan te overtuigen.”||https://www.nrc.nl//nieuws/2022/09/01/belgie-verlengt-noodmaatregelen-om-energierekening-betaalbaar-te-houden-a4140440
2022-09-02||IAEA-baas Grossi bij kerncentrale Zaporizja: in een paar uur veel informatie vergaard||De veertienkoppige VN-delegatie van het Internationaal Atoom Energie Agentschap (IAEA) is donderdagmiddag aangekomen bij de kerncentrale van Zaporizja in Zuid-Oekraïne. Dat heeft het Oekraïense staatskernbedrijf Energoatom bevestigd, meldt persbureau Reuters. Over de nucleaire veiligheid van de kerncentrale bestaan in toenemende mate zorgen. De delegatie, die woensdagochtend vertrok vanuit de Oekraïense hoofdstad Kiev, bezoekt de centrale in de hoop een crisis te kunnen voorkomen. Aan het bezoek gingen wekenlange onderhandelingen vooraf om de veiligheid van de delegatie te kunnen garanderen. Onderweg werd de delegatie beschoten. ‘Openhartig’
Tijdens het bezoek zei Grossi tegen Russische media die het IAEA-team vergezelden dat zijn team in een paar uur in staat is geweest „veel informatie” te vergaren. „De belangrijkste dingen die ik moest zien, heb ik gezien en de uitleg was heel helder”, aldus Grossi. Ook zei hij volgens persbureau Reuters dat het „zorgen” blijft houden over de kerncentrale „totdat de situatie is gestabiliseerd”. Het doel van het bezoek is tweeledig, aldus Rafael Grossi, directeur-generaal van de IAEA, voorafgaand aan het bezoek. Aan de ene kant wil de delegatie zorgen dat er een stabiele stroomvoorziening tot stand komt, waardoor de zes kernreactoren van de fabriek gekoeld blijven. Aan de andere kant willen de vertegenwoordigers een „openhartig” gesprek voeren met fabrieksmedewerkers om te achterhalen hoe ze het werk momenteel ervaren.  Oekraïens personeel
Voor het bezoek zijn drie dagen uitgetrokken. Volgens persbureau AP heeft ongeveer de helft van de delegatie het fabrieksterrein donderdag alweer verlaten. De rest van het de delegatie blijft er. Grossi zei dat zijn team „een doorlopende aanwezigheid zal hebben” met „enkele van mijn experts”. Zaporizja is sinds maart in Russische handen, maar wordt nog altijd gerund door Oekraïens personeel. Russen en Oekraïners beschuldigen elkaar er de afgelopen weken van de kerncentrale te beschieten. Vorige week werd de stroomtoevoer van de centrale afgesloten, waardoor de zes reactoren met noodgeneratoren gekoeld moesten worden. Dit bericht is om 18.30 uur geüpdatet met de laatste ontwikkelingen rond het bezoek van de IAEA-delegatie.||https://www.nrc.nl//nieuws/2022/09/01/vn-agentschap-iaea-aangekomen-bij-kerncentrale-zaporizja-a4140439
2022-09-02||Japanse minister &#8216;verklaart oorlog&#8217; aan floppydisks en andere oude technologieën||De Japanse minister van Digitale Zaken, Taro Kono, heeft in een persconferentie „de oorlog verklaard” aan floppydisks en andere ‘retrotechnologie’, zoals cd-roms en minidisks. Hoewel het land bekendstaat om zijn geavanceerde technologieën, eisen overheidsinstanties nog steeds dat sommige gegevens worden ingediend of opgeslagen op floppydisks of diskettes. Daar moet volgens Kono zo snel mogelijk een einde aan komen, schrijft nieuwsplatform Nikkei. Volgens de minister blijkt uit onderzoek dat voor nog zo’n 1.900 overheidsprocedures floppydisks worden gebruikt. „Waar kun je tegenwoordig nog floppydisks kopen?”, vroeg de minister dinsdag tijdens een persconferentie. Hij uitte ook kritiek op het aanhoudende gebruik van andere verouderde technologieën, zoals het faxapparaat, wat hij ook zo snel mogelijk wil afschaffen. De regering hoopt tegen het einde van dit jaar een beleid te hebben om ministeries ertoe aan te zetten zich aan de (modernere) regels te houden. Het doel is dat men voortaan gebruikmaakt van online clouddiensten, zoals iCloud of Google Drive.  Het is niet de eerste keer dat Japan het nieuws haalt omwille van technologie. Zo gaf de Japanse minister van Cyberveiligheid in 2018 toe dat hij nog nooit een computer had gebruikt en dat hij IT-taken altijd overdroeg aan collega’s. Ook het gebruik van de ouderwetse pager was nog lang mogelijk, totdat de laatste aanbieder van het apparaat zijn diensten in 2019 stopte.  ||https://www.nrc.nl//nieuws/2022/09/01/japanse-minister-verklaart-oorlog-aan-floppydisks-en-andere-oude-technologieen-a4140436
2022-09-02||Waar komt de boerenonvrede vandaan? Lees- en kijktips voor meer context||Tien miljoen Nederlanders wonen niet in de Randstad. In de slipstream van de boeren lijkt een groot deel van hen de afgelopen tijd in opstand gekomen. Overal in het land wappert de Nederlandse vlag op zijn kop. Hoe is het om te boeren in Nederland? En: wat voor onvrede gaat er nog meer schuil achter het huidige conflict over stikstof? In deze gids zetten we de lees- en kijktips van onze redacteuren op een rij die helpen om de boerenonvrede beter te begrijpen. Klik hieronder op de knop om gelijk naar jouw favoriete medium te gaan: Beeldbewerking: NRC Dé documentaire over het Nederlandse platteland is Brommers kiek’n (2017), gemaakt door journalist van het jaar 2021 Geertjan Lassche. De film volgt twee Sallandse vriendengroepen, één in Espelo en één in Nieuwleusen. De paasvuren komen voorbij, de zuipketen, maar door het vertrouwen dat de maker wist op te wekken bij de jongeren kom je vele malen verder dan de clichés.  Brommers Kiek’n is te zien op 2Doc Van dezelfde maker en minstens even intens is de documentaire Mannenbroeders van Kootjebroek (2011). Tien jaar na de mond-en-klauwzeercrisis blijken de boeren in het voor een groot deel reformatorische Kootwijkerbroek nog steeds te geloven dat het paarse kabinet hen destijds een loer heeft gedraaid. Bekijk de trailer van Mannenbroeders van Kootjebroek. De documentaire is te koop op dvd. Documentairemaker en kunstenaar Jos de Putter maakte in 1994 een onverbiddelijke klassieker over het boerenbedrijf van zijn ouders in Zeeuws-Vlaanderen dat in datzelfde jaar ontruimd zou worden. Een zeer  melancholieke vertelling laat een manier van leven zien die onherroepelijk voorbijgaat. “Ben je gelukkig?”, vraagt zoon Jos in een memorabele scène. “Nooit over nagedacht”, antwoordt  vader.  Het is een schone dag geweest is te zien op NPO-Start. Nederland als het ultieme gruttobolwerk: de vogels gedijen goed op onze boerengraslanden. Maar de documentaire Grutto! laat zien dat de verarmde en verschraalde Hollandse wei een steeds benarder leefomgeving wordt voor onze nationale vogel. De situatie waarin boeren nu verkeren maakt de documentaire onverwacht actueel. De mens is zowel een bedreiging als de enige kans voor de grutto. De hoop is gevestigd op boeren die kleinschalig werken met kruidenrijke weilanden.  Grutto! is te zien in verschillende bioscopen. Beeldbewerking: NRC Wie meer wil lezen over de ziel van de boer moet het ruim twintig jaar geleden verschenen boek De Graanrepubliek lezen. Auteur Frank Westerman ging in gesprek met bewoners van de provincie Groningen. Het resulteerde in een boek dat een licht werpt op de mechanisatie van de landbouw na de Tweede Wereldoorlog. De graanrepubliek biedt daarnaast een persoonlijk portret van Sicco Mansholt die, als minister van Landbouw en landbouwcommissaris van de EEG, grote invloed had op de schaalvergrotingen op het platteland. Een leestip voor wie in heldere taal de geschiedenis van de landbouw in de 20ste eeuw voorgeschoteld wil krijgen.  In 2009 actualiseerde Westerman zijn boek door een hoofdstuk toe te voegen over het onder water zetten van 800 hectare landbouwgrond. Begin dit jaar kondigde de auteur aan opnieuw een vermeerderde druk te willen uitgeven. Naar eigen zeggen houdt hij op dit moment de vinger aan de pols bij de Groningers die in het boek voorkomen: wat betekenen de huidige gas- en een graanprijzen voor hen? De vernieuwde editie moet uiterlijk begin 2024 uitkomen, dan bestaat het boek 25 jaar. Westerman: “De kaarten zijn geschud, maar waar de jokers vallen, weten we nog niet. Dat wil ik afwachten.”   NRC schreef recensies over romans die gaan over leven en opgroeien op het platteland: Na haar boek Van wie is de stad, waarin ze naar verklaringen zoekt voor het economisch succes van Amsterdam, raakte journalist Floor Milikowski geïnteresseerd in de keerzijde van dit verhaal. Hoe vergaat het de krimpregio’s? In haar het boek Een klein land met verre uithoeken laat ze zien dat krimp in de regio’s geen natuurverschijnsel is, maar het gevolg van politieke keuzes.  NRC liep op een snikhete dag met haar door Wildlands, de dierentuin in Emmen die het tij voor de stad moest keren, maar die uiteindelijk op een financieel fiasco dreigt uit te lopen.  Eva Vriend is de chroniqueur bij uitstek van de geschiedenis van de Zuiderzee. Eerder beschreef ze die al vanuit het perspectief van ‘het nieuwe land’, ofwel de Noordoostpolder die op de bodem van deze voormalige zee tot stand gebracht is.
	In haar laatste boek, Eens ging de zee hier tekeer, richt ze zich op de achterblijvers in de voormalige vissersdorpen rondom wat eens de Zuiderzee was. Ze beschrijft hoe het is om de zee waar je altijd op uitgekeken hebt ineens te zien verdwijnen. De inzichten die ze opdeed helpen ook om de crisis op het Nederlandse platteland te begrijpen.  In het museum in Spakenburg vertelde ze NRC over haar bevindingen. Aan de hand van het leven van een Friese boer vertelt journalist Tialda Hoogeveen in De geur van hooi hoe de landbouw zich ontwikkelde tijdens en na de oorlog. De traditionele geuren en geluiden verdwenen, de tractor kwam op en kunstmest werd geïntroduceerd. Hoogeveen vertelt de lezer over de ontwikkelingen die de agrarische sector hebben gemaakt tot wat die nu is .  	In Hoe God verdween uit Jorwerd - een biografie van het Friese dorp Jorwerd tussen 1945 en 1995 -  beschrijft Geert Mak wat er gebeurt met een plattelandsdorp als de stad in de nabijheid oprukt, melk- en landbouwmachines hun intrede doen en er ‘import’ komt die niet meer groet.
		 Architect Samir Bantal staat aan het hoofd van het onderzoeksinstituut van OMA, het bekende architectenbureau van Rem Koolhaas. Samen met Koolhaas stelde hij een tentoonstelling samen voor het Guggenheim Museum, met een catalogus op pocketformaat daarbij. De fraai vormgegeven bundel bevat talloze interessante reflecties op het veranderende platteland, waaronder Rif Revisited van Bantal. Ligt de toekomst eigenlijk nog wel in de stad, vragen de twee architecten zich hardop af.  Leo Lamers schreef in 2016 een boek over het failliet van het mestbeleid met de toepasselijk titel De kool, de geit en het Nederlandse mestbeleid. Daarin zie je overeenkomsten met het stikstofprobleem. Lamers vertelde erover in een interview.  	In Silent Spring (Dode lente) schetst bioloog en schrijfster Rachel Carson al in 1962 een apocalyptische wereld waarin de natuur, vergiftigd door bestrijdingsmiddelen, zwijgt. Het is die wereld die nog steeds resoneert in de huidige natuurboeken. Hoogleraar Caspar van den Berg was als bestuurskundige, tevens senator voor de VVD, een van de eersten die wees op wat de ondertitel van zijn jongste studie ‘een rechtsstatelijk antwoord op perifeer ressentiment’ noemt. Ofwel: regionaal maatschappelijk onbehagen. Samen met Annemarie Kok schreef hij er een toegankelijke studie over.  Het rapport is hier te downloaden op de website van de Rijksuniversiteit Groningen.  In 2018 verscheen de invloedrijke studie The revenge of the places that don’t matter (and what to do about it), die wees op het gevaar van kansenongelijkheid in verschillende regio’s. Het artikel wordt internationaal veel aangehaald om de uitslag van het Brexit-referendum en de opkomst van Trump te verklaren, maar laat zich ook goed lezen als een gedeeltelijke verklaring voor de boerenopstand.  Josse de Voogd is bij het grote publiek bekend als vaste duider op uitslagenavond bij verkiezingen. Als zelstandig electoraal geograaf zoekt hij naar verbanden tussen stembusuitslagen en culturele onderstromen in onze samenleving. Samen met René Cuperus zette hij zijn inrichten op een rij in een invloedrijke, toegankelijke studie genaamd de Atlas van Afgehaakt Nederland.  Beeld: scène uit Boeren, burgers en beren |  Tegenlicht Al in de jaren 60 protesteerden boeren tegen overheidsbemoeienis. Ze waren het er niet mee eens dat werd aangestuurd op schaalvergroting en dat heffingen werden opgelegd. Onder aanvoering van Hendrik ‘boer’ Koekoek kwam een protestbeweging op gang van de zogenaamde ‘Vrije boeren’. Uiteindelijk kwam de Boerenpartij van Koekoek in 1963 met drie zetels in de Tweede Kamer.   In deze aflevering van Andere Tijden uit 2009 zie je hoe de opstand begon op het Drentse platteland.  Boeren demonstreren nu met hun tractoren tegen het stikstofbeleid. Ook in 1971 klommen  boeren op hun landbouwmachines om vanuit heel Europa naar Brussel te trekken en te protesteren tegen het plan van landbouwcommissaris Sicco Mansholt. Zijn beleid zou de landbouwproductie beperken en het gemiddelde inkomen van boeren vergroten, maar had ook tot gevolg dat het aantal boeren en de veestapel moesten krimpen. Andere Tijden blikt in 2019 met betrokkenen terug op het protest in Brussel en laat zien hoe de veranderingen die nu voorgesteld worden dezelfde emoties oproepen als vijftig jaar geleden. In datzelfde jaar keerden Tubbergse boeren zich met geweld tegen de overheid. Met brandbommen en een giertank protesteerden zij tegen plannen voor ruilverkaveling. Hoe moet het dan wel verder met de natuur? Tegenlicht spreekt in deze aflevering uit september 2021 met ecologen, boeren en natuurherstellers over hun dromen voor de natuur en wat er volgens hen moet gebeuren om onze flora en fauna nog jarenlang te kunnen doorgeven aan volgende generaties. Voor wie meer wil weten over de huidige situatie selecteerden we artikelen en podcastafleveringen van NRC die je in een mum van tijd bijpraten. 
 Na het lezen van dit vragenstuk over stikstof en de staat van de Nederlandse natuur ben je op de hoogte van de laatste ins en outs van de stikstofdiscussie. 
NRC-redacteur Mark Lievisse Adriaanse legt in dit stuk uit hoe de stikstofcrisis regionaal ressentiment – onvrede aan de randen van het land -  aan de oppervlakte brengt en waarom de regionale en politieke verdeeldheid nu zichtbaarder is dan ooit.
De melkveehouderij is een drama voor milieu én boer, betoogt bestuurskundige Hens Runhaar in dit interview.
Daags na de boerenprotesten in Stroe werden de plannen voor woningbouw ‘Stroe City’ bekend. Het 1.650 zielen tellende plattelandsdorp zou worden uitgebreid met 25.000 woningen en dat viel niet in goede aarde bij de inwoners. 
In een op de vijf orthodox-protestantse gezinnen kampt iemand met een verslaving. Deze reportage over jongeren op de biblebelt gaat over zuipketen, maïs en dominees.
Ze zijn er nog: jongeren die willen boeren. NRC gaat in gesprek met studenten van de opleiding agrarisch ondernemerschap.
 In 2019 maakte NRC een serie over hoe het is om boer te zijn: waar liggen boeren wakker van? Hoe zien zij de toekomst? Deze zomer kwamen een kaasboerin en een akkerbouwer die veldbonen verbouwt aan het woord
 De boeren hebben de kunsten van alles gegeven. Daarom verzamelde onze kunstredactie boeren die leuk of interessant zijn om naar te kijken, te beluisteren of te bewonderen. 
NRC interviewde pioniers op het platteland, boeren die het anders doen.
 Podcast: In de jaren 60 bestond het Drentse dorp Hollandscheveld bijna volledig uit boerenfamilies. Inmiddels zijn er nog maar twee boeren over die van hun veehouderij kunnen rondkomen. Overleven zij de stikstofcrisis? 
Podcast: Boeren zijn de spil in een web van bedrijven, van veevoerproducenten tot de Rabobank. Het kabinet wil nu afdwingen dat ook deze partijen een bijdrage leveren aan het oplossen van het stikstofprobleem. 	
 De tips in deze lijst zijn afkomstig van inhoudelijk specialisten van NRC. We vroegen hen welke boeken, publicaties, documentaires, films of afleveringen van programma’s zij van belang vinden om de huidige crisis op het platteland in context te plaatsen. Uiteraard zijn er nog veel goede andere media-uitingen bij dit onderwerp te vinden, maar we moesten selectief zijn. Hebt u tips of suggesties? Laat het ons dan weten via slimleven@nrc.nl.  Met medewerking van Arjen Schreuder (redacteur Binnenland), Karel Smouter (chef Media), Marit Willemsen (correspondent Oost-Nederland), Martin Kuiper (redacteur landbouw), Mark Kranenburg (oud-politiek redacteur) en Mark Lievisse Adriaanse (redacteur Binnenland). 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/01/waar-komt-de-boerenonvrede-vandaan-lees-en-kijktips-voor-meer-context-a4140142
2022-09-02||De eerste schooldag in Oekraïne, scholen met schuilkelder ontvangen kinderen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/01/de-eerste-schooldag-in-oekraine-scholen-met-schuilkelder-ontvangen-kinderen-a4140424
2022-09-02||Clingendael: hou er rekening mee dat Oekraïense vluchtelingen lang blijven||Europese landen moeten zich erop voorbereiden dat miljoenen Oekraïense vluchtelingen lange tijd blijven. Dat schrijven onderzoekers van Clingendael, een instituut voor internationale betrekkingen, in een rapport dat donderdag is gepubliceerd. Ze pleiten voor een overstap van crisismanagement naar een aanpak op de lange termijn. Volgens de onderzoekers zijn er drie redenen waarom vluchtelingen niet snel zullen terugkeren naar Oekraïne. De eerste is de stand van de oorlog, die steeds meer verandert in een langdurig conflict en volgens Clingendael nog jaren kan doorgaan. Daardoor blijft het voor veel Oekraïners onveilig om terug te keren. Bovendien zouden nog 1,1 miljoen mensen overwegen het land te ontvluchten. Ten tweede zien de onderzoekers meer vluchtelingen doorreizen naar landen voorbij de buurlanden van Oekraïne. Met name Duitsland is een populaire bestemming. Tot slot willen veel vluchtelingen überhaupt niet terug. Volgens een peiling die de onderzoekers aanhalen, dacht een kwart van de Oekraïners al aan emigratie voordat de oorlog begon. Hoe langer ze blijven, hoe kleiner de kans is dat ze teruggaan, denken de onderzoekers, bijvoorbeeld omdat ze inmiddels werk hebben gevonden.||https://www.nrc.nl//nieuws/2022/09/01/clingendael-hou-er-rekening-mee-dat-oekraiense-vluchtelingen-lang-blijven-a4140434
2022-09-02||Vermindering gaswinning kon eerder, maar &#8216;gasbaten&#8217; waren belangrijker||De gaswinning in Groningen kon maar niet omlaag, hield voormalig minister Henk Kamp (Economische Zaken, VVD) jarenlang vol. Anders zou de leveringszekerheid in het geding komen. Er waren immers contracten waar Nederland zich aan moest houden. Maar zo waterdicht was dat argument niet, blijkt na het verhoor van voormalig topambtenaar op Economische Zaken Jos de Groot (2006-2014) donderdag door de parlementaire enquêtecommissie in Den Haag.  De Groot kreeg op 5 november 2012 een mail van Gertjan Lankhorst, topman van gashandelaar GasTerra, dat de gaswinning fors omlaag kon ondanks lopende contracten. Bij een normale winter was minimaal 27 miljard kubieke meter aardgas nodig vanuit Groningen, mailde Lankhorst, tegenover de 47 miljard kuub die op dat moment werd gewonnen. Door stikstof toe te voegen aan ander gas, waardoor het dezelfde kwaliteit zou hebben als Gronings gas, kon er uit Groningen 20 miljard kuub minder gewonnen worden.  Gasproductie juist omhoog
Die mogelijkheid om de gaswinning snel te verlagen, noemde De Groot donderdag „een vingeroefening” die niet tot directe productievermindering leidde. Zelfs een advies van De Groots’ enige ambtenaar die verstand had van aardbevingen werd in de wind geslagen. Ook die collega pleitte in een mail voor productievermindering van het Groningse gasveld als voorzorgsmaatregel voor de zware bevingen in het gebied.  Dat er naar vermindering van de gaswinning werd gekeken, kwam door een onderzoek van het Staatstoezicht op de Mijnen (SodM) in het najaar van 2012. Even daarvoor vond de beving in Huizinge plaats, met een kracht van 3,6 de zwaarste tot nu toe. Het SodM adviseerde vanwege de veiligheid van Groningers de productie van het Groningse gasveld te verlagen. Maar naar dat advies – of „die opinie” zoals De Groot het SodM-onderzoek donderdag herhaaldelijk noemde – werd niet meteen gehandeld door het ministerie.  Sterker nog, de gaswinning ging een jaar later omhoog naar 54 miljard kuub, het hoogste niveau sinds halverwege de jaren zeventig. De Groot: „Dat was vanwege de aardgasbaten, rust op de gasmarkt en leveringszekerheid.”||https://www.nrc.nl//nieuws/2022/09/01/vermindering-gaswinning-kon-eerder-maar-gasbaten-waren-belangrijker-a4140431
2022-09-02||’In mijn werk geef ik de suggestie dat het lijkt op iets wat het niet is’||Bobby Veldhuizen houdt niet van rechthoekige schilderijen. Ze gebruikt ze wel, maar liever maakt ze een spannender vorm met een decoupeerzaag of lasercutter. Veel van haar schilderijen zijn ovalig. Als het kleine steentjes waren, zouden ze goed over het water scheren.  Nog lastiger vast te pinnen is wat ze op de panelen schildert. Een enkele keer is het herkenbaar als een mensenlichaam, of twee in een omstrengeling, maar vaker blijft het onbestemd. Wat niet wil zeggen dat het geen composities zijn waarin lijnen, vormen en kleuren een verhaal vertellen. Al blijft de interpretatie vooral een gevoel.  „Ik heb niets tegen rechthoeken, maar een meer organische vorm is een beter beginpunt”, zegt Bobby Veldhuizen (27), die deze zomer afstudeerde aan de Rietveld in Amsterdam. „Ik probeer steeds vanaf een ander punt te beginnen. Dat kan een vorm zijn, een materiaal of verfsoort, of een bewerking met een schuurmachine van een eerder werk. Één van de doeken op de expositie heb ik voor ik begon te schilderen opgevuld als een soort kussen.” Een einddoel staat haar nooit voor ogen. „Het is afwachten wat er gebeurt met het materiaal, hoe de verf opdroogt, hoe alles op elkaar reageert. Die onvoorspelbaarheid maakt het voor mij interessant. Voor de eindshow heb ik wel een centraal motief genomen: worstelaars en worstelingen, maar verder moet er zo veel mogelijk ruimte zijn voor experiment.” Veldhuizen is niet geïnteresseerd in de sport worstelen. „Wel in de ambiguïteit van de bewegingen. Je ziet dat het worsteling is, maar niet of het gewelddadig is of liefdevol.” Wat ze schildert, is een chaos van lijnen waarin zich soms een lichaam aftekent. „In mijn werk geef ik de suggestie dat het lijkt op iets wat het niet is. Maar niets is volledig abstract. Er is altijd een relatie naar iets, een ambiguïteit.” Regelmatig duiken op haar doeken spinnenwebachtige vormen op. „Een web is een netwerk dat dingen bij elkaar houdt”, zegt Veldhuizen. Ze legt uit dat er een verband is met de theorieën van de Franse pedagoog Fernand Deligny, die in de jaren zestig werkte met autistische kinderen en bewonderd werd door filosofen als Guattari en Deleuze. „Deligny was gefascineerd door spinnen en spinnenwebben en stelde dat mensen zich via netwerken tot hun omgeving verhouden.”  Bobby Veldhuizen, Lines of flight, (100 x 120 cm.)   Foto Bobby Veldhuizen Veldhuizen bewondert de activistische kunststroming Situationisten, behalve op één punt. „Ze waren inspirerend anti-commercieel en ik ben het met ze eens dat leven en kunst met elkaar verweven zijn en dat het alledaagse leven revolutionair kan zijn. Maar ze hamerden er ook op dat schilderen een bourgeois kunstvorm is. Daar zat ik wel een beetje mee. En ook op de academie werd ik vaak aangemoedigd om iets anders dan schilderen te proberen. Maar schilderen kan beslist revolutionair zijn, er zijn nog meer dan genoeg nieuwe mogelijkheden in de schilderkunst. Ze roepen maar wat, net als ‘punk is dead’. Ook het schilderen blijft zich constant vernieuwen!”  Volgend jaar wil Bobby Veldhuizen een plek op de vervolgopleiding De Ateliers bemachtigen. „Dit jaar ga ik even weg uit Nederland. Rondkijken in Zweden, Duitsland, Portugal en overal naar kunst kijken. En schilderen!” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/01/in-mijn-werk-geef-ik-de-suggestie-dat-het-lijkt-op-iets-wat-het-niet-is-2-a4140432
2022-09-02||Sarah Palin verrassend verslagen door Democratische tegenkandidaat in tussentijdse verkiezing Alaska|| Sarah Palin keert voorlopig niet terug in de landelijke politiek. Donderdagnacht werd bekend dat de Republikeinse politica die als  running mate van John McCain de Amerikaanse presidentsrace van 2008 opluisterde, de tussentijdse verkiezing voor de enige Congreszetel van Alaska half augustus nipt heeft verloren. Palin, die eerder gouverneur was van de uitgestrekte  noordwestelijke staat en steun genoot van ex-president Trump, werd vooraf gezien als favoriet. Maar door een nieuw kiesstelsel, aanhoudende verontwaardiging over het geschrapte federale abortusrecht en een lokaal zalmtekort ging de zetel verrassend naar de Democratische politica Mary Peltola. Ze zal als eerste inheemse afgevaardigde Alaska gaan vertegenwoordigen in Washington. Alaska’s Huis-zetel was bijna een halve eeuw in handen van een Republikein, die in maart overleed. Bij de tussentijdse verkiezing voor een opvolger werd vorige maand voor het eerst gebruikgemaakt van een nieuw, getrapt kiesstelsel. Kiezers brengen daarbij niet één stem uit, maar rangschikken het hele veld aan kandidaten naar hun voorkeur. Als geen enkele kandidaat door meer dan de helft van de kiezers als eerste keuze wordt aangemerkt, begint een ingewikkelde telprocedure. De tweede- of derdekeuzestemmen van de lager geëindigde kandidaten worden daarbij verdeeld over de koplopers tot er een winnaar is. Sarah Palin verloor ondanks goed gevulde campagnekas en steun van Donald Trump Het getrapte kiesstelsel van Alaska, waar ook andere staten met interesse naar kijken, werd in 2020 ingevoerd met het idee de polarisatie uit het tweepartijenstelsel te halen. Omdat het overgrote deel van de 435 kiesdistricten voor het Huis van Afgevaardigden als ‘veilig’ Democratisch of Republikeins gelden, wordt de strijd om een zetel vaak al beslist bij de voorverkiezingen die partijen houden. Bij die primaries winnen vaker uitgesproken linkse of rechtse kandidaten, waardoor het politieke bedrijf in Washington almaar verder polariseert en al decennia verlamd is. Sarah Palin betrad in 2008 juist de nationale politiek als voorbeeld van die verdeeldheid. De gematigde en bejaarde senator John McCain lag slecht bij het rechts-populistische deel van het Republikeinse electoraat. Door een uitgesproken rechtse en jonge vrouw als vicepresidentskandidaat te kiezen, hoopte hij zijn campagne te redden. De onervaren Palin zorgde met een reeks onhandige uitspraken echter dat McCain nog verder achter raakte op de uiteindelijke Democratische winnaar, Barack Obama. Het jaar na die nederlaag vertrok Palin als gouverneur van Alaska, verliet ze de politiek, woonde enkele jaren in zuidelijk Arizona en trad met haar kinderrijke gezin op in een eigen reality-tv-serie. De laatste jaren was ze soms weer te zien als commentator op Fox News als fervent aanhanger van Trump. In november 2020 kreeg de toenmalige president nog 53 procent van de stemmen in Alaska (tegen 43 procent voor Biden). Met Trumps steunbetuiging en een goed gevulde campagnekas had Palin daarom goede hoop een politieke doorstart te kunnen maken als Congreslid. In de eerste telronde haalden Republikeinen de meeste stemmen, maar daarna begon het getrapte kiesstelsel zijn matigende werk te doen. Bij de stemmen die waren uitgebracht op een andere Republikeinse kandidaat, bleken meer kiezers Peltola op plek twee te hebben gezet dan Palin. Uiteindelijk won de Democrate zodoende met 51,5 procent.  Peltola voerde campagne als een uitgesproken voorstander van legale abortus. In juni vernietigde het Hooggerechtshof de uitspraak die het federale recht op abortus sinds 1973 schraagde, tegen de wens van een ruime meerderheid van de Amerikanen in. Sindsdien hebben de Democraten bij verschillende verkiezingsraces boven verwachting gepresteerd. Daarnaast werd Peltola geloofwaardiger geacht op een kwestie die vooral in West-Alaska momenteel hoog opspeelt: het groeiende tekort aan zalm. Eerder leidde ze een commissie die de visrechten regelt van de verschillende inheemse volkeren die leven langs de rivieren van westelijk Alaska. Peltola heeft maar een paar maanden om te laten zien hoe ze deze en andere problemen wil aanpakken. Omdat de termijn van haar overleden voorganger begin 2023 afloopt, zal ze haar zetel bij Congresverkiezingen van begin november alweer moeten verdedigen. Aan die race zal ook Sarah Palin weer meedoen.||https://www.nrc.nl//nieuws/2022/09/01/matigend-kiesstelsel-van-alaska-dwarsboomt-terugkeer-sarah-palin-a4140430
2022-09-02||Opinie | Herstel van ecosystemen vereist langdurige nazorg||Eindelijk is het dan zover. Na twee jaar uitstel zal in december de Biodiversiteitsconferentie (COP15) van de Verenigde Naties worden gehouden in het Canadese Montreal. Daar moeten landen overeenstemming bereiken over een biodiversiteitsraamwerk dat zich onder andere richt op het behoud en herstel van ecosystemen om het verlies van biodiversiteit te stuiten en deels terug te draaien. De biodiversiteitsonderhandelingen leveren verhitte discussies op over het voorstel om ten minste 30 procent van het land en de zee te beschermen en ten minste 20 procent van alle gedegradeerde ecosystemen te herstellen. Daniel Wiegant promoveert binnenkort aan Wageningen University op een onderzoek naar de uitvoering van landschapsherstelbeleid. Eerder was hij trainee bij Buitenlandse Zaken (DGIS) en werkte hij bij een regionale milieuorganisatie in de Hoorn van Afrika. Bij onderhandelingen in Genève eerder dit jaar riep het Afrikaanse Gabon, namens een aantal ontwikkelingslanden, ontwikkelde landen op om ten minste 100 miljard dollar per jaar te verstrekken voor biodiversiteit. Dit bedrag komt boven op  de eerdere (maar nog niet volledig nagekomen) afspraak van ontwikkelde landen om vanaf 2020 elk jaar eenzelfde bedrag voor klimaatfinanciering beschikbaar te stellen aan ontwikkelingslanden. Binnen de internationale ontwikkelingssamenwerking is  de afgelopen tien jaar veel gebeurd om nationale overheden te stimuleren om gedegradeerde en ontboste landschappen binnen hun landsgrenzen te herstellen. Illustratief daarvoor zijn initiatieven (zoals The Bonn Challenge en activiteiten op het Forest Declaration Platform) om tegen 2030 een totaal van 350 miljoen hectares te herstellen (een gebied groter dan India). Om het onderwerp stevig op de agenda te verankeren, lanceerden de Verenigde Naties vorig jaar het Decennium van Ecosysteemherstel. Het kortetermijndenken van politici en beleidsmakers strookt niet met de lange adem die landschapsherstel vereist Al dit enthousiasme kan niet verhullen dat aandacht voor de concrete uitdagingen waar overheden mee worden geconfronteerd als ze op lokaal niveau landschapsherstel willen realiseren, achterblijft. Voor mijn promotieonderzoek heb ik gekeken naar het beleid in Ecuador en Ethiopië, landen die op hun continent worden beschouwd als koplopers op dit gebied. In beide landen zag ik dat het kortetermijndenken van politici en beleidsmakers niet strookt met de lange adem die landschapsherstel vereist. In Ethiopië was er vooral aandacht voor het aantal geplante boompjes, maar nauwelijks oog voor adequate verzorging van zaailingen voor en na het planten. Dit is nodig om te zorgen dat boompjes die de grond ingaan sterk genoeg zijn om het droogseizoen te trotseren en daarnaast beschermd worden tegen loslopend vee. Veel projecten van ministeries en westerse donoren hadden een looptijd van slechts enkele jaren, terwijl landschapsherstel continuïteit vereist. Voor gemeenschappen die rondom een herstellend bos of grasland wonen, en daarvan afhankelijk zijn voor brandhout of om hun vee te laten grazen, was vaak onvoldoende financiering uitgetrokken om alternatieve inkomstenbronnen te creëren. Dat brengt het risico met zich mee dat een bos of grasland binnen de kortste keren weer is gedegradeerd zodra een extern gefinancierd project afloopt. Zo was het herstel van een ruim 4.500 hectare groot grasland op de Ethiopische Mount Guna, die van groot belang is voor de watervoorziening in de regio, van korte duur doordat de omringende gemeenschappen zich onvoldoende gesteund voelden bij het afbouwen van hun afhankelijkheid van de veeteelt. In Ecuador kregen landeigenaren die het bos op hun land lieten teruggroeien financiële compensatie van het Milieuministerie gedurende de vier jaar dat het Nationale Bosherstel Plan duurde. Maar er werd niet nagedacht over wat er met het herstelde bos zou gebeuren zodra die compensatie afliep. Andere uitdagingen in Ecuador hadden te maken met nationaal beleid dat niet voorzag in het opbouwen van de capaciteit van lokale overheden om het meest geschikte land aan te wijzen voor landschapsherstel. Ook lukte het vaak niet om aansluiting te vinden bij lokale organisaties en gemeenschappen die al ruime ervaring hadden met bosherstel. Het kostte moeite om de prioriteiten en behoeften van gemeenschappen te integreren in beleid. Zo bleek het voor Ecuadoraanse berggemeenschappen belangrijk om hun vaak door veeteelt gedegradeerde waterbronnen te herstellen, zodat ze gedurende het hele jaar toegang tot water hebben. Gemeenten hadden daar niet altijd oog voor en werkten vooral samen met landeigenaren die zich coöperatief opstelden, terwijl het land waarop zich geërodeerde waterbronnen bevonden ongemoeid werd gelaten, waardoor die bronnen in de zomer droogvielen. Om 20 procent van de gedegradeerde ecosystemen succesvol te herstellen (de doelstelling bij de internationale onderhandelingen over biodiversiteit) kunnen nationale overheden zich het beste richten op stapsgewijze verbeteringen en die samen met lokale gemeenschappen tot stand brengen. Als onvoldoende rekening wordt gehouden met de uitdagingen die daarbij komen kijken, zal dat ten koste gaan van het enthousiasme voor natuurbehoud en natuurherstel. Dan zullen resultaten voor de lange termijn tegenvallen of zelfs helemaal uitblijven. Een al te simpele aanpak, zoals het enkel planten van bomen, leidt zelden tot het gewenste resultaat. Want een oplossing is bijna per definitie onvolledig en tijdelijk. Er zullen zich altijd weer nieuwe uitdagingen voordoen. Een overheid die zijn eigen vermogen op dit gebied overschat, kan het probleem van landdegradatie onmogelijk oplossen.||https://www.nrc.nl//nieuws/2022/09/01/herstel-van-ecosystemen-vereist-langdurige-nazorg-a4140429
2022-09-02||Koning Willem-Alexander zegt werkbezoek VS af vanwege longontsteking||Koning Willem-Alexander zegt op medisch advies een werkbezoek aan de Verenigde Staten af. Dat meldt de Rijksvoorlichtingsdienst (RVD) donderdag. De koning is aan het herstellen van een longontsteking en volgens de RVD zou het maken van een vliegreis dat herstel in de weg kunnen staan. Koningin Máxima gaat wel. Het koninklijk echtpaar zou van 6 tot en met 9 september een economisch werkbezoek brengen aan de stad San Francisco en de regio Silicon Valley in Californië en de steden Austin en Houston in Texas. Reden voor het bezoek is het bespreken van onder meer trans-Atlantische samenwerking, klimaatverandering, energietransitie en gezondheidszorg, aldus de RVD. Naast koningin Máxima zullen ook minister Ernst Kuipers (Volksgezondheid, D66), minister Robbert Dijkgraaf (Onderwijs, D66), staatssecretaris Vivianne Heijnen (Infrastructuur, CDA) en minister Ruisandro Cijntje van Economische Ontwikkeling van Curaçao deelnemen aan het bezoek.  Volgens de RVD kan de koning zijn werkzaamheden in Nederland voortzetten, maar moet dat wel in beperkte mate. Woensdag bezocht Willem-Alexander het aanmeldcentrum voor asielzoekers in Ter Apel. Volgens persbureau ANP moest hij geregeld hoesten, waarna hij excuses aanbood en zei dat hij herstellende is van een longontsteking. ||https://www.nrc.nl//nieuws/2022/09/01/koning-willem-alexander-zegt-werkbezoek-vs-af-om-te-herstellen-van-longontsteking-a4140427
2022-09-02||Opnieuw Chinese miljoenenstad – ditmaal Chengdu – in lockdown||In China moet opnieuw een miljoenenstad in lockdown om de verspreiding van het coronavirus tegen te gaan. De bijna 21 miljoen inwoners van de centraal gelegen metropool Chengdu moeten donderdag vanaf 18.00 uur lokale tijd binnenblijven, nadat woensdag 157 inwoners positief testten op het virus. Dat melden internationale persbureaus. Tussen donderdag en zondag houdt het stadsbestuur massale testcampagnes – na afloop daarvan moet blijken of de lockdown kan worden opgeheven. Nog altijd voert China een zerocovidbeleid, ondanks toenemende kritiek daarop.  Chengdu, de vijfde stad van China en hoofdstad van de provincie Sichuan, is de grootste metropool die in lockdown gaat sinds Shanghai en Beijing weer opengingen. De twee grootste Chinese steden waren maanden in lockdown en eind mei mochten inwoners weer vrijelijk de straat op. In de weken erna werden, door het oplaaien van het aantal besmettingen, toch weer beperkingen opgelegd.  Waar veel landen wereldwijd een einde maakten aan hun (plaatselijke) lockdowns toen bleek dat de Omikronvariant makkelijker verspreidde, maar ook minder dodelijk was, blijft China vasthouden aan het beleid om corona volledig uit te roeien. Het in lockdown plaatsen van grote metropolen is een belangrijk middel in die strijd. Ook vanuit Chinese deskundigen klinkt steeds vaker kritiek op die aanpak nu Omikron de meest voorkomende variant is. Zhang Wenhong, een gerenommeerd specialist op het gebied van infectiezieken in Shanghai, sprak eerder van „het bestrijden van een nieuwe vijand met verouderde wapens”.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/01/opnieuw-chinese-miljoenenstad-ditmaal-chengdu-in-lockdown-a4140425
2022-09-02||Taiwan schiet voor het eerst drone neer bij Chinese kust||Het Taiwanese leger heeft donderdag voor het eerst een ongeïdentificeerde drone neergeschoten die het luchtruim van Taiwan was binnengedrongen. Dat meldt persbureau Reuters. Volgens het Taiwanese ministerie van Defensie gaat het niet om een militaire drone. Dinsdag vuurde het land waarschuwingsschoten af op een drone, kort nadat de Taiwanese regering had beloofd „krachtige tegenmaatregelen” te treffen tegen „Chinese provocaties”.  Volgens het defensiecommando van het Taiwanese eiland Kinmen vloog de drone net na de middag het luchtruim binnen, slechts enkele kilometers voor de Chinese kust. Troepen op het eilandje probeerden het object eerst vergeefs te verjagen, waarna het werd neergeschoten. Dat blijkt uit een verklaring die is vrijgegeven door het Taiwanese ministerie van Defensie. Eerder op de dag heeft de Taiwanese president Tsai Ing-wen het ministerie van Nationale Defensie opgedragen om tijdig „noodzakelijke en krachtige” tegenmaatregelen te nemen teneinde „de nationale veiligheid te verdedigen”. Sinds begin vorige maand houdt China militaire oefeningen rondom Taiwan als een reactie op het bezoek van Nancy Pelosi, de voorzitter van het Amerikaanse Huis van Afgevaardigden, aan het eiland. Enkele dagen geleden voer de Amerikaanse marine met twee oorlogsschepen door de Straat van Taiwan. Een woordvoerder van het Volksbevrijdingsleger zei eerder dat de Chinese krijgsmacht zeer alert is en dat het op elk moment klaar zou staan om elke provocatie te dwarsbomen. China beschouwt het feitelijk onafhankelijke Taiwan als afvallige provincie en zag het bezoek van Pelosi als een Amerikaanse poging om zich in „binnenlandse” aangelegenheden te mengen. Correctie (1 september 2022): in een eerdere versie van dit stuk stond dat de drone waarschijnlijk afkomstig was van het Chinese leger. Dat is niet juist en zodoende aangepast.||https://www.nrc.nl//nieuws/2022/09/01/taiwan-schiet-voor-het-eerst-drone-neer-bij-chinese-kust-a4140422
2022-09-02||‘Je opdoffen getuigt van respect voor anderen’||Rita  draagt een mannenzwembroek van Stone  Island, een  top van Arket, vintage Prada-laarzen, een leren Patta-jas van haar vriend. Bodil draagt een T-shirt uit Burkina Faso, een vintage legerbroek en  vintage schoenen van Gucci.Foto Jaimy Gail
 „Always dress to impress, hebben we van onze vader geleerd. Hij draagt altijd overhemden, polo’s of een chic pak van Burberry, Valentino of YSL dat hij tweedehands koopt. Hij komt uit Burkina Faso en daar is het normaler om te laten zien dat je moeite voor je uiterlijk hebt gedaan. In Nederland wordt ijdelheid al gauw gezien als iets negatiefs. Neem nou mijn haar. Niks hieraan ziet eruit alsof het even in elkaar geflanst is en dat vind ik er juist leuk aan. Je opdoffen getuigt van respect voor anderen: jij bent het waard om moeite voor te doen. Dat is iets dat Bodil en ik hebben meegekregen.  Lees meer in NRC Magazine #11 „Toen we nog in één huis woonden, kochten we vaak samen kleding en schoenen – vooral sneakers. Onze stijl verschilt. Ik zie er snel uit als een dametje en draag daarom nooit rokjes of hakken. Bodil wel, zij is stoerder en kan dat beter hebben. Maar er zijn nog steeds veel dingen die we allebei mooi vinden. Afgelopen weekend hadden we per ongeluk hetzelfde broekje aangetrokken naar een festival. Een heel opvallend satijnen boksbroekje, met heel groot ‘Patta’ erop. Genant.  „Ik hou van alle dingen waarmee je kunt uitdragen wie je bent. Bodil heeft een ketting met een gouden hanger in de vorm van Afrika voor ons laten maken in Burkina Faso toen ze achttien was, die dragen we allebei elke dag. Ik hou heel erg van goud. Mijn vriend ook, sinds ik hem ken ben ik nog meer volgehangen. Ik woonde een tijdje vlakbij de Stadsbank van Lening [een pandjeswinkel] en ging toen bijna elke dag even kijken of er iets nieuws was. Je vindt daar heel originele sieraden. „We kopen allebei veel vintage. Omdat het duurzamer is, maar ook vanwege het budget. Laatst heb ik een Dries Van Noten-bloesje   gekocht. Het is zó mooi gemaakt en er zit zoveel zorg en liefde in. Nieuw is zoiets onbetaalbaar. Bodil en ik hebben ook veel vintage van onze vader gekregen. Hij houdt van shoppen en koopt bijvoorbeeld tássen vol Ralph Lauren-blouses voor ons. Inmiddels hebben we gezegd dat hij moet stoppen. Drie van die blouses is echt wel genoeg.”  „Het leuke aan kleding is dat je alle onderdelen kunt laten zien die jou jou maken. Je kunt gelaagdheid laten zien: ik ben dit, maar óók dit. Ik ben bicultureel – onze moeder komt uit Nederland – en dat komt terug in alles wat ik doe: van wat ik aantrek tot mijn werk. „Op mijn T-shirt staat Thomas Sankara, de ex-president van Burkina Faso. Hij was een legendarisch revolutionair en een groot denker die zijn tijd ver vooruit was wat betreft onderwerpen als dekolonisatie. In 1987 is hij vermoord. Dit T-shirt heb ik gekocht toen ik eerder dit jaar in Burkina Faso was. „Deze vintage secretaresse-schoenen van Gucci hebben een heel braaf hakje van vijf centimeter. Ik vind het leuk om soms iets heel klassieks aan mijn kleding toe te voegen,  juist als  contrast met zoiets als deze tweedehands legerbroek. Die draag ik altijd binnenstebuiten, omdat ik de zilveren kleur en de dichtgeperste naden zo mooi vind.  „Onze vader is een showpony die van big brands houdt, onze moeder let vooral op kwaliteit. Ze ziet altijd meteen wat mooi en bijzonder is. Ik vind kwaliteit ook heel belangrijk. In een winkel als Zara word ik zó treurig, alles is lelijk en liefdeloos gemaakt. „Hoe ik in m’n werk bezig ben met mode staat helemaal los van hoe ik mezelf kleed. Ik denk tijdens het ontwerpen nooit: wat zou ik zelf willen dragen? Ik doe uitgebreid onderzoek naar alle culturele eigenschappen van kleren en vertaal dat uiteindelijk naar iets nieuws. Dat kan kleding zijn, maar ook een video, een vlag of een performance. Tijdens mijn studie aan de Gerrit Rietveld Academie heb ik stage gelopen in Burkina Faso en research gedaan naar wat ‘dressing up’ daar betekent, in vergelijking met West-Europese opvattingen. Nu ben ik bezig met een onderzoek naar sieraden. Net als Rita  houd ik daar heel erg van. Toen ik voor het eerst betaald kreeg voor een klus, heb ik als eerste een gouden armband voor mezelf gekocht.” Fotografie Jaimy Gail. Haar en make-up Vannessa Chan.   Meer afleveringen 
				Stijlfamilie
			||https://www.nrc.nl//nieuws/2022/09/01/je-opdoffen-getuigt-van-respect-voor-anderen-a4139540
2022-09-02||‘Sexy maar nooit je sexy gebruiken’ – drie spoken word artists over wat ze dragen en waarom||   Lieve mama, Jij was mijn prototype vrouw, mijn blueprint van een dame
	Leerde mij wat een dame als trots beschouwt en waarvoor ik me moest schamen
	Mijn benen dicht houden als ik zit, bescheiden tussen de extremen.
	Niets van mij mocht onnodig ruimte innemen.  Jij leerde me dat ik alles kon worden wat ik wilde, en dan vooral alles tegelijkertijd. Sexy, but tired, but altijd sexy, nooit kritisch of met geklaag
	Sexy, but niet hoerig, respect hangt af van wat je draagt
	Sexy, but somehow, forever maagd. Sexy, maar nooit je sexy gebruiken aandachtshoer,
	Sexy, terwijl je je flexibel beweegt door vrouwelijk obstakelparcours. Ik beweeg mijn karkas in andermans hokjes en gangen
	Telkens als ik pas wordt het doel verhangen
	Want alle ballen moeten hoog gehouden worden,
	Vooral als ze naast een penis hangen. Mama, ik had nooit kunnen weten in executie van je leerlijn,
	Dat simpelweg dragen wat ik wilde,
	Revolutie zou zijn.   Zaïre in een trainingspak van Bottega Veneta (via Mytheresa.com), en een shirt van Ninamounah. Foto Kwabena Appiah-Nti
   Colouring red roses red  I lift myself skywards
By all the things I wear on my nakedness
In them, I sponge in my black and my individuality
Make it palatable, a vertical inheritance of my sexuality I’ve shelled my being in the closet for far too long
So, I know that every colour I own is an emotion
To be worn, to be paraded into the unclothed sunlight
And my heels, they strut the streets with prestige and audacity I understand how this life is to be travelled
So, I blur and marry the lines between masculinity and femininity
Give every silence a voice, make them as fluent as the ocean
You can tie my style to a chair and beat a confession out of it
But my style doesn’t scream, doesn’t break bottles of glitters
Doesn’t stoop low for this generation’s accolades and validations
I only dress to express my mind and not to impress your stares So, you see
I am the new standard, I am the rooster you should bet on
The eyes of the streets appetize when I show my pearls
They are beginning to recognise a boy as new as me I tell them
I am yin and yang
I am one foot into the future
I am the flower boy with a thousand jewels
I colour my red roses red, so they are mine And this body,
This body will forever remain a humbled poet
Reciting and honouring every piece of creation, I wear on him. 
 Sunni in een colbert, rok en schoenen van Ninamounah. Het oorsieraad is van House of Malakai. Foto Kwabena Appiah-Nti    The mirror bites back  I was born to look like me
	still I feel torn whenever I see
	my reflection
	imperfection
	imperfection
	imperfection
	Incomplete
	press delete whenever I peep
	the tiniest flaw
	my skin so raw
	yet I was taught
	to use baking powder
	they said that blending
	blending
	blending is key
	unless
	we’re talking ethnicities  I was born to look like me
	which always means
	too much of this
	and too little of that
	too skinny too fat
	dancing on the brim of a hat
	I break borders
	by simply existing
	one thing about blending is:
	mixing one and the other
	makes one like no other
	so don’t even bother
	to make me feel smaller
	I still won’t fit in your boxes
	I rock this rigid society
	I have every right to be
	my complexion’s what makes me complete
	calling my physical treats imperfections
	is a rejection of the connection
	I feel with my ancestors, my heritage
	yes I differ from average
	because
	I was born to look like me 
 Amara draagt een lange jurk van Songzio over een korte van Nensi Dojaka (via Mytheresa.com), schoenen van Ninamounah en oorbellen van Ottolinger. Foto Kwabena Appiah-Nti Fotografie:  Kwabena Appiah-Nti
Styling:  Leendert Sonneveld
Haar en make-up: Vannessa Chan
Assistent styling: Yaw Tiëku
Locatie: Studio XYZ, Amsterdam
 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/01/sexy-maar-nooit-je-sexy-gebruiken-drie-spoken-word-artists-over-wat-ze-dragen-en-waarom-a4139557
2022-09-02||‘Op mijn zeventiende erfde ik ineens een grachtenpand’||„Ik hou niet van statussymbolen. Stel je eens voor dat het verboden zou zijn om opzichtige merkkleding te dragen, zoals Balenciaga-sneakers van 900 euro. Dan gaat het veel meer om je uitstraling. Dat is wat ik wil bereiken met mijn merk, Bonne Suits. Mijn pakken hebben iets communistisch. Ze zijn wijd, genderneutraal en geïnspireerd op  de katoenen werkpakken van boeren en schilders. Een kledingstuk moet toegankelijk zijn. Met mijn pakken is dat gelukt: ze worden gedragen door zowel advocaten als studenten als jonge rappers uit  Zuidoost.  Lees meer in NRC Magazine #11 Ik ben  hetero, maar heb op mijn arm een tatoeage van twee zoenende mannen. In de mode maar ook in het nachtleven, waar ik soms als dj draai, ben ik onder de vleugels genomen door queer mensen. Die tattoo is een ode aan hen. Sowieso wil ik met  mijn stijl laten zien welke waarden ik uitdraag.   Mode wordt  pas interessant als je die  laadt met jouw kijk op het leven.   Tot mijn achtste had ik een gelukkige jeugd. Ik groeide op in  Amsterdam, bij mijn vader, en op een bloemenkwekerij in Dedemsvaart, waar mijn moeder zorgde voor haar oudtante, tuinarchitect Mien Ruys. Daar liep ik de hele dag buiten, in een overalletje en op klompen. Ik klom in bomen, banjerde rond. Als je opgroeit in de natuur, blijf je je daar altijd fijner voelen. Toen overleed mijn moeder aan een acute hartstilstand. Ik stond op het schoolplein te wachten tot ze mij ophaalde, maar ze kwam nooit. De jaren daarna waren voor mij een soort hel. Ik werd onzeker en raakte in mezelf gekeerd door een laag zelfbeeld. De relatie met mijn vader verzuurde en als puber liep ik zelfs van huis weg. Ook school verklootte ik. Uiteindelijk heb ik een tijdje bij  de beste vriendin van mijn moeder en haar man in Amsterdam gewoond. Zij stimuleerden mij om school af te maken: eerst  vmbo, toen de havo. Beetje bij beetje kreeg ik mijn zelfvertrouwen terug. Het leven kan heel oneerlijk zijn: opeens  kan  het misgaan. Toch geloof ik heel erg in je eigen invloed. Ik noem het de 80-20-regel. 80 procent zijn de dingen waar je geen invloed op hebt: ziekte, verlies, pijn. De rest kun je wél  sturen. Als een mestkever moet je die bal stront vooruitduwen en proberen er wat van te maken. Mode is mijn redding geweest. Op mijn zeventiende erfde ik het huis van mijn moeder, aan de Oudeschans in de binnenstad van Amsterdam, gebouwd in 1750. Mijn vader was verhuisd en we hadden in die tijd weinig contact. Ik wist niet dat het zo duur was om een huis te bezitten, de rekeningen stroomden binnen. Dus ging ik op zoek naar een baan. Ik liep alle winkels af op de Rozengracht: van de avondwinkel tot de kebabzaak. Uiteindelijk werd ik alleen teruggebeld door SPRMRKT, een winkel voor mode en design. Er werkten alleen maar vrouwen en ik denk dat ze het wel leuk vonden: een jonge man die kon lullen. Tot die tijd had ik nul mode-ervaring, ik kleedde me als een zwerver.   Ineens zat ik midden in de Nederlandse modewereld. Ik ging mee naar feestjes, assisteerde stylisten.  Ik begon zelf muzikanten te kleden, zoals rapduo The Opposites. Uiteindelijk werkte ik er zes jaar. Ik voel me op mijn gemak in de omgeving van extravagante, vrije types. Omgeven zijn door een bepaalde mate van gekte maakt je creatiever. Al was het niet allemaal positief: je moest in die tijd nog flinterdun zijn, superknap, en  een intense persoonlijkheid hebben  –  zo zag ik mezelf niet.  Toch kreeg mijn zelfvertrouwen een kick omdat het werk me goed lag.  Op een dag in 2012 zag ik een oude man over straat lopen in een prachtig kobaltblauw pak. Een schilderswerkpak, vertelde hij  mij. Ik begon ze zelf te dragen, op het werk of in het nachtleven. Ik kreeg complimentjes en gebruikte ze bij styling. Toen kwam het idee om ze zelf te gaan produceren. Omdat ik niet technisch geschoold ben, kreeg ik hulp van een ontwerper. De eerste honderdvijftig  pakken verkocht ik vanuit mijn woonkamer. Binnen twee dagen waren ze uitverkocht. Als je aan iets begint is het belangrijk om gretig te zijn. Dat ondernemende heb ik van mijn moeder. Zij runde samen met haar beste vriendin een kinderspeelcafé in Amsterdam, Enfant Terrible. Mijn vader was stukadoor. Mijn moeder kwam uit een elitair milieu,  tenminste, zo voelden zij zich. Toen zij overleed, daalde ik in de  ogen van mijn moeders kant van de familie op de sociale ladder. Sindsdien was het altijd van: gaat het wel goed met Bonne? Kan hij wel iets?  Als ik dan een keer te laat kwam op school of een slecht rapport had was het: zie je wel. Daardoor heb ik een immense geldingsdrang. Ik wil heel graag laten zien: ik kan dit wél. Dat is een leidraad in mijn leven. Een kleine dosis frustratie is niet verkeerd, mij gaf het veel energie. In de kern ben ik een getraumatiseerd iemand In een wereld van exces is het belangrijk om harde keuzes te maken. Op een bepaald punt moet je zeggen: dit doet Bonne wel en dit niet. Zo heb ik nooit harddrugs gebruikt. Als ik eenmaal zo’n besluit heb genomen, wijk ik daar niet van af. Ik vind dat drugs je een neppe versie van jezelf maken. In de kern ben ik een getraumatiseerd iemand, en als ik mezelf te veel vrijheden geef, valt er geen land meer met mij te bezeilen. Ik heb gewerkt aan mijn zelfvertrouwen, maar niet op een kunstmatige manier. Soms ben ik nog steeds onzeker.  Als ik me op een feestje niet op mijn gemak voel, ga ik weg.  Volgens mijn vrienden heb ik roedeldrang. Ik wil de hele tijd mensen om mij heen. In het  grachtenpand van mijn moeder woonde ik als twintiger met acht huisgenoten. Dat waren al vrienden van mij, of het wérden vrienden. Iedereen deed wat creatiefs: de een maakte muziek, de ander was grafisch ontwerper. Voor mij is dat de ultieme rijkdom: een plek opzetten waar mensen welkom zijn en zich op hun gemak voelen. Waar het klikt, waar gelachen wordt, waar romances ontstaan. Met Oud en Nieuw aten we wel eens met zestig mensen samen, dan klopte alles. In die roedel ben ik dan een soort vader: ik wil de regie  houden. Koken, bloemen neerzetten, de ruimte aankleden. Een rituele manier om de achttien jaar dat ik me niet op mijn gemak voelde, een familie miste, teniet te doen. De laatste jaren werk ik  aan de relatie met mijn vader.  Hij heeft mij geholpen bij het verbouwen van allebei mijn winkels.   Een paar jongens die vroeger vaak in mijn huis muziek kwamen maken, zoals [artiest] Ray Fuego of [rappers] Donnie en Yung Nnelg, zijn beroemd geworden. Ik opende  samen met bevriende mode-ontwerpers  een winkel aan de Zeedijk. Toch was het mijn droom dat we als groep  op élk vlak áltijd samen zouden werken.  Uiteindelijk is dat niet gelukt. Ieder ging z’n eigen weg, de hechtheid van het begin is er niet meer. Eerst kon ik daar nachten van wakker liggen,  nu  heb ik er meer vrede mee. Misschien was het een naïeve gedachte.  Het is gezonder om werk en privé gescheiden te houden.  En als er een winkel opent of een album wordt gelanceerd, staan we daar allemaal om elkaar te steunen.  Het huis op de Oudeschans wordt sinds kort gerenoveerd. Na de verbouwing ga ik drie appartementen noodgedwongen  verhuren, om de lening af te betalen. Zelf ga ik beneden wonen met mijn vriendin. Als ik er weer intrek, ga ik stabieler leven. Dat huis was een vrijplaats. Maar ik ben nu 31 en werk me te pletter. Er komt een moment in je leven dat je niet meer wakker geblèrd wilt worden door een huisgenoot.” Foto’s Piet Oosterbeek Meer afleveringen 
				Wijzer
			||https://www.nrc.nl//nieuws/2022/09/01/bonne-reijn-ultieme-rijkdom-een-plek-waar-mensen-welkom-zijn-en-zich-op-hun-gemak-voelen-a4139558
2022-09-02||De do&#8217;s en don&#8217;ts van verkoopplatform Vinted||Nergens zijn designerkleren zó goedkoop als op tweedehandskledingapp Vinted. In deze zee van  H&M-broeken met een vraagprijs van 3 euro, kosten Maison Margiela-laarzen pakweg 90 euro. Voor verkopers zijn die lage prijzen minder aantrekkelijk, daar staat tegenover dat de er meer dan 65 miljoen gebruikers zijn, dus de kans een koper te vinden is groot. Lees meer in NRC Magazine #11 Het Litouwse Vinted heeft een monsterlijk groot,  volstrekt onoverzichtelijk aanbod, zoeken is dus de grootste uitdaging. Wie een zoekterm als  „zwarte jurk, maat 38” kiest, moet duizenden  resultaten doorploegen van wel erg uiteenlopend kaliber. De enige manier om je een weg te banen is door te zoeken op merknaam. Je kunt je favoriete zoektermen opslaan (bijvoorbeeld: Jil Sander + schoenen + maat 40). Ververs de resultaten liefst elke dag, want parels zijn snel weg. De veelgehoorde klacht dat je voor een afgiftepunt van verzenddiensten als Mondial Relay soms stad en land moet affietsen is snel omzeild: als verkoper kun je aanvinken met welke van zes diensten je wil werken. Op Vinted is de communicatie horkerig. Je gaat geheid het bericht „aanfoto?????” krijgen als je geen foto van jezelf in het kledingstuk dat je wil verkopen plaatst, dus maak die foto maar meteen. In tegenstelling tot het in designerkleding gespecialiseerde Vestiaire Collective heeft Vinted géén service die de authenticiteit van spullen checkt. Een T-shirt met een Balenciaga-logo komt in de meeste gevallen van Ali Express, maar op een handgeborduurde Dries Van Noten-bloes die er ook op close-upfoto’s (vraag daarnaar!) schitterend uitziet, kun je best gokken. Zoek op nichemerken, die worden sowieso minder nagemaakt. Hele hippe spullen - Prada-plateauzolen, Bottega Veneta-tassen - die voor een prikkie worden aangeboden, zijn áltijd nep. Oplichters herken je aan namen als ,,xhsgejwjeg” en de nul reviews. Meer afleveringen 
				Vraag en aanbod
			||https://www.nrc.nl//nieuws/2022/09/01/49048104-a4139556
2022-09-02||Halsema mocht 150 klimaatdemonstranten niet met politiebussen laten verplaatsen||Burgemeester van Amsterdam Femke Halsema mocht 150 klimaatdemonstranten niet met politiebussen naar een ander deel van de stad laten verplaatsen. De rechter oordeelde dinsdag (pdf) dat Halsema onterecht de vrijheid van demonstranten heeft beperkt. Deze „bestuurlijke verplaatsing” ging in tegen artikel 5 van het Europees Verdrag van de Rechten van de Mens.  Het gaat om een demonstratie die actiegroep Extinction Rebellion in september 2020 voerde op het Gustav Mahlerplein aan de Amsterdamse Zuidas. Een paar honderd demonstranten deden daaraan mee. Ze blokkeerden wegen en kruispunten, wat burgemeester Halsema eerder had verboden. De politie zette op last van Halsema, toen in haar rol als voorzitter van de veiligheidsregio Amsterdam-Amstelland, zo’n 150 demonstranten in busjes. Ze werden naar een ander deel van de stad verplaatst en daar vrijgelaten. Advocaat van de demonstranten Wil Eikelboom (Prakken d’Oliveira) noemt de rechterlijke uitspraak „belangrijk”, omdat bestuurders het middel van verplaatsing steeds vaker in zouden zetten om demonstraties op te breken. Daarmee „negeren” ze volgens Eikelboom „de kritiek uit de rechtswetenschap dat dit in strijd is met het recht”.||https://www.nrc.nl//nieuws/2022/09/01/halsema-mocht-150-klimaatdemonstranten-niet-met-politiebussen-laten-verplaatsen-a4140421
2022-09-02||Column | Een glorieuze watergodin met twee geesten||Ondanks alles wat ik mezelf heb voorgenomen, begin ik te giebelen zodra ik haar aan zie komen lopen over het strand. Ze lijkt op een watergodin, behangen met schelpen en goud. Haar korte, krullende haar, haar gladde, zongebruinde huid, haar amandelvormige ogen, het is overweldigend. „I’m starstruck”, grinnik ik. Zij pakt mijn hand vast en zegt: „Don’t be. I also shit.” Ik versta dit niet, dus ze moet het herhalen.  Lees meer in NRC Magazine #11 Haar naam is Indya Moore. Ze speelde Angel Evangelista in Pose, een serie over de vogue-dansers in de jaren tachtig en negentig in New York. Ze was het eerste transgender model op de cover van de Amerikaanse Elle en is een van Yves Saint Laurents brand ambassadors in de Verenigde Staten. We waren op hetzelfde moment in hetzelfde havenstadje in de Dominicaanse Republiek. Zij omdat haar familie hier oorspronkelijk vandaan komt. Ik omdat het schip waarop ik naar Curaçao zou varen schipbreuk had geleden en ik in dit plaatsje was aangespoeld. Mijn vriendin Liz – één van haar 1,6 miljoen volgers op Instagram – had haar een bericht gestuurd: „You should meet my magical friend Raoul!” Tot ieders verbazing had ze gereageerd: „Ok.” We trekken onze kleren uit en rennen de oceaan in, richting de ondergaande zon. Ze zwemt in een cirkeltje om me heen, gaat kopje onder, blijft dan trappelend op de plaats en bekijkt me, intens, met alleen haar ogen boven het wateroppervlak. Aangezien ik vermoed dat dit allemaal niet zomaar gebeurt, wij hier samen in het water, draai ik een rondje om mijn as en vertel ik haar waarom ik deze zomer ging varen: om onderzoek te doen naar de Afrikaanse goden die ooit met tot slaaf gemaakte mensen over de oceaan zijn meegekomen. Voor de Taino was een mens als Indya niets vreemds of duivels, ze hadden er een woord voor: two spirited Indya heeft onder haar voorouders ook Afrikanen, maar ze weet meer van de Taino, de mensen die Columbus verwelkomden toen hij in 1492 dit eiland ‘ontdekte’. Volgens mijn gids in het Columbus-museum was dit meteen het einde van de Taino,  maar Indya schudt haar hoofd van nee, heftig: de Taino zijn nooit vernietigd. „Ze versmolten met de nieuwe mensen die hier kwamen. Wat ze wisten is niet verdwenen, hun wijsheid leeft nog steeds voort.” Op een dieptepunt in haar leven had ze een visioen gehad, van een glorieuze vrouw die haar bescheen met het licht dat uit haar oogholtes straalde. Indya voelde hoe dit wezen haar beschermde en altijd bij haar was geweest. Op internet vond ze een plaatje dat precies verbeeldde wat ze had gezien. Het bleek Atabey, volgens de Taino de moeder van het water. Voor de Taino was een mens als Indya niets vreemds of duivels, ze hadden er een woord voor: two spirited. Indya had waarschijnlijk een makkelijker leven gehad als haar ouders niet waren gaan geloven in de God die ooit door Columbus werd meegebracht. Maar Indya had haar weg terug naar Atabey gevonden en daarmee haar kracht.  Als twee dansende dolfijnen trekken we steeds verder het water in, tot het donker is, het water koud en het land verdwenen achter de golven. Ik vertel haar over La Sirène, een zwarte zeemeermin die de schatten op de bodem van de oceaan bewaakt. En over Agwé, de meester van de zee: zwart met blauwe ogen, zoals ik, maar dan groot en onverschrokken, in een matrozenpak. Dan zeggen we niets meer, spreiden we onze armen en benen en deinend op de golven kijken we naar de sterren.  Raoul de Jong is schrijver. Hij vertelt over bijzondere mensen die hij ontmoet.  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/01/een-glorieuze-watergodin-met-twee-geesten-a4139548
2022-09-02||Stylist Jos van Heel: ‘Als vrouw ben je wel weer toe aan hakken, panty’s en lippenstift’||Jos van Heel (57) is stylist. Hij werkt voor verschillende tijdschriften en modehuizen als Viktor & Rolf. Dit zijn nu de trends voor vrouwen, volgens hem. „Een grote sweater vind ik hartstikke leuk, maar ik ben er wel een beetje klaar mee ze op de  catwalk te zien. Voor mijn gevoel ging het in shows de laatste tijd meer om  casting dan om mode. Ik ben erg voor diversiteit, maar soms het leek alsof  vergeten werd voor vollere modellen goede jurken te maken.   Chic, is een woord dat ik weer heel leuk vind om te horen „Gelukkig is er voor dit najaar   echt weer ontworpen. De collecties van Rick Owens en Saint Laurent vind ik daar goede voorbeelden van: lange, sluike  silhouetten met brede schouders, veel capes. Een soort stoere romantiek die  heel modern aanvoelt. De show van Loewe vond ik  ongelooflijk . Een jurk waar in  de rok de vorm van een auto is aangebracht, doe je natuurlijk niet zomaar aan, maar een schoen met een hak in de vorm van een ballon wel. Dan heb je toch iets heel speciaals.  „Chic, is een woord dat ik weer heel leuk vind om te horen. En ik kan me  voorstellen dat je als vrouw  na de jaren op de bank ook wel weer toe bent aan hakken, panty’s  en lippenstift.”   Meer afleveringen 
				Wat wordt het
			||https://www.nrc.nl//nieuws/2022/09/01/als-vrouw-ben-je-wel-weer-toe-aan-hakken-pantys-en-lippenstift-a4139544
2022-09-02||Politie vindt geen verdachten voor vernieling Natura 2000-gebied bij Stroe||Het onderzoek naar de vernieling van een deel van een Natura 2000-gebied bij Stroe is gestaakt door de politie, omdat ze geen verdachten heeft gevonden. Dat bevestigt de politie Oost-Nederland donderdag na berichtgeving van Omroep Gelderland. De politie acht het onwaarschijnlijk dat ze nog een verdachte vindt. Beelden en getuigenissen hebben niets opgeleverd. De politie kan de zaak opnieuw bekijken indien nieuwe informatie zich aandient.  Begin juli heeft een groep boeren uit protest tegen de stikstofplannen van het kabinet zo’n 720 vierkante meter grond in het natuurgebied zonder toestemming omgeploegd en bemest. De grond maakt deel uit van een Natura 2000-gebied van tienduizend hectare dat grotendeels uit bos bestaat. Staatsbosbeheer deed aangifte van de vernieling. De organisatie vond dat de boerenactie een grens heeft overschreden.  Volgens verschillende lokale media wilden de boeren met de actie benadrukken dat juist Staatsbosbeheer niet goed voor de natuur zorgt. Eind juni zaagde een boeren in het Zuid-Hollandse Bergambacht uit protest ongeveer honderd knotwilgen onder de knot af, die daardoor afstierven.||https://www.nrc.nl//nieuws/2022/09/01/politie-vindt-geen-verdachten-voor-vernieling-natura-2000-gebied-bij-stroe-a4140419
2022-09-02||Advocaat Natacha Harlequin draagt voor haar werk altijd hakken:  ‘Je staat meteen goed’|| Deze foto is gemaakt  in Hilversum, tussen twee opnames  van Shownieuws – waar advocaat Natacha Harlequin als vaste crime expert regelmatig aanschuift – door. Al haar lievelingsschoenen zijn  meegekomen: een hele rij hakken van het Nederlandse merk Feraggio, keurig individueel verpakt in stofzakken.  Lees meer in NRC Magazine #11 Ze leerde de schoenen van Feraggio kennen door de stylist met wie  ze sinds zomer 2020 voor tv-optredens samenwerkt. „Ik droeg ze tijdens opnames en heb daarna meteen zelf een paar gekocht. Het model met de hoge, dunne hak vind ik heel mooi en de pasvorm is perfect voor mijn smalle voeten. En als ik iets goed vind, dan ben ik heel trouw.” Ze schrijft ook  al negentien jaar met dezelfde dunne pennen van Cross op dezelfde gele blokken papier. Twee jaar later staat de teller op twaalf  paar Feraggio’s: vijf paar zwarte („suède, gewoon leer, lak, glinster en een open model”) plus zeven paar gekleurde, waaronder haar favoriete paar van bordeauxrood velours. Allemaal met hakken van tien centimeter. Lagere hakken draagt ze nooit.  „Dat is al zo sinds ik begon als advocaat. Ik heb nog nooit gepleit op platte schoenen, want ik voel me op mijn best op hakken. Je staat meteen goed: rug recht, schouders naar achter, borst vooruit. Een let’s go!-houding.”  Een paar jaar geleden moest Harlequin vanwege een scheurtje in haar achillespees een tijdje platte schoenen dragen. „Die moest ik toen speciaal kopen. Ik heb met de arts onderhandeld en mocht uiteindelijk toch hakken van vier centimeter dragen. Het laagste waarop ik ooit gepleit heb.” Ik word gewoon heel gelukkig van deze schoenen. Triest toch? Maar het is echt zo Haar toga  heeft ze speciaal voor haar hakkencollectie langer laten maken. „Ik heb hem  van mijn ouders gekregen in 2002, toen ik net begon als advocaat.” In de hals staat haar naam met goudkleurig draad geborduurd. In de rechtermouw is een stukje stof van het lievelingspak van haar moeder verwerkt. „Mijn ouders zijn inmiddels overleden en zo is mijn moeder toch altijd bij me.” Sinds kort heeft ze wel altijd een paar slippers of gympen in haar tas, voor als ze een lang stuk moet lopen. „Niet omdat ik niet op hakken kan lopen – ik kan er zelfs prima op rennen –  maar op de Nederlandse straten raken schoenen snel beschadigd en dat vind ik zonde.” Is haar                    collectie  compleet? „Nee, nee! Ik zat gisteren alweer te kwijlen toen ik naar de webshop keek. Ze hebben nu ook ornamenten die je op de schoenen kunt klikken. Pompons bijvoorbeeld, die ga ik bestellen. Ik word gewoon heel gelukkig van deze schoenen. Triest toch? Maar het is echt zo.” Meer afleveringen 
				onweerstaanbaar
			||https://www.nrc.nl//nieuws/2022/09/01/advocaat-natacha-harlequin-draagt-voor-haar-werk-altijd-hakken-je-staat-meteen-goed-a4139546
2022-09-02||Bij het kiezen van de beste outfits van Kim Kardashian vallen woorden als ‘schaamteloos’, ‘obsceen’,  ‘gedurfd’||Aan de hand van paparazzifoto’s becommentarieert Emily Kirkpatrick (34) op geestige en intelligente wijze hoe beroemdheden zich kleden. Dat doet de Amerikaanse journalist in  I <3 Mess (spreek uit: I love mess, ik hou van rotzooi), een wekelijkse nieuwsbrief waarmee ze tijdens de coronapandemie begon. De ster over wie ze het vaakst heeft geschreven  is Kim Kardashian, de 41-jarige tv-persoonlijkheid die vijftien jaar geleden  met haar familie beroemd werd door de realityserie Keeping Up with the Kardashians en die er in slaagde haar bekendheid (329  miljoen volgers op Instagram) om te zetten in  succesvolle ondernemingen als shapewearmerk Skims, cosmeticalijnen, boeken en een game.  Lees meer in NRC Magazine #11 Soms krijgt Kirkpatrick,  medewerker van het tijdschrift Vanity Fair, het verwijt een superfan van de Kardashians te zijn. Dat is niet zo, zegt ze. „Deze familie is een  fenomeen. Nooit eerder  bestonden beroemdheden als de Kardashians. Van niets maakten ze een media-imperium, met Kim als  spil. Hoe kan het dat een meisje zonder talent voor zingen of acteren, zoals ze zelf zegt, uitgroeide tot ’s werelds beroemdste persoon van het afgelopen decennium? Dat intrigeert me. Ook omdat haar kleedgedrag zoveel navolging krijgt.” Op verzoek selecteerde Kirkpatrick haar favoriete Kardashian-outfits. De met 2.500 kristallen bewerkte jurk uit 1962 van Marilyn Monroe, die Kardashian in mei droeg op het Met Gala in New York, ontbreekt. In modetermen was dat een flop, zegt  Kirkpatrick. „Een museumstuk op zo’n nonchalante manier dragen heeft iets obsceens. Het zegt meer over de maatschappij  dan over mode. Kim probeerde zichzelf op één lijn te plaatsen met Monroe, een plek te verwerven in het Amerikaanse pantheon: Coca Cola, McDonald’s, Andy Warhol, Marilyn Monroe. Dat ze met haar beroemde achterwerk die jurk beschadigde, veroorzaakte een schandaal. Ach, álle media-aandacht  is goed voor deze familie. Wat moet een Kardashian doen om te worden gecanceld? Misschien een moord plegen, live op  Instagram? Controverses waar andere beroemdheden last mee krijgen, glijden van deze familie af.” Emily Kirkpatrick legt uit hoe Kardashians derde echtgenoot – rapper Kanye West – deuren voor haar opende in de modewereld. Dankzij hem veranderde ze van een realityster in een Vogue-covermodel dat door de beste modeontwerpers ter wereld werd gekleed. Kirkpatrick: „Sinds hun scheiding is haar kleding helaas less fun.”   Emily Kirkpatrick: „Voor mijn generatie was deze foto de kennismaking met Kim. Paris Hilton was op de toppen van haar beroemdheid. Maar wie was in hemelsnaam die vrouw naast haar? Nu zie ik de eerste steen van het fundament van haar huidige beroemdheid. De schaamteloosheid van haar badpak, de matching tas. Ze wist uiteraard dat er paparazzi zouden zijn en wat voor verhalen er in de media zouden komen: Paris Hilton met vriendin met dezelfde Louis Vuitton-tas. Er is iets flashy en obsceens aan deze scène, iets wat heel erg Kim is. Nee, ze is nooit echt de personal assistant van Paris Hilton geweest, zoals toen wel werd geschreven.  Dit was voor haar een manier om in de publiciteit te komen.”  „Deze foto is een persoonlijke favoriet. De Kardashians spelen altijd graag een spel met de realiteit. Leuk dus om haar naast een wasfiguur te zien staan dat net een beetje anders is. Ze belichaamt hier hoe veel vrouwen rond 2010 gekleed gingen. In naadloos aansluitende cocktailjurkjes, klassiek sexy, als Playboy-modellen.  „Kim Kardashian was toen al beroemd genoeg voor een wasfiguur bij Madame Tussauds. Drie jaar eerder was Keeping Up with the Kardashians begonnen. Maar ze was nog een beroemdheid uit de B-categorie. Ze datete destijds een American football-speler.”  „Dit is haar eerste Met Gala, daarvoor was ze niet welkom. Ze is hoogzwanger van haar eerste kind en draagt een Givenchy-jurk met bloemenprint en bijpassende handschoenen. Voor haar doen toen een gedurfde outfit, ver uit haar comfortzone. Ze was in 2013 nog geen fashion girl die zich door vooraanstaande ontwerpers liet kleden. Nu oogt deze jurk tamelijk normaal, op rode lopers zie je dit veel. Toen werd ze bespot op sociale media: verkleed als bankstel, Mrs. Doubtfire, walvis. De foto van deze jurk ging direct viraal. Door die reacties besefte ze denk ik de kracht van internet, van de meme-cultuur. Daar trok ze lering uit.”  „Dit was vlak voor haar huwelijk met Kanye West. Met deze jurk begint de relatie van de Kardashians met Balmain. Die samenwerking heeft veel betekend voor dit Franse modehuis, en voor ontwerper Olivier Rousteing. Dankzij de Kardashians werd hij een belangrijke speler in de mode-industrie. Op zijn 25ste werd Rousteing de jongste hoofdontwerper van een Frans modehuis sinds Yves Saint Laurent. Door zijn jonge leeftijd werd hij onderschat. Of Balmain Kim Kardashian moest betalen voor het dragen van deze jurk weet ik niet. In 2014 was ze nog niet zo beroemd als nu. Een andere ontwerper die al vroeg wat zag in samenwerking met Kim Kardashian is Azzedine Alaïa. Hij gaf haar carte blanche om zijn kleding te dragen.”  „Ze is hier hoogzwanger van Saint, haar tweede kind. Ik veronderstel dat Riccardo Tisci destijds met dit idee is gekomen. Hij werkte nauw samen met Kanye West.  „Andere zwangere beroemdheden, zoals zangeres Rihanna, namen later een voorbeeld aan deze outfit. Ze kozen er ook voor om hun dikke buik niet te verbergen en zich sexy te kleden. De boodschap van Kim: al ben ik moeder, ik ben nog steeds een seksicoon. Op social media ontlokte het uiteraard weer veel kritiek. Let ook op het diamanten collier; weer een multi-million-dollar-momentje waar de Kardashians zo dol op zijn.”   „Yeezy  is het modemerk van Kanye West, toen haar echtgenoot. Haar kleding komt uit zijn eerste collectie. Nee, Kim liep in Parijs niet op de catwalk mee bij die show. Ze zat op de eerste rij, uiteraard naast Anna Wintour [de hoofdredacteur van de Amerikaanse  Vogue]. „In Yeezy ziet ze er cool uit, dressed down. Dit was het begin van een periode waarin ze zich stijlvoller en eleganter begon te kleden. Iets meer casual ook. Het is voor mij evident dat Kanye verantwoordelijk was voor deze nieuwe look.”  „Een sekstape, een parfumfles gemodelleerd naar haar naakte lichaam, talloze naaktfoto’s. En toch weet Kim Kardashian steeds nieuwe manieren te bedenken om met haar lijf te shockeren.  „Samen met rapper Cardi B heeft ze veel betekend voor de bekendheid in de VS van de Franse ontwerper Thierry Mugler. Beide vrouwen  gingen door zijn archief en kozen voor de meer aanstootgevende stukken. Het lijkt wel of deze jurk speciaal voor haar gemaakt is. Maar schijn bedriegt: het is een vintage creatie uit 1997. Mugler was zijn tijd ver vooruit: zo provocatief, zo sexy. Denk je eens in hoe deze jurk in 1997 werd ontvangen. Echt een geniale ontwerper.”  „Het thema voor het Met Gala 2019 was camp. Kim droeg een wet look-jurk van latex met nep waterdruppels en natte haren, met afstand de meest geslaagde creatie van het bal. Mugler was eigenlijk al met pensioen toen hij deze tekenfilmjurk ontwierp. Een ongelooflijke en technisch complexe creatie: het lijkt alsof ze zo uit de oceaan is gestapt. Na afloop ging het veel over het korset waardoor ze niet kon gaan zitten. „Kim heeft een archief voor haar kleding. In een tv-programma was laatst te zien hoe maniakaal geordend dat is. Als ze een jaar of zestig is komt er vast een Kim Kardashian Museum.”  „Deze selfie heeft de populaire cultuur  veranderd. Vooral door het schandaal dat Kardashian veroorzaakte. De reacties waren zo hard en gemeen. En waarom? Dit is een foto van een vrouw die haar eerste bekendheid kreeg door een sekstape, die eerder naaktfoto’s verspreidde, die van haar lichaam haar bedrijf heeft gemaakt.  Die censuurbalken zijn een slimme twist, een knipoog naar foto’s die pornosterren soms maken. Kim Kardashian controleert haar imago op zo’n slimme manier. Ze publiceerde een fotoboek met een XXX-gedeelte met naaktfoto’s. Het is onmogelijk om haar zwart te maken. Ze zal elke negatieve publiciteit omarmen en in haar voordeel gebruiken. Ze is onbeschaamd.” „Toen ik dit zag was ik stomverbaasd. Wat een veelbetekenende creatie. Denk ik dat Kim Kardashian dit gelaagde modeconcept zelf volledig begrijpt? Niet per se. Maar iemand om haar heen doet dat wel. En zeker Demna, de ontwerper. Deze schaduw-outfit gaat over Amerika, over beroemdheid, over de pandemie, en over Kim Kardashian zelf. De publiekelijk meest blootgestelde vrouw ter wereld van top tot teen in het zwart hullen en zo tot een silhouet maken, het is een geniaal commentaar. Kims afwezigheid is aanwezig; iedereen besefte meteen wie onder die zwarte stof zit. Dat is macht, dat is echte beroemdheid. „Je kunt het niet te vaak zeggen, maar dit was echt een belangrijk moment in de modegeschiedenis. Stof voor een roman. En invloedrijk ook: hierna zagen we miljoenen vrouwen in zwarte catsuits.”||https://www.nrc.nl//nieuws/2022/09/01/bij-het-kiezen-van-de-beste-outfits-van-kim-kardashian-vallen-woorden-als-schaamteloos-obsceen-gedurfd-a4139552
2022-09-02||Een beetje rollen tegen rimpels kan in elk geval geen kwaad||De markt is meedogenloos waar mensen het meest onzeker zijn. Die meedogenloosheid vermomt zich als hulp, als praktische toepassing van ‘eeuwenoude kennis’, en investeringen van het type ‘kleine moeite groot plezier’.  Lees meer in NRC Magazine #11 Nu is er weinig waar mensen  –  vooral vrouwen – gemiddeld onzekerder over zijn dan hun eigen schoonheid, of ze dat nou openlijk toegeven of niet. En nog afgezien van vooral in de puberteit verlammende onzekerheid over neuzen, kinnen en voorhoofden, zoekt iedereen de heilige graal: de zuivere, zacht glanzende, soepele-maar-ook-stevige, rimpelloze huid. Ook omdat een fraai gelaat natuurlijk het ultieme bewijs is van innerlijke schoonheid.  Het commercieel potentieel is eindeloos. Geen belofte zo buitenissig of er blijkt een (enorm) publiek voor. Neem de gezichtsroller. Er zijn in Nederland waarschijnlijk weinig (post)pubermeisjes meer te vinden die géén jaderoller hebben liggen – tenzij ze  natuurlijk #TeamAmethyst zijn, dan hebben ze een paarsige versie van dit mini-deegrollertje.  Er zijn in Nederland waarschijnlijk weinig (post)pubermeisjes meer te vinden die géén jaderoller hebben liggen De roller werd een paar jaar geleden   populair. Het leger online beauty-influencers stortte zich erop, en langzaam  drong het ook  door tot de veertigplus-mainstream. Actrice Jennifer Aniston  liet zich bijvoorbeeld in haar rol van anchorwoman in de serie The Morning Show nog even rolleren door een zenuwachtige assistente, seconden voordat ze op moest, en ook  LibelleTV ging er opgewekt mee aan de slag.   De gemiddelde website waar je de rollers kan kopen verwijst naar een eeuwenoude  traditie  van gezichtsmassage uit China , waardoor vrouwen daar – wie is het niet opgevallen – rimpelloos oud worden.  Minder wallen, strakkere kaaklijn, afname van oneffenheden, steviger huid, minder pigmentvlekken, en zo kan je nog even doorgaan. Dat komt doordat,  als je goed rolt,  lymfedrainage zou plaatsvinden, je spieren ontspannen waardoor je minder rimpels krijgt en je huid beter doorbloed raakt. Mocht je online willen zoeken op lymfedrainage, klik dan niet op afbeeldingen als je vooral op zoek bent naar schoonheid. Manipulatie van de lymfeklieren is in zijn gangbare vorm een behandeling voor opzwellende lichaamsdelen als gevolg van een stoornis in de lymfeklieren.  Waarschijnlijk kan dat gerol niet veel kwaad, net als iedere andere gezichtsmassage, en doorbloeding en ontspanning is nooit weg – botox is niets anders dan een spierverlammer, waardoor fronsrimpels niet kúnnen ontstaan. Maar zelfs op sites van schoonheidsspecialisten die deze massages aanbieden zijn ze voorzichtig met het beloven van langetermijneffecten. Dat rollen geen kwaad kan ligt ingewikkelder bij een ander product waar we allemaal thuis mee aan de slag moeten, als je de influencende beauty-dermatologen wil geloven: de dermoroller. Honderden kleine naaldjes waarmee je al rollend in je gezicht prikt. Daardoor ‘verstoor’ je de huid, en de genezing zou de aanmaak van collageen stimuleren waardoor je huid steviger en strakker wordt.  Microneedling wordt door dermatologen wel gebruikt om acne-littekens of huidverkleuringen te behandelen. Als je de wetenschappelijke literatuur erop naslaat, lijkt dat microneedling maar een bescheiden positief effect heeft bij dit soort huidproblemen, en dat er een (klein) risico bestaat op complicaties als hyperpigmentatie – júíst vlekken dus. Bovendien is er geen betrouwbaar onderzoek naar de langetermijneffecten van deze behandeling. Rol voorzichtig, dus.  Meer afleveringen 
				beautycase
			 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/01/een-beetje-rollen-tegen-rimpels-kan-in-elk-geval-geen-kwaad-a4139553
2022-09-02||Kan ik mijn buren  vragen  hun hond niet  in de tuin uit te laten?||Lees meer in NRC Magazine #11 Mijn buren hebben een grote hond waar ze volgens mij wel dol op zijn, maar die ze niet genoeg uitlaten. Ze laten hem regelmatig in de achtertuin, die grenst aan de onze grenst, zijn behoefte doen. Wij zitten (en eten) graag in de tuin, waar we steeds vaker worden geconfronteerd met een hondenpoeplucht. Ik zou ze graag willen vragen de achtertuin niet meer als hondentoilet te gebruiken, maar ik ben bang dat het gelijk overkomt als kritiek op hun hondenopvoeding. Ik wil absoluut geen ruzie met de buren. Kan ik ze subtiel vragen om vaker met hem te gaan lopen?  Vrouw, 28 (naam  bekend bij de redactie)   Wat de buren in hun achtertuin doen, moeten ze zelf weten. Tot wat daar gebeurt uw tuin bereikt: harde muziek, barbecuewalmen, de stank van hondenpoep. U staat volkomen in uw recht als u de buren vraagt om u die overlast te besparen – al riskeert u daarmee de weg  naar de Rijdende Rechter. Want het is óók voorstelbaar dat ze beledigd reageren: mensen zijn op weinig zo gesteld als hun hond én de vrijheid om in hun eigen tuin te doen en laten wat ze willen. Als de relatie nu nog goed is, kunt u het ook over een andere boeg gooien. Bied aan de hond uit te laten als ze eens een avondje weg willen, en laat na een paar keer subtiel vallen dat het voor hen óók fijn moet zijn dat hij het dan niet in de tuin hoeft te doen. Als ze het dan nog niet snappen, hebt u in elk geval al burenpunten gescoord en wordt uw verzoek om de kak op te ruimen vast ook beter ontvangen. Martine Kamsma (48) Ik vraag me af of je zo’n verzoek überhaupt subtiel kunt brengen. Dat hoeft trouwens wat mij betreft niet: je kunt gewoon direct vragen of zij rekening willen houden met jou als buur en hun hond gewoon níet in de achtertuin laten poepen. Kritiek op hun hondenopvoeding? Ik ben dan benieuwd naar hun reactie: ‘Hij stinkt niet hoor’. Natuurlijk wil je geen burenruzie, maar als je deze vervelende kwestie niet op een volwassen manier durft aan te kaarten loop je het gevaar dat de buren de volgende keer niet gauw rekening met je zullen houden. Net als honden merken sommige mensen als je bang voor ze bent. Laat het maar niet zover komen. Lotfi El Hamidi (36) Qua vorm en geur lijkt de hondenpoep erg op die van de mens. En je laat als mens toch ook niet je poep rondslingeren in dezelfde ruimte als waar je zit en eet? Vooral niet als die grenst aan  de ruimte van iemand anders. Dat is gewoon smerig en dat mag gezegd worden.  Begin met het geven van een hint door bijvoorbeeld te zeggen: „Ik rook de afgelopen keren tijdens mijn ontbijtje in de tuin  poeplucht. Merkte u dat ook op?” Dan mag ik hopen dat je buren  begrijpen dat poepgeur ongewenst is als je even wil genieten van je eten. Als de stank aanhoudt, mag je directer zijn door te zeggen dat je geen poep wil ruiken in je eigen tuin. Ik duim voor je dat je buren wat schaamte zullen kennen.  Süeda Isik (25) Illustratie Lotte Dijkstra Meer afleveringen 
				XYZ
			 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/01/kan-ik-mijn-buren-vragen-hun-hond-niet-in-de-tuin-uit-te-laten-2-a4139542
2022-09-02||Leuk, een albumcover voor Beyoncé, maar niet haar droomopdracht||„Is Op1 leuk?” vraagt Carlijn Jacobs (31), terwijl ze door haar mailbox scrolt. Eén dag eerder is bekend geworden dat ze de nieuwe albumcover van Beyoncé gefotografeerd heeft en vrijwel alle Nederlandse talkshows bestoken haar met interviewverzoeken. De foto die Jacobs maakte van de superster, zittend op een paard en gekleed in  een glitterbikini, heeft inmiddels meer dan vier miljoen likes op Beyoncés Instagram-account. „Ik heb zoveel NDA’s getekend dat ik er niet veel meer over kan zeggen dan: ja, ik heb haar albumcover geschoten en het was in LA.”  




Lees meer in NRC Magazine #11




 Lees meer in NRC Magazine #11 Het is een zaterdagmiddag in juli  en Jacobs en haar vriend, stylist Imruh Asha (30), zijn voor het eerst in tijden een heel weekend samen thuis. Ze wonen amper drie weken in hun nieuwe appartement in het negentiende arrondissement van Parijs. Het is zo goed als af; alleen de eettafel is nog niet geleverd, en er moeten wat lijsten  worden  opgehangen. Ze zitten op een gifgroene Camaleonda-bank, omringd door inbouwkasten gevuld met   boeken van fotografen door wie  ze allebei beïnvloed zijn –  Irving Penn, Helmut Newton, Horst P. Horst, Jean-Paul Goude – en    tijdschriften waarin hun werk gepubliceerd is.   Dat zijn er nogal wat. Sinds  Asha en Jacobs in 2018 van Amsterdam naar  Parijs verhuisden, hebben ze de allerhoogste regionen van de modewereld weten te bereiken. Zij fotografeerde   superster Kim Kardashian voor het laatste maartnummer van de Amerikaanse Vogue –  de grootste en invloedrijkste onder de Vogues. Eerder maakte ze voor de Franse Vogue ook al drie coverseries. Al is ze zelf minstens zo blij met haar werk  voor kleinere, kunstzinniger magazines als System. Daarnaast doet ze veel commercieel werk, campagnes voornamelijk, voor grote modehuizen als Chanel, Louis Vuitton, Hermès en Bottega Veneta.  Hij  is sinds begin dit jaar fashion director bij Dazed, een onafhankelijk Brits tijdschrift dat sinds 1992 verslag doet van de laatste ontwikkelingen op gebied van mode en cultuur en bekendstaat om  z’n vooruitstrevende modefotografie.  Daarnaast doet hij de styling voor  campagnes van modehuizen als Gucci,  Jacquemus en Louis Vuitton, én hij maakt  sculpturen van afgedankte kleding die hij exposeert bij onder meer de  hippe warenhuisketen Dover Street Market.  Eigenlijk is onze stijl heel Nederlands: helder en fris, een beetje Mondriaan Imruh Asha stylist Beiden   ontwikkelden nog voor hun dertigste een  eigenzinnige stijl, met als   gemene deler hun  uitgesproken kleurgebruik en heldere vormentaal, die ervoor zorgen dat de beelden  in één oogopslag indruk maken. Cruciaal nu de meeste mensen modefotografie consumeren via het oververzadigde Instagram. „Eigenlijk is onze stijl heel Nederlands: helder en fris, een beetje Mondriaan”, zegt Asha,  gekleed in een half-rood, half-blauw gilet van het Japanse avant-gardemerk Comme des Garçons, een zwarte broek, wit T-shirt en Crocs. Jacobs, die een pastelroze rok en  blouse van Comme des Garçons draagt: „Jouw werk is wel frisser dan dat van mij, ik kan een donker randje hebben. Jouw werk is meer joyful. En ik hou weer meer van kitsch.”  Vaak werken ze samen – zo maakten ze een coverserie   met supermodel Laetitia Casta voor het maartnummer van de Franse Vogue: „Samen maken we ons beste werk”, zegt Jacobs. „We begrijpen elkaar gewoon heel goed en  gaan allebei net zo lang door tot we het perfecte beeld hebben. En het is ook fijn dat we soms even in het Nederlands kunnen overleggen zonder dat andere mensen op de set ons verstaan.”  Albumcover Beyoncé, 2022 Jacobs
 M Le magazine du Monde, 2021 Asha en Jacobs Zara, 2022 Asha en Jacobs Zara Beauty, 2022 Jacobs Ze ontmoetten elkaar in 2014. Imruh Asha, geboren en getogen in Breda, was  toen – tot grote schrik van zijn moeder – net gestopt met zijn studie multimedia design aan de Hogeschool van Amsterdam om fulltime te gaan werken bij SPRMRKT, een vooruitstrevende Amsterdamse modewinkel. Daar   leerde hij voor het eerst stylisten kennen, die daar kleding kwamen lenen voor bijvoorbeeld Humberto Tan of de opnames van Idols. „Maar het kwam door de   modemagazines die in de winkel lagen dat ik dacht: dit is iets voor mij.” In de avonduren werkte hij  bij Chicago Social Club op het Leidseplein, waar Carlijn Jacobs op een avond portretten van bezoekers maakte  voor i-D Nederland. „Ze had platinablond Marilyn Monroe-haar; ik vond haar heel mooi en expressief”, zegt Asha. „Ze moest later op de avond nog naar een aantal andere clubs, dus ik bood aan haar te brengen op mijn brommertje. Sindsdien zijn we samen.”  Jacobs is geboren in Groeningen,  „een Brabants dorp in the middle of nowhere, met destijds tweehonderd inwoners.” Op haar vijftiende besloot ze, „heel random”, een camera te kopen. „Eerst fotografeerde ik bloemen in de tuin. Later mijn beste vriendin en haar zelfontworpen jurken in de hooiberg van de buurman.” Dat  fotografie ook echt haar beroep kon worden, realiseerde ze zich pas toen ze van  een studie media en entertainment aan Hogeschool Inholland overstapte naar de kunstacademie in Rotterdam – de afdeling lifestyle & design – en voor het eerst fotografieles kreeg. Al gauw gingen ze samenwerken, hij als stylist, zij als fotograaf. Als beginnend stylist is kleding lenen bij modehuizen vrijwel onmogelijk, maar hij had de sleutel van SPRMRKT en dus het hele assortiment tot zijn  beschikking. Na sluitingstijd deden ze er samen shoots, bijvoorbeeld voor het Nederlandse tijdschrift Glamcult. Vanaf dat moment gingen ze stapje voor stapje op hun doel af: werken voor grote  internationale magazines en modemerken. Ze werkten ook los van elkaar. Hij kleedde artiesten aan voor videoclips en deed de styling voor lookbooks van merken als Calvin Klein. Zij fotografeerde voor kleine internationale tijdschriften. Op een gegeven moment werkten ze allebei, apart,  voor de Nederlandse Vogue. Vier jaar geleden besloten ze naar Parijs te verhuizen om dichter bij het vuur te zitten. Even overwogen ze Londen, maar die stad vonden ze toch te grijs en te grauw. „Parijs voelt gezelliger en bourgondischer”, zegt Jacobs. „We blijven toch Brabanders.”  Zonder bezichtiging zeiden ze ja tegen een krap zolderappartement middenin Le Marais.  Coronajaar 2020 betekende voor zowel Asha als Jacobs de grote doorbraak. Asha had inmiddels shoots voor de Italiaanse en Oekraïense Vogue en in de modewereld hoog aangeschreven  magazines als Purple en Revue op zijn cv staan, de styling van de show van de New Yorkse ontwerper Christopher  John Rogers,  een Nike-campagne met hiphopsuperster Drake. In 2020 werd Ibrahim Kamara, een van de succesvolste stylisten van dit moment, benoemd tot hoofdredacteur bij Dazed. „We volgden elkaar op Instagram, maar hadden elkaar nog nooit ontmoet toen hij me opeens een bericht stuurde  en vroeg of ik met hem wilde afspreken. Het was nog niet bekend dat hij naar Dazed ging, dus ik had geen idee wat hij van me wilde. Hij kwam naar  mijn studio en na een uur lang vragen stellen bood hij me opeens die job aan. Toen ging mijn carrière wel even door een paar barrières tegelijk heen.”  Ze overwogen Londen, het werd Parijs, dat voelde gezelliger. ‘We blijven toch Brabanders’ Nog geen anderhalf jaar later promoveerde hij  tot fashion director.  Sindsdien bepaalt hij welke fotografen en stylisten voor het blad werken. „Nu kan ik andere mensen kansen geven, dat geeft me veel voldoening.” Bijvoorbeeld Tenzing, een zesjarige jongen uit Nepal die hij de cover van het laatste voorjaarsnummer liet fotograferen. „Ik had twee jaar geleden een documentaire gezien waarin hij vertelde dat hij fotograaf wilde worden, en sindsdien wilde ik met hem werken. Hij woont in een soort kinderkamp voor underprivileged kinderen. Toen we daar aankwamen, gaven we hem een camera en hij zei meteen dat hij geen zin had om te fotograferen.” Het jongetje woonde pas een paar maanden in het kamp, en moest nog wennen. „Daar zat ik dan, met een set designer en twee assistenten, helemaal naar Nepal gevlogen. De volgende dag was hij gelukkig wel enthousiast. Naast foto’s van de modellen heeft hij ook geweldige foto’s van zijn vriendjes, een hond en het landschap gemaakt.”  Na afloop begon  Asha een crowdfunding-actie om een studiefonds voor Tenzing op te zetten. „Het voelde niet goed om een shoot met een kind te doen en daarna weer uit zijn leven te verdwijnen. Hij is nog jong en kan natuurlijk nog van gedachten veranderen, maar áls hij later fotografie wil studeren op een kunstacademie, dan kan dat.”  Asha werkt liever met kunstfotografen dan met modefotografen. Erwin Wurm, Paul Kooiker, Viviane Sassen,  Hans Eijkelboom. „Zij benaderen mode op een heel andere manier, dus dat  levert verrassende foto’s op.” Een van zijn favoriete shoots maakte hij met fotograaf Grégory Escande uit Mozambique, die voorbijgangers en profil fotografeert. „Ik had hem op Instagram gevonden en het leek me te gek om zijn werk in een modejasje te stoppen. De foto’s zijn geweldig geworden. Maar ze hebben me wel drie mental breakdowns gekost. Ik ben in m’n eentje met tig koffers vol kleren naar Mozambique gevlogen. Zonder visum, dus het was bij aankomst maar gokken of ik het land binnengelaten zou worden.” M le magazine du Monde, 2021  Asha en Jacobs Dazed, 2021 Asha en Jacobs Pop Magazine, 2020 Jacobs Vogue Paris, 2022 Asha en Jacobs Ook Jacobs carrière explodeerde na de verhuizing naar Parijs. Ze  klom  op naar steeds grotere,  internationale tijdschriften. De grote doorbraak kwam toen ze voor de Franse Vogue een coverserie mocht schieten voor het oktobernummer van 2020, met toenmalig hoofdredacteur Emmanuelle Alt als stylist. „Dat was bijzonder, want zij werkte al jaren met dezelfde fotografen, bijna allemaal mannen bovendien.”  Asha kan zich nog goed herinneren dat ze net naar Parijs verhuisd waren, door Le Marais wandelden en samen fantaseerden over de klussen die ze over tien jaar het liefst zouden willen doen. „Anderhalf jaar later waren al die dromen al uitgekomen.” Is dat niet onwerkelijk? Soms wel, zegt Jacobs. „Maar het ís de werkelijkheid, dus je went eraan.” En ze hebben er allebei hard voor gewerkt, zegt Asha. „We hebben echt uren gemaakt, heel veel uren.” Volgens hem is hun succes niet alleen een kwestie van hard werken en de juiste mensen tegenkomen, maar ook van een beetje geluk hebben. „Soms moet iemand je gewoon iets gunnen.”  Afgelopen maart kwam Jacobs’ Amerikaanse Vogue-cover uit met Kim Kardashian. Ze noemt haar  de leukste en makkelijkste beroemdheid met wie ze ooit gewerkt heeft. Ze was bij Kardashian thuis in Californië en fotografeerde ook haar vier kinderen. Jacobs: „Kim was echt heel lief, en happy dat ze de cover kreeg. Ze had maar anderhalve dag, maar ging al om vijf uur in de make-up zodat we genoeg tijd hadden. Ze is gewoon heel professioneel.”„En je zit in de serie!”, zegt Asha, doelend op The Kardashians, de nieuwe realityserie van Kim Kardashian en haar familie, waarin beelden van de covershoot te zien zijn. „Om dit soort dingen moeten we samen het hardst lachen. Oh my God, wat is er met ons leven gebeurd, denken we dan.” Sinds die cover is Jacobs al een paar keer gevraagd om campagnes te doen  voor Skims, Kardashians shapewearmerk. En zus Khloe Kardashian heeft haar gevraagd voor haar spijkerbroekenmerk.  „Maar dat is  wel heel commerciëel,  die kant wil ik niet op.”  Dankzij hun werk hebben ze inmiddels de hele wereld gezien. Jacobs favoriete bestemming is Las Vegas. „Ik ben er al zeker vijf keer geweest, maar elke keer als ik weer mag, ben ik weer blij. De kitscherige architectuur, het gokken, al die types die daar rondlopen – ik kijk m’n ogen uit.”  Een paar maanden geleden zijn ze samen naar Sri Lanka geweest voor een commercial van diamantair Graff. Asha: „We hebben één ketting gefotografeerd die 50 miljoen waard was – 50 miljoen! Met de waarde van alle sieraden in die commercial had ook de hele kust van Sri Lanka opgeknapt kunnen worden.”  Een klus als de albumcover van Beyoncé is leuk, zegt Jacobs, maar het is niet haar  droomopdracht. „Beyoncé heeft een enorm team en iedereen wil iets: zijzelf, de art directors. Uiteindelijk moet je als fotograaf dan compromissen sluiten.” Meestal is ze minder toegeeflijk. „In het begin vond ik  het best moeilijk om tegen veeleisende opdrachtgevers in te gaan. We werken vaak met mensen die twintig jaar meer ervaring hebben, dan is het best lastig om te zeggen: mijn idee is beter, ik wil het zo. Inmiddels denk ik: alles leuk en aardig, maar míjn naam komt erbij, niet die van jou. Dus ik vecht echt voor mijn visie. Je moet jezelf beschermen, anders blijft er niks over van je signatuur. Ik vind het heel moeilijk om iets  te maken waar ik niet achter sta, ook al is het voor een commerciële opdracht die ik nooit aan iemand ga laten zien. Als het tóch  gebeurt, ben ik altijd even helemaal ontdaan. Wat érg dat ik dit heb gemaakt, denk ik dan.” Vandaar dat Jacobs het   liefst vrij werk maakt. De komende periode willen ze samen tijd vrijmaken voor werk dat ze  uiteindelijk in een galerie of boek willen presenteren. Vanwege haar  perfectionisme en uitgesproken smaak  doet Jacobs, als een van de weinige fotografen op haar niveau, de nabewerking van nog bijna al haar foto’s zelf. Na elke shoot zit ze dagenlang achter haar computer om de foto’s van precies de juist kleuren en texturen te voorzien. „Ik zou het wel uit handen kunnen geven, maar precies uitleggen wat ik wil kost zoveel tijd dat ik het net zo goed zelf kan doen.” „Ik lééf echt voor beeld”, zegt ze even later. „Dat was vroeger al zo. Als vijftienjarige struinde ik dagenlang Tumblr af om foto’s te bekijken van bijvoorbeeld David LaChapelle en Miles Aldridge. En mijn Hyves-pagina zag er heel sick uit. Ik had mezelf leren programmeren en de achtergrond bestond uit gifjes van gekleurde poedels die bewogen. Dat had niemand.” Jacobs, 2021 Michaela Stark, 2020 Jacobs Dazed, 2022 Asha en Lea Colombo Sculptuur, 2022 Asha M Le magazine du Monde, 2021 Asha en Jacobs In hun zeldzame vrije tijd fietsen ze het liefst samen door Parijs, op de blauwe Van Moofs die in een hoek van de woonkamer staan.  Jacobs zit op badminton. „Maar het lukt me absoluut niet om elke week te gaan. Als ik wel ga, krijg ik blikken van: wat kom jij hier doen?”  Hun Brabantse families, die  regelmatig langskomen, spreken ze bijna elke dag. „Ze begrijpen inmiddels wat ons werk inhoudt”, zegt Jacobs. Lachend:   „Zeker sinds na mijn shoot met Kim Kardashian bij RTL Boulevard werd gezegd dat het echt héél bijzonder is wat ik doe.” Toen Asha 30 werd, kwamen zijn moeder en twee zusjes naar Parijs voor het feestje. „Simon Porte Jacquemus [oprichter van modelabel Jacquemus]  was er ook. M’n jongste zusje kon het niet geloven, ze werd helemaal gek. Ik heb haar aan hem voorgesteld maar ze kon bijna niet meer praten.” Jacquemus is niet de enige uit de modewereld met wie ze bevriend zijn geraakt. Straks  gaan ze naar een feest van Nicolas Di Felice, creatief directeur van modehuis Courrèges.  Met ontwerper Ludovic de Saint Sernin delen ze hond Louis, waarmee ze graag lange wandelingen maken. Het Nederlandse model Parker van Noord,  die om de hoek woont, komt geregeld FIFA spelen of helpen in Asha’s studio. „Hij vindt het leuk om met zijn handen te werken”, zegt Asha.    „We zoeken gewoon de mensen uit die lief en normaal zijn”, zegt Jacobs. „Ook om mee te werken. Als we geen goed gevoel hebben bij iemand, werken we gewoon nooit meer met die persoon. Dit werk moet vooral leuk zijn. Want uiteindelijk is het gewoon één groot verkleedfeest.” Asha met Grégory Escande, 2022 M le magazine du Monde, 2021 Asha en Jacobs 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/01/leuk-een-albumcover-voor-beyonce-maar-niet-haar-droomopdracht-a4139543
2022-09-02||Dankzij Glenn Martens doet Diesel er weer toe in de modewereld||‘For successful living’ staat met enorme witte letters op het rode tapijt in de showroom van Diesel in Milaan. De ironisch bedoelde  slogan stamt uit het begin van de jaren negentig, toen het Italiaanse jeansmerk   gedurfde reclamecampagnes maakte  die niet alleen de relatief dure jeans  onder de aandacht brachten,  maar ook kwesties als roken en homorechten.   Lees meer in NRC Magazine #11   De   laatste  jaren klonk de kreet wat hol. Diesel was nog altijd  erg  groot;   in pre-coronajaar 2019 was de omzet  ruim 900 miljoen euro, meer  dan de helft van de totale omzet van de Italiaanse OTB-groep, waar ook Marni, Maison Margiela, Viktor & Rolf en sinds vorig jaar Jil Sander onder vallen.  Maar  Diesels Amerikaanse tak had     surséance van betaling aangevraagd, en het merk gold allang niet meer als  toonaangevend.    In 2013  was     Nicola Formichetti, die naam maakte als de man achter de uitzinnige outfits van Lady Gaga, aangetrokken als artistiek directeur.  In de  vijf jaar dat hij aan het merk verbonden was, wist hij weinig opwindends te bewerkstelligen.       Maar het lijkt erop dat het tij is gekeerd. Grote sterren dragen  tegenwoordig  Diesel. Bij de laatste Parijse mannenmodeweek, in juni, zag je onder het publiek   opvallend vaak Diesels  nieuwe  handtas,  met een  enorme D erop, ook bij mannen. Tekenen dat het merk er weer toe doet.     Die omslag  is  te danken aan de Belgische ontwerper Glenn Martens (39), die in oktober 2020 benoemd werd tot creatief directeur.  Martens maakte  naam met Y/Project, een merk dat  spannende, radicale  kleding maakt:  truien en spijkerjacks   met extreem lange mouwen,  Uggs tot aan de liezen, ingewikkeld gedraaide poloshirts, blouses  en broeken. Kledingstukken  met trompe l’oeils.  En janties, jeans die zo klein zijn als een hoog opgesneden vrouwenonderbroekje en die in 2019 een internetsensatie waren. Zijn collecties voor Diesel zijn minder extreem, maar  evengoed  fris  en soms ook experimenteel: monumentale jassen van gesmokte of gerafelde denim, gewatteerde jeans, hooggehaakte laarzen van gebleekte denim met stras.                        Jean Paul Gaultier door Glenn Martens, haute couture-collectie voorjaar 2022. Jada Pinkett Smith droeg  deze jurk toen  haar echtgenoot Will Smith tijdens de Oscar-uitreiking Chris Rock een klap gaf. Foto Arnaud Lajeunie
 Van maandag tot en met woensdag is Martens in Milaan  voor Diesel,  de rest  van de week is hij in  zijn woonplaats Parijs,  waar ook Y/Project is gevestigd. In Parijs verplaatst hij zich per fiets en metro, in Milaan heeft hij altijd een auto met chauffeur tot zijn beschikking. En een persoonlijk assistent, die  zijn  dagen zo indeelt  dat hij elke vergadering waar hij nodig is,  kan bijwonen.       Tot voor kort werkte  Diesels ontwerpteam vanuit Breganze,  een stadje met nog geen 8.500 inwoners  op  zeventig kilometer afstand van Venetië, waar  het hoofdkantoor van de OTB-groep staat. Martens verplaatste het team naar Milaan. „Die jonge gasten hebben het altijd over jeugd en feesten, dan is het wel leuk als ze ’s avonds zelf ook echt jeugdig kunnen zijn”, zegt hij.     Martens, een tengere verschijning met een bijna engelachtig gezicht, draagt een wit T-shirt met opgerolde mouwen en een klein Diesel-logo erop, een zwarte jeans, ook Diesel, fijne kettinkjes en armbandjes van goud, een oorbel. Zijn haar is deels geblondeerd, om zijn telefoon zit een Diesel-hoesje. Het interview begint  aan een van de grote witte ‘Flintstones’-tafels van Maarten Baas  in de showroom in Milaan, en wordt voortgezet  op vliegveld Linate – het is woensdag, dus reisdag. In het halfuur dat hij onderweg is,  zoomt hij met de Chinese  editie van Wall Street Journal. Steeds als hij even buiten is, steekt hij snel een sigaret op.      Gefeliciteerd met het succes!  „Dank. Er is nog wel werk aan de winkel. Maar zoals iedereen zegt: Rome wasn’t built in one day. De inrichting van de winkels is bijvoorbeeld nog niet aangepast.” Diesel is  niet de enige die je heeft benaderd. Je bent in gesprek geweest met Versace, Alaïa…  „En Kenzo.”  Opmerkelijk genoeg werd het Diesel, het favoriete  jeansmerk van onze minister-president.  „Ah, is dat zo?  Perfect. Punt erbij voor mij. Nu  naar de koning.”  Hij lacht.  „Met mijn  opleiding aan de Antwerpse academie, met Y/Project dat heel conceptueel is en  bij het luxe-segment hoort, dacht ik zelf  ook altijd  dat ik  naar een van de grote   luxehuizen  zou gaan. Door corona ben ik daar anders over gaan denken. Ik zat de hele dag opgesloten in mijn kleine appartement – in Parijs mocht je maar een uur per dag naar buiten – en ben me gaan afvragen: is  enkel  met luxe bezig zijn wat ik  echt wil? Creatief gezien  was  ik al extreem content, bij Y/Project kan ik  maken wat ik wil. Dus, bedacht ik me, misschien kan ik meer doen met mijn leven. En toen kwam Diesel langs.     „Het was  voor mij vooral de draagkracht die dit merk heeft. Je kunt zoveel meer mensen bereiken dan  met een merk voor een geprivilegieerd  publiek. Ik was al langer met [Diesel-eigenaar en OTB-oprichter] Renzo Rosso in gesprek, hij wilde al een tijd dat ik bij OTB zou komen, en hij had het ook over een baan bij Diesel. Maar het ging altijd alleen over de prêt-à-porter, niet over het hele merk. Daarin  was ik niet geïnteresseerd, je kunt geen boodschap overbrengen met alleen kleren. Je moet ook de marketing kunnen doen, de licenties, alle producten.  Ik ontdek  nog steeds productgroepen. Zoals dildo’s!  Dan komt opeens  iemand naar me toe: we hebben een nieuw concept voor de sekstoys nodig voor dit seizoen. Een seizoensconcept, voor sekstoys?      „Ik werk nu voor   mensen over de hele wereld, mensen  die misschien niet specifiek met mode bezig zijn, maar die zich beter, sterker, geëmancipeerd willen voelen door wat ze dragen. Als je een groot publiek hebt, kun je het proces van awareness een beetje versnellen. Misschien kan ik dan ook met pensioen met het idee dat ik me niet alleen met oppervlakkige dingen heb beziggehouden.”   Hoe doe je dat, het proces van awareness versnellen?  „Jij woont waarschijnlijk in Amsterdam, ik  in Parijs, dat zijn  steden waar alles mogelijk is,  die open zijn, maar niet iedereen heeft dat. Inclusiviteit is in heel veel landen niet  vanzelfsprekend. Voor de Pride-maand hebben we een collectie gemaakt met prints van Tom of Finland [artiestennnaam  van tekenaar Touko Valio Laaksonen, bekend van zijn homo-erotische kunst]. Ik heb  veel fans in landen waar helemaal geen openheid bestaat. We zijn ook bezig met duurzaamheid…”  De productie van jeans is natuurlijk zeer belastend voor het milieu. „80 procent van wat Diesel maakt, is van katoen. 40 procent van de denim is nu ondergebracht bij de Diesel Library, een serie tijdloze modellen. De helft van de katoen die we voor de Library gebruiken is biologisch of recycled, de andere helft is  Better Cotton. We bleken denim met  ozon –  geen zuur, geen water.  40 procent van de T-shirts en sweatshirts valt onder de ‘essential jerseys’, die ook elk seizen hetzelfde zijn, en die zijn helemaal van biologisch katoen. Ook de logo’s en de prints.”   Dat heb jij allemaal  veranderd? „Dat heb ik allemaal veranderd, in de eerste zes maanden dat ik hier zat. Mijn geluk is dat Diesel  nog nooit een creative director had gehad die álles overzag, dus ze wisten niet hoe ze daarmee om moesten gaan. Ik werd als een soort God benaderd: wat ik wilde,  kreeg ik. Waarschijnlijk was ik in het begin iets te agressief, maar iedereen ging direct mee, zonder vragen te stellen.”  Je hebt ook de Mohican afgeschaft, de man met de hanenkam die op zoveel producten stond.   „De Mohican was eigenlijk geen Mohican, maar een punk, ik heb de dossiers erover uit de jaren tachtig gezien. Maar dat moet je de hele tijd uitleggen. Je speelt met vuur.”  Ik was  aangenaam verrast door een aantal schoenen die ik zag in de winkel: een modieuze pump met een mooie leren zool,  voor de helft van de prijs van de meeste  designerschoenen.  „Stap voor stap, he. Ik wil dat ze nog beter worden. Diesel  is een extreem groot bedrijf, alleen al hier werken  negenhonderd mensen. Heel veel volk dat dezelfde taal moet gaan spreken.  Maar wat we al hebben bereikt, is dat er  al echt wel iets voor iedereen is bij Diesel. Sommige stukken uit de showcollectie zijn bijna couture, maar ik vind het  belangrijk dat we ook jeans hebben van 150, 160 euro.  Een T-shirt van 40 euro is misschien   iets te goedkoop, daar kleeft nog een beetje bloed aan.”   Die tas met  grote D erop… „Ik had echt niet verwacht dat het zo snel zou gaan. Bij Y/Project proberen we al jaren een it-bag te maken. We hebben er nu pas een die goed verkoopt, de Wire Bag.” Beledig ik je als ik zeg dat ik de showstukken van Diesel van een briljante lelijkheid vind, met  de   gebleekte en gerafelde denim? „Soms is het wel tof om een beetje tacky te zijn.  Er zit een fun-factor in. Maar je hebt tacky en tacky.” Soms is het wel tof om een beetje tacky te zijn. Er zit een fun-factor in Glenn Martens  De stijl van de jaren negentig en eerste jaren van het millennium zie je er duidelijk in terug. „Dat was een periode van feest, van raves, het tijdperk van de topmodellen. Ik heb een keer gelezen, volgens mij was het in een interview met Gianni Versace, dat het fenomeen  topmodellen een reactie was op de aids-epidemie. Heel veel mensen uit de mode-industrie stierven. De topmodellen straalden gezondheid uit:  big boobs, tall, big butts. Misschien ben ik iets te ver aan het doorfilosoferen, maar ik denk dat de merken die gaan voor fun en sexy, die zichzelf niet al te serieus nemen, passen in deze  tijd, die ook heel zwaar is.”   Renzo Rosso zei in 2019 dat hij Diesel tien jaar lang had laten versloffen. Merkte je dat toen je hier kwam?  „Diesel was   erg verouderd, en de klant was mee-verouderd. Een van de eerste dingen die ik heb gedaan is de mensen hier herinneren aan de goudmijn waarop ze zitten. Diesel heeft een unieke stem: plezier maken, jezelf niet te serieus nemen, sexy zijn. Laten we dat vieren, laten we het merk vieren! En steeds, als een  leraar, herhalen: gebruik niet de punk, gebruik niet de punk. En toch is die nog een paar keer teruggekomen. Gast, ik heb je  wel  tien keer gezegd dat we die punk niet meer gebruiken.”   In februari van dit jaar was de eerste live show van Diesel, de maand ervoor had je    de show van Y/Project én  die van de eenmalige couturecollectie die je maakte voor Jean Paul Gaultier, die zijn collecties tegenwoordig laat maken door gastontwerpers. Dat moet een pittige  tijd zijn geweest.      „Ik vond  alle drie de collecties even fantastisch om te doen.  Maar het  was er een  te veel. Ik zat tegen een burn-out  aan, het  heeft anderhalve  maand geduurd voor ik   ervan was bijgekomen.” Hoe was het om couture te maken?  „Het is de droom van een ontwerper om geen grenzen te hebben. Binnen de mode is er niets dat zo raakt aan beeldende kunst als haute couture. Het gaat er niet om iemand mooier  en sexyer te maken, er is geen enkele reden om het te kopen en te dragen – nou ja, misschien voor de rode loper.  Een van de dingen die een mens een mens maakt, is helemaal op te gaan in iets dat niet noodzakelijk is. Het was een mooi avontuur, maar  één keer was genoeg.”     Twee modemerken bestieren lijkt me al  zwaar genoeg.  „Het lijkt misschien of ik een flamboyante persoonlijkheid heb en altijd in exces ga bij alles wat ik doe. Maar ik ben  heel gestructureerd, ik heb altijd  een plan B en een plan C. Als mijn plan voor de show of een collectie boven budget is, stort mijn wereld niet in, omdat ik altijd een alternatief achter de hand heb. Ik ben altijd gefocust en vasthoudend geweest. Toen ik op de academie zat, vroegen mijn grootouders: maar wat ga je doen als je klaar bent? Ik zei: ik ga naar Parijs en begin mijn eigen merk en later neem ik nog een ander merk over. Ik heb altijd geweten waar ik terecht zou komen.        Het lijkt misschien of ik een flamboyante persoonlijkheid heb, maar ik ben heel gestructureerd „Als kind was ik bijna altijd bij mijn  opa en oma. Van hen, de ouders van mijn moeder,  heb ik mijn  arbeidsethos meegekregen.   Mijn opa was beroepsmilitair, hij heeft in de Tweede Wereldoorlog nog meegevochten als soldaat. De opvoeding was er heel, eh, militair. Gedisciplineerd, veilig. Elke dag om vier uur koffie, om half vijf een appel. En met heel veel onvoorwaardelijke liefde. Het was eigenlijk fantastisch. Ze leven allebei nog, ze zijn  97 en 98.”   De ouders van Glenn Martens   scheidden toen hij drie  was. Hij en zijn vijf jaar   oudere broer  – die brandweerman en stationschef is in Brugge – woonden officieel bij zijn moeder, een verpleegster die in de weekenden werkte als schoonmaker om bij te verdienen. Zijn vader, die rechter was, zag hij een weekend per twee weken. Met hem bezocht hij musea. „Zijn vader was een  kunstenaar, Michel Martens, hij maakte glas-in-lood. Hij was het cliché  van een   jarenzeventigkunstenaar, megalomaan en véry open minded.”       Je vader had  een goede baan. Was de alimentatie niet goed geregeld, dat je moeder ook moest schoonmaken?  „Het was een afschuwelijke scheiding, een echte vechtscheiding, ze hebben de ene na de andere rechtszaak gevoerd, ik denk dat het vijftien jaar heeft geduurd. Ik was op school ook het enige kind met gescheiden ouders. Maar ik  heb er eigenlijk heel weinig last van gehad.”  Voordat je naar de modeafdeling van de academie in Antwerpen ging, deed je een opleiding  binnenhuisarchitectuur.  „Ik was me er op de middelbare school helemaal niet van bewust dat mode iets is dat je kunt studeren. Ik was ook eigenlijk helemaal niet bezig met mode. Ik was geïnteresseerd in archeologie, geschiedenis.   Maar toen ik op mijn achttiende klaar was,  realiseerde ik me  dat ik misschien toch iets te praktisch was ingesteld om mijn hele carrière lang aan een bureau te zitten. Ik wilde wel iets creatiefs doen, maar ik had geen idee wat. Interieurvormgeving was creatief, maar niet té. Ik kom uit Brugge hè,  een echte provinciestad, een bubbel eigenlijk, er gebeurt niks. Ik zat  op een traditionele katholieke school en  een katholiek jongenskoor.  Ik wist niets van hedendaagse muziek, van hedendaagse kunst. Toen ik bij Interieurvormgeving belandde in Gent, is mijn wereld  opengegaan. Radiohead, wat is dat?  „Ik was 21 toen ik afstudeerde, veel te jong, dus ik wilde nog verder studeren. Ik had de Antwerpse academie leren kennen via school,  we hadden het gebouw bezocht in het kader van een  studieproject en ik vond het heel mooi, en het leek me ook wel tof om mode te studeren. Ik ben er binnen geraakt  met binnenhuisprojecten en vakantiefoto’s.  De eerste twee jaar waren heel zwaar. Ik had nog  nooit iets genaaid. Ik was altijd de slechtste van de klas, tot in het derde jaar, toen was ik opeens de beste.”  Na zijn afstuderen kreeg hij een baan bij Jean Paul Gaultier – wat „fantastisch was”, temeer daar hij niet de middelen had om stage te lopen in het dure Parijs – de gebruikelijke entree in de internationale modewereld.   Klikte het  met Gaultier? „Ik was  een junior designer, hè. Ik zag hem wel, maar ik praatte  niet met hem. Toen degene  die me had aangenomen werd ontslagen, moest ik ook weg.”  Hij kwam terecht bij  Yohan Serfaty, de oprichter van Y/Project.  Y/Project  bestond nog niet,   Serfaty had nog een mannenmodemerk onder zijn eigen naam. Toen de investeerder  zich terugtrok, was Martens zijn baan kwijt en  begon hij zijn eigen merk, Glenn Martens. Hij  deed er freelance opdrachten naast.  Serfaty begon Y/Project,  met een andere investeerder, Gilles Elalouf.  Het  bestond twee jaar toen Serfaty in 2013 overleed aan kanker.  Leek je eigen merk  al op Y/Project? „Het was iets soberder. Gestroomlijnde, lange silhouetten. Vlaamse Madonna’s, Hans Memling-achtige figuren. Tot ik dacht: waarom alles zo serieus? Toen kwam er een beetje meer quirkiness in. Maar pas bij Y/Project ben ik echt de grenzen gaan opzoeken.” Was je de enige kandidaat om Y/Project over te nemen?  „Er was een hele lijst. Ik denk dat Gilles mij heeft gekozen omdat ik met Yohan had gewerkt. Maar ook omdat ik  heel goedkoop was.”  Ik herinner me nog de eerste show van Y/Project die ik zag. Ik weet niet meer of jij er al zat en wanneer het precies was, wel dat ik het   somber vond. En dat er veel leer in zat.  „Dat was Yohan dan nog. Dark.  Y/Project was een ongelooflijk moeilijk merk om over te nemen, alles lag in duigen en iedereen was in de rouw. Uit respect voor hem en iedereen om hem heen ben    ik de eerste twee seizoenen dicht bij zijn wereld gebleven.  Hij was  extreem charismatisch, en een ontwerper die vooral werkte voor zichzelf. Maar ik ben  Yohan niet, ik kon die persoon niet in mijn ontwerpen blijven laten zien. Ik   ben ook vrouwenmode gaan maken voor Y/Project, en  er steeds meer van mezelf in gaan steken. Ik ben  toen ook gestopt met mijn eigen merk.” De stukken van Y/Project zijn vaak enorm ingewikkeld: meerdere boorden, overal ritsen en openingen. Je hebt bijna een gebruiksaanwijzing nodig om te weten hoe je ze aan moet trekken. „Soms, als het kledingstuk erg gecompliceerd is, zit die er ook bij. Tenminste: dan staat op het etiket op wat voor verschillende manieren je het kunt dragen.” Wat is de  filosofie achter de gecompliceerdheid van de ontwerpen?  „Het idee is dat je jezelf steeds opnieuw de vraag stelt: hoe wil ik eruit zien, hoe wil ik vandaag mijn kleren dragen?  Want er zijn altijd meerdere manieren waarop je onze kledingstukken kunt dragen,  en niet een daarvan is de beste. Het kan heel chic en gelikt zijn, maar ook heel trashy en deconstructed.   „We zeggen in de studio regelmatig tegen elkaar: gaan we dit echt doen? En dan is het van: waarom niet? Er zijn   dingen voorbijgekomen op de catwalk die esthetisch totaal niet verantwoord waren. Dat was ook de bedoeling! We kijken steeds hoe ver we kunnen gaan, of er een andere manier is waarop een kledingstuk kan worden gemaakt. Het heeft een tijd geduurd  voor mensen het snapten, maar de   afgelopen  twee seizoenen zijn we steeds met 50 procent gegroeid. Alle celebrities dragen Y/Project. Ik denk dat er een reactie gaande is tegen  Instgram-mode  met al die grote logo’s. Er staat weleens een logo op een kledingstuk van Y/Project, maar ik zou er nooit een op een  simpel kledingstuk zetten.”  Bij Diesel   zie ik  veel logo’s. „We hebben een hoop dingen die het goed doen op sociale media. Maar de T-shirts en jeans uit de Library dan weer niet, omdat er geen grote logo’s opzitten. We hebben er een campagne voor gemaakt met Toni Braxton. Met iemand als zij”   –  Braxton was in de jaren negentig  een van de grote r&b-sterren – „ kun je met een basic product ook veel engagement op sociale media krijgen.”   Moest je wennen aan het werken voor Diesel? „De stap was  vrij gemakkelijk, moet ik zeggen.    Het grote verschil met Y/Project is dat Diesel een actief merk is.  Je kunt Y/Project aan naar de supermarkt, maar het is er niet voor bedoeld.  Diesel moet je  elke dag kunnen dragen – de catwalkcollectie is maar 20 procent van wat we maken –  en daarom moeten het  simpele kledingstukken zijn. Het experiment zit daarom  niet in de constructie, maar  in het materiaal en de bewerking ervan.”   En aan het leiden van zoveel mensen?   „Als creative director moet je  ontwerper zijn, maar ook  politicus,   zakenman,  kunstenaar,  colorist, marketingman. En mode is geen joyride. Elke dag is een struggle, er zijn zoveel dingen om te doen. Er werken wereldwijd vierduizend mensen bij Diesel.  Ik voer grote veranderingen door, en  daarbij moet ik rekening houden met al die mensen.  Een grote fout kan gevolgen hebben voor veel families.   Die verantwoordelijkheid is het zwaarst. Het is veel makkelijker om met een klein team te werken; bij Y/Project werken dertig mensen.  Ik probeer het niet te zwaar te nemen, want als je er te veel aan denkt, blokkeer je. Maar ik  heb  veel slapeloze nachten en veel migraine gehad.” Wat doe je om te ontspannen?   „Ik probeer werk en privé gescheiden te houden. Ik houd van de modeweken en de cocktailparty’s en alle andere dingen die erbij horen, maar soms moet ik iets doen dat er helemaal niets mee te maken heeft. Voor mijn werk vlieg en reis ik ook heel veel.  Ik zorg ervoor  dat ik een keer per maand Parijs uitkom, om te  kamperen of te wandelen.”  Heb je een relatie? „Nee, ik ben single. Hopelijk niet te lang! Al weet ik niet  hoe  en waar ik iemand moet tegenkomen.” Hij kijkt om zich heen in de vertrekhal van Linate, waar hij op het punt staat de Privium-ingang te nemen naar zijn gate.   „Misschien hier op het vliegveld?” Foto Oliver Hadlee Pearch||https://www.nrc.nl//nieuws/2022/09/01/mode-ontwerper-glenn-martens-merken-die-gaan-voor-fun-en-sexy-passen-in-deze-zware-tijd-a4139555
2022-09-02||Een matige drinker die echt een andere bijnaam verdient||



Lees meer in NRC Magazine #11



 Lees meer in NRC Magazine #11 De ‘ijzeren-kruis-begonia’ wordt hij ook wel genoemd, de Begonia masoniana, vanwege het roodbruine kruis op zijn felgroene, bobbelige bladeren. Een merkwaardige naam, die verwijst naar een omstreden Duitse militaire onderscheiding. Het IJzeren Kruis werd in 1813 in het leven geroepen door  Frederik Willem III, destijds koning van Pruisen. In de Tweede Wereldoorlog werd het eremetaal een symbool van de nazi’s, die er een hakenkruis op afbeeldden. Na 1945 is het nooit meer uitgereikt. Hoog tijd, als je het mij vraagt, voor een nieuwe bijnaam voor deze begonia. Waarom bijvoorbeeld niet de ‘rode-kruis-begonia’? En dan bij elke plant die wordt verkocht een euro aan het Rode Kruis doneren. Als kind bestierde ik overigens een tijdlang een door mij bedachte organisatie: ‘Het Groene Kruis’. (Dat er ooit een gelijknamige vereniging had bestaan voor thuiszorg en wijkverpleging wist ik destijds niet.) Het doel ervan was het redden van planten. Bij het tuincentrum kocht ik van mijn zakgeld het meest armetierige frambozenstruikje en verzorgde hem met zo veel liefde en aandacht dat hij daarna jarenlang de heerlijkste frambozen gaf. Een afgebroken vetplanttak legde ik letterlijk in de watten, waarna hij  worteltjes kreeg – ik voelde me een plantendokter met magische krachten. Wie een ‘ijzeren-kruis-begonia’ in huis wil halen, doet er goed aan de plant niet te veel en niet te weinig water te geven Helaas hield dat gevoel niet lang stand. De laatste jaren leggen mijn planten regelmatig het loodje, doordat ik ze ofwel te veel water geef (nog altijd denk ik met pijn in mijn hart terug aan de yucca waarvan de stam begon te schimmelen) of ze met liefdevolle verwaarlozing laat verdrogen. Mijn magische groene vingers lijken uitgewerkt.  Voor mij voorlopig dus geen nieuwe kamerplant – eerst maar eens de al aanwezige exemplaren in leven proberen te houden. Wie wel een ‘ijzeren-kruis-begonia’ in huis wil halen, doet er goed aan de plant niet te veel en niet te weinig water te geven: de soort gedijt het beste in licht vochtige grond. ‘Geniet, maar drink met mate’ is een slogan die  ook voor kamerplanten opgaat.  Meer afleveringen 
				Plant
			 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/01/een-matige-drinker-die-echt-een-andere-bijnaam-verdient-a4139541
2022-09-02||Twee diehard skateliefhebbers veroveren de wereld met hun streetwearmerk||



Lees meer in NRC Magazine #11



 Lees meer in NRC Magazine #11 Ric van Rest (34) en Peter Kolks (38) waren net geland in Tokio en onderweg naar hun hotel, toen ze opeens op zeven kolossale schermen de reclamecampagne voor hun collectie in samenwerking met het Britse modehuis Burberry  – de reden van hun bezoek aan Japan –  voorbij zagen komen. Op de Shibuya Crossing, het drukste kruispunt ter wereld. „Bizar”, zegt Van Rest,  weer thuis in Amsterdam. „Net als de rest van de trip. We werden  behandeld als sterren. Op het lanceringsfeest stonden mensen in de rij om ons te ontmoeten. Twee meisjes die goud en brons hadden gewonnen met skateboarden op de Olympische Spelen,   een Japanse soapster met 5 miljoen volgers op Instagram.” Handen schudden, een praatje maken, op de foto – en door naar de volgende. Peter Kolks: „Een dag later stonden we opeens met onze koppen op het Instagram-account van de Japanse Vogue.” Dat is eigenlijk niks voor de oprichters van skatemerk Pop Trading Company, die zich het comfortabelst voelen op de achtergrond. Op de website van ‘Pop’, zoals ze het meestal noemen, zijn hun namen nergens te vinden en wie de meer dan tweeduizend foto’s op hun Instagram-account  doorploegt, komt ze precies één keer tegen: op een groepsfoto. Kolks is de prater van het stel, Van Rest geeft normaal  geen interviews („Ik heb gewoon geen behoefte om mijn naam overal te zien staan”).  Pop Trading Company houdt kantoor  in een grote, oude loods in Amsterdam-Noord, omringd door hippe restaurants als Corner Store en Klaproos. Tegen de muren staan metershoge stellages met dozen vol kleding. Kolks en Van Rest hebben zeven vaste medewerkers en werken daarnaast met een handvol freelancers. Hun collecties hangen in meer dan honderd winkels verspreid over de hele wereld, met het Verenigd Koninkrijk en Japan als grootste markten. Sinds 2018 hebben ze een eigen winkel op de Amsterdamse Wallen.  Allebei komen ze uit een dorp in het oosten van het land: Ric van Rest uit Dieren, Peter Kolks uit Silvolde. Twee diehard skateliefhebbers, die van jongs af aan elke vrije minuut op een skateboard doorbrachten. Van Rest kocht zijn eerste skateboard op zijn tiende, samen met zijn moeder bij Gsus, de Arnhemse skateshop die later uitgroeide tot een internationaal kledingmerk. „Dat was toen een heel coole winkel waar ze de beste skateboardmerken importeerden en ook vinyl verkochten”, zegt hij. „Ik keek op tegen de jongens die daar werkten en kocht de skateboardvideo’s die zij me aanraadden.” Videobanden waarop bekende skaters hun nieuwste trucs lieten zien, Van Rest en Kolks hadden er  stápels van. „Als het regende en je niet kon skaten, ging je binnen honderd keer dezelfde video’s kijken. Daar haalden we onze inspiratie uit voor nieuwe skatetrucs, maar ook voor kleding en muziek.” Mode speelt een grote rol in de skatewereld. „Het draagt bij aan je eigen stijl, en een eigen stijl is heel belangrijk”, zegt Van Rest. „Je kunt een heel moeilijke truc doen, maar als  die niet stylish wordt uitgevoerd, dan heeft het minder waarde dan een makkelijke truc die met veel stijl wordt uitgevoerd.”  Als het regende en je niet kon skaten, ging je binnen honderd keer dezelfde skatevideo’s kijken Ric van Rest en Peter Kolks   Kolks spaarde voor een FC Milan-voetbalshirt omdat zijn favoriete skater, Amerikaan Gino Iannucci, er ook een droeg. Van Rest: „Toen ik een jaar of dertien was vond ik Chad Muska supervet, een Amerikaanse skater die heel erg over de top was. Hij had altijd een boombox op zijn schouder en een basketbalshirt aan. Toen heb ik natuurlijk ook een basketbalshirt gekocht.” Als hij een  kledingstuk wilde dat hij niet kon betalen, maakte zijn moeder het voor hem na.  Kolks skate nog af en toe, Van Rest moest stoppen nadat hij op zijn zeventiende zijn knie had gebroken. Ze leerden elkaar kennen in Frisco, een skatewinkel in Arnhem waar Kolks manager was en waar Van Rest als vaste klant elke week  kwam als het koopavond was. „Het was een klassieke skateshop waar je kon hangen en je vrienden tegenkwam”, zegt van Rest. „Ik bleef er elke donderdag avondeten. En als het druk was hielp ik Peter.” Later ging hij er ook werken. Kolks rondde  een mbo-opleiding groothandel af. Van Rest maakte z’n middelbare school nooit af. Ze werkten allebei jarenlang bij skatewinkels; eerst als verkopers, later als managers en inkopers. Pop Trading Company richtten ze op in 2013, toen ze  in de Benelux de distributie gingen doen voor een aantal nieuwe skatemerken, waaronder Palace. „We waren toen dus ook echt een trading company”, zegt Kolks. Het woord Pop kozen ze omdat het in veel talen goed klinkt. „En het betekent springen met je skateboard. Als je een nieuw board hebt, heeft het veel ‘pop’ en kun je hoger springen. We  hadden in Arnhem een superklein hokje dat we als kantoor gebruikten. Daar kwamen we elke maandagavond samen, na ons werk in skatewinkels.”    Nog voor  ze hun eigen modelijn begonnen, richtten ze het Pop Skate Team op, waar gemiddeld zo’n twintig Nederlandse skaters deel van uitmaken.  Die geven ze kleding cadeau – eerst nog van de merken die ze  vertegenwoordigden –  en ze nemen hen mee op reisjes naar Europese steden om  skatevideo’s  te maken, die ze uitbrengen op de site van het beroemde Amerikaanse skatemagazine Thrasher. Eén van de skaters, Noah Bunink, hield er een modellencontract aan over.  De  eerste eigen collectie (voor najaar  2016) werd gemaakt met hulp van bevriend  ontwerper Gino Hanssens,  die inmiddels ‘head of design’ is. De belangrijkste skatewinkels van Europa hapten meteen toe. Kolks: „Slam City Skates in Londen, Streetmachine in Kopenhagen, Lockwood in Antwerpen – dat netwerk hadden we dankzij ons distributiewerk al. En de winkel van [skatemerk] Supreme in Parijs, daar stond maar één rekje met kleding van andere merken, dus het was heel speciaal dat wij daar tussen hingen.” Van Rest: „De meeste skatemerken verkochten standaard-T-shirts van Fruit of the Loom of Gildan met een eigen opdruk. Dus wij  begonnen met T-shirts van zwaar katoen, met dubbele stiksels op de mouw, zodat ze er meteen uitsprongen in de vaak nogal volle rekken in skatewinkels.” „We wilden een meer grown-up skatemerk zijn”, zegt Kolks. „Dat is ook gewoon onze persoonlijke smaak,  we houden ook van luxere mannenmode.” Typisch Pop: een klassiek skate-jasje uit de jaren negentig (kort, met klepzakken, meestal uitgevoerd in stug katoen), maar dan gemaakt van Harris Tweed. Of een wijde skatebroek met zakken, uitgevoerd in luxe velours. Het eerste jaar   waren de bestellingen nog niet groot genoeg om  aan de minimale aantallen te komen die ze van hun Portugese fabriek moesten afnemen. „Dus we kochten zelf ook een hoop kleren in, die we vervolgens uitdeelden aan ons team en andere mensen in  onze community. Mijn vader, die onze boekhouding deed, vond dat gestoord. Hij   begreep ook niet  waarom we zo veel in  video’s en events investeerden. Maar dat maakte ons niets uit. We verdienden ons geld nog met werken in winkels, dit was een passieproject.”  Het werd serieus toen ze werden voorgesteld aan Greg Hewitt, die vanuit Parijs  mannenmodemerken in het middensegment vertegenwoordigt en dat ook voor Pop Trading Company wilde doen. „Maar dan moesten we wel elk half jaar naar Paris Fashion Week komen”, zegt Van Rest. „Er waren helemaal geen andere skatemerken die daaraan meededen, dus we moesten er even over nadenken.” Ze zeiden ja, maar besloten elk seizoen hun hele skateteam mee naar Parijs te nemen, zodat ze er meteen nieuwe foto’s  en video’s konden maken. „Overdag praten we in de showroom met inkopers van chique winkels, ’s avonds drinken we biertjes op straat met het skateteam.”  Ze organiseren elk seizoen een feestje waarvoor de hele Parijse skatescene uitgenodigd wordt. „Het samenbrengen van de skate-community is nog steeds het belangrijkst”, zegt Kolks. Tijdens hun eerste seizoen in Parijs hapte meteen high-end mannenmodewebshop Mrporter.com toe, waar ze in het najaar van 2017 een exclusieve mini-collectie uitbrachten. Van Rest: „Stonden we op hun website in de lijst met merken tussen  Polo Ralph Lauren en Prada.”  Dat snelle succes is deels te danken aan het netwerk van showroombaas Greg Hewitt, zegt Kolks. „Hij kent echt iedereen in de Londense modescene. Hij was laatst nog getuige op de bruiloft van de hoofd-inkoper van Mrporter.com.” Ric van Rest (links) en Peter Kolks
 Pop begon op het moment dat streetwear een steeds belangrijkere inspiratiebron werd voor grote modehuizen. Die werken nog altijd graag samen met streetwearmerken om te laten zien dat ze weten wat er speelt onder jonge mensen. Zo kwam Burberry ook bij Pop terecht. Het modehuis had recentelijk gebroken met z’n lokale licentiepartner – die jarenlang eigen collecties maakte voor de Japanse markt – en het heft weer in eigen handen genomen. „Ze wilden verjongen”, zegt Van Rest. „Omdat wij het goed doen in Japan, vroegen ze ons.”  Het team van Burberry liet ons compleet ons eigen ding doen Peter Kolks  Het duo is drie keer naar het Londense hoofdkantoor van Burberry geweest. Creatief directeur Riccardo Tisci hebben ze niet ontmoet. Kolks: „We werkten met zijn designteam, maar hij heeft wel alles goedgekeurd. Er was één piepklein logootje dat hij uiteindelijk wilde aanpassen, verder had hij nergens commentaar op. Zijn team was fijn om mee te werken, ze lieten ons compleet ons eigen ding doen.” Het duo ontwierp ondermeer een blurry variant van Burberry’s beroemde ruit, geïnspireerd op nachtfoto’s van de Japanse skatecultuur – in Tokio is skaten overdag  verboden. Burberry bracht de collectie behalve in Japan ook in China en heel Europa uit. Pop doet  meer collabs. Ze ontwierpen schoenen met Converse, Camper, Adidas en New Balance, en kleding met Carhartt WIP en het Japanse Minotaur. Ze werkten ook met onverwachtere kandidaten als illustrator Joost Swarte (bekend van zijn The New Yorker-covers) en al meerdere keren met de erven van Dick Bruna. Dat resulteerde in bijvoorbeeld een corduroy skatebroek met kleine, geborduurde Nijntjes en T-shirts waarop het konijn uit de ‘O’ van het Pop-logo kruipt. Collecties die in Japan, waar ‘Miffy’ ongekend populair is, steeds razendsnel uitverkocht zijn. Eind september komt de eerstvolgende collab uit: drie paar schoenen in samenwerking met skateschoenenmerk Vans. De  huidige najaarscollectie bevat prints die gemaakt zijn door kunstenaar Rop van Mierlo, die met waterverf logo’s van hun favoriete skatemerken uit de jaren negentig heeft nageschilderd – het type nerdy skate-referentie dat in bijna elke Pop-collectie terugkomt.  Van Mierlo kennen ze nog van het skaten, zoals eigenlijk de meeste mensen met wie ze werken. „Daardoor voelt het nog steeds niet écht als werk”, zegt Van Rest. ||https://www.nrc.nl//nieuws/2022/09/01/twee-diehard-skateliefhebbers-veroveren-de-wereld-met-hun-streetwearmerk-a4139560
2022-09-02||Zwart zo zwart dat het je in je gezicht slaat||In de Netflix-serie Uncoupled, over  een makelaar  die wordt verlaten door zijn vriend, vertelt een rijke klant van hem op een feestje dat ze vijftien outfits had klaargelegd om te dragen. Uiteindelijk koos ze voor de zwarte, en daar heeft ze  spijt van. Ze ziet eruit, vindt ze zelf,  alsof ze „op een bezemsteel hierheen is gevlogen”. Het fragment zegt  veel  over de status van een zwarte outfit. Zwart  geldt tegenwoordig vooral als een  basiskleur, een ondergrond voor iets uitbundigers. Helemaal zwart is saai,  somber,   of, nou ja, hekserig.         Het is al  veertig jaar geleden dat zwart voor  de laatste keer  werd uitgeroepen   tot modekleur.  Tot  eind jaren negentig bleef zwart dominant  – niet zo gek dat  het  enigszins uit de gratie is geraakt.   De populariteit van Instagram heeft zwart ook geen goed gedaan: felle kleuren doen het beter op een klein scherm. Er is  nu een generatie  volwassen  geworden voor wie zwart   nooit het toppunt van stijl is geweest – tenzij ze emo zijn.     Toch is  zwart nooit  verdwenen, alle pogingen van donkerblauw, grijs, wit, beige  en  bruin ‘het nieuwe zwart’ te maken ten spijt. Geen modewinkel die geen zwart verkoopt. Er zijn vijftigers  die sinds hun tienerjaren hoofdzakelijk in het zwart hebben gelopen of in elk geval bijna altijd iets zwarts aanhebben,  en voor wie een  zwartloze dag  iets memorabels is. Wie  gewend is aan zwart komt er  moeilijk van los.       De grote aanjagers van de zwarte golf waren   de Japanse ontwerpers  Yohji Yamamoto en Rei Kawakubo van Comme des Garçons, die allebei in 1981 hun Parijse debuut maakten. Beiden waren dol op  geheel zwarte outfits.   Kawakubo’s   eerste Parijse show bestond  zelfs helemaal uit   zwarte outfits, die groot,   gedeconstrueerd en   bewust  ‘armoedig’ waren.  Wat tot flink  wat verontwaardiging leidde maar, zoals dat gaat,  de mode radicaal  veranderde. Martin Margiela en Ann Demeulemeester  traden  in de jaren tachtig in de voetsporen van de twee Japanners. Ook vele, vele andere ontwerpers en merken bekeerden zich tot zwart.   Binnen jeugdculturen als  punk en new wave was zwart rond 1980  al een tijdje  geliefd.  Zwart is  nacht, duisternis, dood en rouw,  en is dat al heel lang – reeds de oude  Romeinen, schrijft John Harvey in zijn boek Men in Black (1997),  droegen zwart als ze aan het rouwen waren, de Grieken liepen in het zwart mee in    begrafenisstoeten.   Voor tieners    en twintigers was zwart  de perfecte weerspiegeling van een donkere   toekomstverwachting, en bovendien   een goede    afrekening met het bruin-oranje-beige palet van de softe jaren zeventig. Een volwassen kleur,  ook: kleine kinderen zie je zelden in zwart.   Zwart werd de kleur van de underground, de mode- en de kunstwereld. Zelfs toen zwart begin  jaren negentig z’n weg vond naar de  massamarkt, bleef dat zo.      Modewet: als iets wordt verguisd, is een wederopstanding  zelden  ver weg. Matthew M. Williams, de ontwerper  van Givenchy en het bij jongeren  geliefde Alyx, is bijvoorbeeld dol op zwart met zwart.   Bij   Balenciaga,  een merk dat ook een jong publiek heeft, of in elk geval jonge fans, zijn  de laatste seizoenen veel   geheel zwarte outfits te zien. Op straat zie je niet alleen emo’s, maar ook modeminnende  jongeren weer vaker helemaal in het zwart.     Er zijn vijftigers  die sinds hun tienerjaren hoofdzakelijk in het zwart hebben gelopen of in elk geval bijna altijd iets zwarts aanhebben Een goed moment  voor de nieuwe  modetentoonstelling in het Kunstmuseum in Den Haag:   Balenciaga,  meesterlijk zwart. Geen expositie over het huidige  Balenciaga, maar dat van oprichter Cristóbal Balenciaga zelf, de Spaanse ontwerper die het huis in 1919  begon in San Sebastián  en  het vanaf 1937  voortzette in Parijs. Hij sloot de deuren van zijn salon in 1968, vier jaar voor zijn dood op 77-jarige leeftijd. Zijn  carrière lang  maakte hij   uitsluitend haute couture.       Op  de tentoonstelling, die eerder  te zien was in  Musée Bourdelle in Parijs en het  Kimbell  Art Museum in het Amerikaanse Fort Worth,    worden uitsluitend  zwarte ontwerpen getoond. De enige kleuren komen  van een lint, een bontrandje  of een ander detail. Balenciaga maakte  kleding in andere kleuren dan zwart en hij gebruikte ook  gedessineerde stoffen, maar zwart was favoriet. Hij was de eerste moderne ontwerper die zo radicaal koos voor zwart.     Anders dan de ontwerpers die de kleur tien jaar na zijn dood  omarmden, hield  Balenciaga niet van  zwart  om de rouwassociaties  die de kleur  oproept. „Voor hem was zwart  een middel om zich te kunnen concentreren op vorm”, zegt  Miren Arzalluz,   directeur van Palais Galliera, het Parijse modemuseum dat de tentoonstelling  samenstelde.  Tussen 2006 en 2013 was ze  curator van   Museo Cristóbal Balenciaga in Getaria, de geboorteplaats van Balenciaga en die van haar. „Bij een zwart kledingstuk is er niets dat afleidt van het silhouet.” Ook zijn toiles,  proefmodellen,  voerde hij uit in zwart katoen in plaats van het gebruikelijke wit.       Balenciaga is beroemd    om zijn uitgesproken, vaak   geometrische     vormen: rokken als twee ballonnen op elkaar, een avondcape als een grote bol, een mouwloze jurk in de vorm van een driehoek, van achter langer dan van voren, alles altijd perfect uitgevoerd. Een van zijn topstukken  is de ‘4-sided cocktail dress’ uit 1967, een jurk die van vier kanten gezien een trapezevorm heeft en is gemaakt van   gazar, een stijve zijden stof die speciaal voor hem werd ontworpen  en die berucht is omdat ’ie moeilijk te verwerken is. De jurk ‘hangt’ met twee kettinkjes aan de schouder. Het is  niet het soort ontwerp  dat in eerste instantie bedoeld is om een vrouw  mooier te maken, eerder is het een draagbaar sculptuur: elegant,  maar dwingend. De  kleur draagt daaraan bij.  Imagoconsulenten en kleuradviseurs  mogen  graag vertellen dat zwart hard en oud maakt en  donkere kringen onder de ogen benadrukt, zeker bij mensen die geen donkere ogen en natuurlijk donker haar hebben. Voor de echte liefhebbers   is het  nooit een punt geweest. Iedereen die zwart draagt, weet best dat je huid meer gaat stralen van paars, blauw of wit. Je draagt zwart niet om er mooier van te worden,  maar omdat je van zwart houdt.  Zwart is een kleur – als we het voor het gemak een kleur noemen, want het wordt net als wit gezien als een non-kleur – die in de natuurlijke omgeving  eigenlijk  niet voorkomt, en daarom altijd opvalt, ook al knalt het niet.      Nou ja: dat zwart  afkleedt, om dat ouderwetse woord maar eens te gebruiken,  kan  een mooie bijvangst zijn.   ‘Het zwart is  zo zwart dat het je in je gezicht slaat”, schreef de Amerikaanse Harper’s Bazaar in 1938 over Balenciaga’s  eerste show in Parijs. „Dik, Spaans zwart, bijna fluwelig, een sterrenloze nacht.”   Balenciaga  was niet verantwoordelijk voor het introduceren van zwart „als kleur van elegantie en niet van verdriet”, zoals Arzalluz het omschrijft.    Chanel was in 1926   met haar  eerste  petite robe noire gekomen, tot op de dag van vandaag een klassieker. Westerse mannen   kleedden  zich vanaf de jaren dertig van de negentiende eeuw al steeds   zwarter. Eerst de jas, daarna de broek en aan het eind van het decennium ook de das. „Alsof we allemaal naar een of andere begrafenis gaan”, zei dichter Charles Baudelaire (1821-1867) daarover. Niet dat hij dat een probleem vond. „Een eenvormig rouwuniform is een teken van gelijkheid.”  ‘Balenciaga’s zwart is  zo zwart dat het je in je gezicht slaat. Dik, Spaans zwart, bijna fluwelig, een sterrenloze nacht’ Modieuze vrouwen begonnen zwart  aan het eind van die eeuw te dragen, vooral  in de avond. Societyvrouw Virginie  Amélie Avegno Gautreau draagt op  het schilderij Madame X, van de  Amerikaanse schilder John Singer Sargent, een zwarte  jurk  die overduidelijk niets met rouw van doen heeft: mouwloos, diep uitgesneden, de smalle schouderbandjes  versierd met steentjes. Rond  de eeuwwisseling   werd zwart ook geliefd bij werkende vrouwen, met name vrouwen die  nieuwe beroepen als telefoniste of typiste hadden, of in een winkel werkten, zegt  Madelief Hohé, modeconservator bij het Kunstmuseum. „Voor hen was zwart een manier om er als vrouw netjes en neutraal uit te zien.” De inspiratie voor Chanels kleine zwarte jurkje kwam van   hen, aldus Hohé.  De geschiedenis van zwart als modekleur gaat nog verder terug. Al eind  vijftiende eeuw werd aan het  Spaanse hof  zwart  buiten de rouw gedragen. Zwarte kleding  was  een  statussymbool in Spanje, want duur.  Om een diepe tint zwart te krijgen, waren meerdere verfbaden nodig. Bovendien werden   de verfstoffen vaak van  de  andere kant van de wereld  gehaald.   De Spanjaarden namen de zwarte  mode mee naar Nederland. Voor de  protestantse Nederlanders was  het dragen van de kostbare maar ingetogen kleur  „een bescheiden manier  om te laten zien dat je geld had”, zegt Hohé.  „Voor mij zit in de kleur zwart een verbondenheid tussen Nederland en Spanje.”  Was het gebruik van zwart voor  Balenciaga   ook  een  uiting van zijn Spaanse identiteit? Zelf heeft de notoir persschuwe   ontwerper  er nooit iets over gezegd.  Wel had hij een groot archief met  Spaanse kleding uit de negentiende eeuw, grotendeels zwart. In de achttiende eeuw werd in Spanje veel kleur werd gedragen. Na de  Franse invasie in 1808 werd zwart een manier om de eigen identiteit te benadrukken.                    Iedereen die veel zwart draagt,  weet dat zwart lang niet altijd even zwart is: er bestaat bruin zwart, rood zwart, groen zwart, grijs zwart en zwart zwart. Glanzend zwart is anders dan mat zwart. Voor de preciezen  onder de zwartliefhebbers combineert zwart daarom niet altijd per se goed met zwart, maar het maakt zwart ook een rijkere   kleur dan veel mensen denken. Balenciaga maakte optimaal gebruik van de  nuances binnen zwart. De  wollen bovenkant van een jurk heeft een  andere kleur dan de zijden  rok ervan,   een satijnen  strik vormt een spannend contrast  met het matte zwart  van een fluwelen jurk. Pailletten en kralen  weerkaatsen het licht en maken zwart feestelijk,  stoffen met driedimensionale, ingeweven dessins brengen verschillende nuances zwart bijeen.      De ontwerpen van Cristóbal Balenciaga laten nog iets anders zien.  Tijdloosheid is een kwaliteit die graag wordt toebedeeld aan goede mode uit de twintigste eeuw, en weinig mode uit die tijd  is zo goed als die   van Cristóbal Balenciaga. „De meester van ons allemaal” noemde Christian Dior hem, en je begrijpt  nog altijd waarom.    Zwart, ook als het  niet op het hoogtepunt van zijn populariteit is, is zelden echt ouderwets. Voor wie duurzamer met mode om wil gaan, is zwart  een zegen Maar de gekleurde stukken van Balenciaga zijn toch net een tikje minder tijdloos dan zijn zwarte (en oké, zijn witte). Zeker sinds er  geen ijzeren roklengtewetten en andere strenge stijldictaten meer bestaan, is er niets dat  mode zo dateert als kleur – die  roze pakken voor vrouwen die dit voorjaar   zo in de mode waren, zijn volgend jaar vooral erg 2022. Maar zwart, ook als het  niet op het hoogtepunt van zijn populariteit is, is zelden    echt ouderwets. Voor wie duurzamer met mode om wil gaan, is zwart  een zegen.    Hoe indrukwekkend  en inspirerend de ontwerpen van Cristóbal Balenciaga ook zijn, na   zoveel jaar  zwarte mode is het onmogelijk nog  helemaal te voelen hoe gedurfd  Balenciaga’s keuze voor zwart was.  Toch is het nog steeds mogelijk om met zwart een statement te maken.            In 2021 bezocht Kim Kardashian in een geheel zwarte outfit, die ook haar gezicht bedekte, het Met Gala in New York.    De  outfit – korte strakke jurk met sleep, legging die overliep in laarzen, handschoenen, gezichtsbedekking –  leek zowel een   verwijzing  naar  de donkere (corona)tijd, als een   commentaar op beroemdheid:  Kardashian was anoniem  en  dankzij haar uitgesproken  vormen herkenbaar tegelijk. Het is  een van de interessantste modemomenten van de laatste jaren.     De outfit werd ontworpen  door Demna, sinds 2015  verantwoordelijk voor Balenciaga. Demna (zijn achternaam gebruikt hij niet meer)  heeft verklaard  een groot bewonderaar te zijn van Cristóbal Balenciaga, maar ook dat het „nergens op slaat   elk seizoen een ballonjas te maken à la Balenciaga”, of überhaupt te proberen zijn perfectionisme te benaderen. Wat Demna wel heeft begrepen: hoeveel impact kleding kan hebben, als er niets is dat afleidt van het statement.  Vanaf 24 september, Kunstmuseum  Den Haag ||https://www.nrc.nl//nieuws/2022/09/01/zwart-is-altijd-wel-in-de-mode-a4139563
2022-09-02||Een gietijzeren vijzel van Bruno Ninaber van Eyben||Heimwee kun je krijgen naar de twee decennia dat zowel de straatkrantverkoper als de minister-president ontwerpen van Bruno Ninaber van Eyben op zak had. We hebben het over de periode 1982-2001, de jaren van de door hem ontworpen guldenmunten.  In talloze portemonnees zaten stuivers, kwartjes, guldens en knaken met een gestileerd silhouet van een iets omhoog kijkende koningin Beatrix. Ninaber van Eyben (1950) ontwierp ook de Nederlandse zijde van de eerste euromunten, met een kleinere Beatrix omringd door een sterrenhemel, maar die wekken minder nostalgie op. Lees meer in NRC Magazine #11 Ninaber van Eybens   ontwerpen zijn beroemd, hijzelf is slechts bij ingewijden bekend. Dat is het lot van de functionalist, de maker van stille, dienstbare ontwerpen die tot in de kleinste details zijn doordacht. „Meer zou onnodig zijn, minder onmogelijk”, is zijn variant op het bekende ‘less is more’-credo.  Zijn werkwijze leidde tussen 1973 en 1984 tot drie nog altijd modern aandoende horloges, waarvan het halshorloge – een klokje aan een rubberen koord – is opgenomen in de collectie van het Museum of Modern Art in New York. Voor Randstad ontwierp hij  diverse relatiegeschenken, zoals een bonbonnière en een  papercliphouder. En deze vijzel, een eindejaarsgeschenk bij de millenniumwisseling voor de 40.000 medewerkers van het uitzendbureau. Ninaber van Eyben heeft een showroommodel beschikbaar gesteld. De kom is gemaakt bij een Nederlandse ijzergieter, de stamper van esdoornhout komt uit Italië. Om te voorkomen dat kruiden blijven plakken aan het metaal is de vijzel in Zweden met olie ingebrand. De rand van de kom is een handgreep. Veel praktischer dan een stenen vijzel, zegt hij. Hij hoopt  dat zijn ontwerp uitnodigt tot fijne maaltijden en gastvrijheid. Tot 15 september kunt u via ribbensgeeftdoor@nrc.nl laten weten waarom u deze vijzel graag wilt hebben. De mooiste motivatie wint. In het volgende nummer van NRC Magazine  maken  we de winnaar bekend. De door Jan van der Vaart ontworpen blokjesvaas uit het vorige Magazine is voor Carla van Egmond, die in juni een hersenbloeding kreeg. „Van de fysiotherapeut moet ik in blokjes gaan denken: door de dag in blokjes in te delen moet er weer wat rust in mijn hoofd komen. Deze vaas kan me  helpen herinneren het rustig aan te doen.” Meer afleveringen 
				Ribbens geeft door
			||https://www.nrc.nl//nieuws/2022/09/01/een-gietijzeren-vijzel-van-bruno-ninaber-van-eyben-a4139995
2022-09-02||Conditie en alertheid vereist in De Bodyguard. Toch zag niemand dat Hans Klok voorbij fietste||Er stonden mensenlevens op het spel woensdagavond. In De Bodyguard  bij WNL moesten tien kandidaten eerst hun eigen lichaam afbeulen voor ze als beloning  dat van een ander mogen beschermen. En in Five Days Inside bij RTL5 zagen we revalidatie-verplegers oneindig geduldig bezig met mensen die bijna het leven lieten. Hoe meer dreiging van criminelen, wappies of boze burgers, hoe meer werkgelegenheid voor beveiligers. Ministers en journalisten, beroemdheden en burgemeesters, Tweede Kamerleden en schrijvers kunnen niet meer over straat zonder een paar opvallende onopvallenden in hun buurt.  De Bodyguard  voorziet in de toenemende vraag  door vast tien kandidaten klaar te stomen voor het vak. Welmoed Sijtsma (van Op1) is de presentator van het programma dat qua genre ergens tussen een talentenjacht en een survivalprogramma inzit. De trainers zijn Nico en Malcom, zij ontlenen hun status als veiligheidsexpert aan de beroemde body’s die ze beveiligden (Lady Gaga, Martin Garrix). Ze  beginnen hun spoedcursus met fysieke afmatting. Je hoeft geen 2 meter te zijn en 120 kilo om een goede beveiliger te zijn, zeggen de mannen. Als je maar  alert bent, vindingrijk en fit. Dus hardlopen in het rulle zand. Kandidaat Henk, 2 meter en 120 kilo, redt het nauwelijks. Niemand zag dat hij achterbleef: iedereen nog een rondje,  nu  mét Henk. Bingo, een kandidaat gaat al over z’n nek. Goochelaar Hans Klok  kwam ondertussen langs fietsen, er stond een man in een konijnenpak langs de weg, een meisje met rode ballonnen kwam voorbij. Bijna niemand zag het.    Daarna kwam het aan op handigheid, discretie en doorzettingsvermogen. Twee aan twee moesten de kandidaten  een tafel reserveren voor een beroemdheid in een Amsterdams restaurant. Best leuk om te zien wie zich door de restaurantbaas liet afpoeieren of juist verleiden om de naam van hun  beroemdheid prijs te geven. Maar mij duurt het allemaal net even te lang. Na vijf keer hetzelfde riedeltje in het restaurant plus de evaluatie daarna, kende ik de zichtlijnen en nooduitgangen wel. Dan het lijfsbehoud in Five Days Inside. Interessante locatie: de afdeling voor vroegintensieve neurorevalidatie in Tilburg. Presentator Eddy Zoëy pakte zijn koffer in om er vijf dagen te verblijven, en vertelde tegen de camera dat het  heftig zou worden met de comapatiënten die daar lagen. Die lagen er niet, wel mensen die uit coma waren, maar nog bij lange na niet bij bewustzijn. Heftig, vond Eddy Zoëy. En dat was het ook. Drie net volwassen jongens waren er terechtgekomen na een auto-ongeluk. Nog een verkeersslachtoffer, een moeder, haar meerijdende zoon was er vanaf gekomen met een hersenschudding. En dan nog een  man die van de trap was gevallen, op zijn haarloze schedel geen winkelhaak maar een  kledingrek aan littekens.  Maar wat nou zo  jammer is, je zou zo graag meer willen horen van de ouders, familie  of het verplegend personeel. Maar dat is de opzet van het programma niet. Het gaat óók om de presentator die als een soort thermometer op een locatie wordt binnengebracht. De kijker kijkt door zijn ogen, en daarna vertelt hij ons nog eens wat hij zag én wat daarvan de weerslag op hem is. En veel meer dan wat algemeenheden kun je dan niet verwachten. Ja, natuurlijk moeten we onze „blessings” tellen en blij zijn dat onze familieleden niet in coma liggen. Ongetwijfeld is het  leven van de ouders veranderd in een „nachtmerrie waaruit je niet wakker wordt”.  Ik twijfel niet aan de oprechtheid van Eddy Zoëy, die zal menen wat hij zegt en hij leek echt  aangedaan door wat hij zag. En nogmaals, het is een goed gekozen locatie en knap dat  de tv-ploeg er zo lang mocht filmen. Maar liefst zou je zelf kijken en voelen, zonder tussenkomst van een  levend klankbord.    
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/01/conditie-en-discretie-vereist-in-de-bodyguard-maar-soms-duurt-het-net-te-lang-a4140420
2022-09-02||Sri Lanka en IMF bereiken akkoord over lening van 2,9 miljard dollar||Noodlijdend Sri Lanka en het Internationaal Monetair Fonds (IMF) hebben donderdag een akkoord bereikt over een lening van 2,9 miljard dollar (2,9 miljard euro). Het bedrag moet bijdragen aan het stabiliseren van de Sri Lankaanse economie, die al maanden in diepe crisis verkeert. In ruil voor de lening moet het land een aantal hervormingen doorvoeren. Zo zal het belastingstelsel moeten worden aangepast: de inkomstenbelasting moet „progressiever”, de vennootschapsbelasting en btw-heffingen moeten breder. Het IMF wil bovendien dat de impact van de huidige crisis op de „armen en kwetsbaren” wordt verzacht door de sociale voorzieningen te verbeteren. De overeenkomst is nog niet definitief: de top van het IMF moet deze nog goedkeuren. Al maanden verkeert Sri Lanka in een economische crisis, volgens analisten de ergste sinds de onafhankelijkheid in 1948, met maatschappelijke onlusten en (gewelddadige) protesten tot gevolg. De toeristische sector werd geraakt door de bomaanslagen in Colombo in 2019 en de coronapandemie kwam daar nog overheen. Vervolgens veroorzaakte de oorlog in Oekraïne grote prijsstijgingen van producten als olie en andere brandstoffen, wat veel Sri Lankanen raakt. ||https://www.nrc.nl//nieuws/2022/09/01/sri-lanka-en-imf-bereiken-akkoord-over-lening-van-29-miljard-dollar-a4140418
2022-09-02||Serena Williams door naar derde ronde US Open||Serena Williams (40) is door naar de derde ronde van de US Open in New York na haar zege op de Estse tennisser Anett Kontaveit, de nummer twee van de wereld. De wedstrijd eindigde in 7-6 (4), 2-6, 6-2. De 23-voudig grandslamwinnares eindigde de partij na 2 uur en 27 minuten met een lovegame, op de service van Kontaveit. Na afloop van de wedstrijd zei Williams niet verbaasd te zijn over haar overwinning. „Ik ben gewoon Serena. Hoe ik het gedaan heb? Nou, ik ben best een goede speler.” In de derde ronde neemt Williams het vrijdag op tegen de Australische Ajla Tomljanovic. Ook komt ze donderdag samen met haar zus, Venus Williams, uit in het dubbelspel. Enkele weken geleden zei Williams in een Vogue-artikel na te denken over het einde van haar tenniscarrière en fantaseerde ze over ‘Serena 2.0’. Hoewel ze geen specifiek moment noemde waarop ze wil stoppen, liet ze weten dat haar afscheid als tennisster nadert. Aangenomen wordt dat deze US Open haar afscheidstoernooi is, al blijft ze hier geheimzinnig over. „Ik ben daar behoorlijk vaag over geweest, hè”, zei Williams. En: „Ik blijf vaag, want je weet het nooit.”||https://www.nrc.nl//nieuws/2022/09/01/serena-williams-door-naar-derde-ronde-us-open-a4140417
2022-09-02||Atoomagentschap op weg naar kerncentrale terwijl omgeving wordt beschoten||Een groep experts van het Internationaal Agentschap voor Atoomenergie (IAEA) is donderdagochtend op weg naar de door Rusland bezette kerncentrale van Zaporizja in Zuid-Oekraïne, terwijl de omgeving rondom de centrale wordt beschoten. Rafael Grossi, hoofd van het agentschap, heeft tegen persbureau Reuters gezegd dat het bezoek aan de centrale doorgaat ondanks „toegenomen militaire activiteit in het gebied”. Rusland en Oekraïne beschuldigen elkaar van de beschietingen. „Nu we zo ver zijn gekomen, stoppen we niet”, aldus Grossi. De missie van de veertienkoppige IAEA-delegatie begon eerder deze week. Donderdag legt de groep het laatste deel af: de experts reizen van de Oekraïense stad Zaporizja naar de plaats Enerhodar, die de kerncentrale huisvest en sinds maart door Rusland wordt bezet.  Afgelopen maanden werd ‘Zaporizja’, de grootste kerncentrale van Europa, meermaals beschoten, waardoor grote vrees ontstond voor een onveilige situatie. Grossi noemde het risico op een nucleaire ramp als gevolg van die beschietingen eerder „zeer reëel”. Naar het bezoek van het atoomagentschap werd lang uitgekeken. Omdat de centrale in bezet gebied ligt, moeten de onderzoekers het front oversteken. Oekraïne en Rusland moesten daarom allebei de veiligheid van de veertienkoppige delegatie garanderen voordat deze kon vertrekken. Dat vergde een onderhandelingsproces dat weken in beslag nam.  Sommige landen hopen dat het agentschap de crisis rond de centrale kan oplossen, maar Grossi temperde deze verwachtingen. „We hebben een zeer belangrijke taak uit te voeren: de werkelijke situatie inschatten en zo goed mogelijk helpen om de situatie te stabiliseren.”||https://www.nrc.nl//nieuws/2022/09/01/atoomagentschap-op-weg-naar-kerncentrale-terwijl-omgeving-beschoten-wordt-a4140416
2022-09-02||Brand Mariapeel onder controle, mogelijk nog een aantal dagen nablussen||De brand in natuurgebied de Mariapeel nabij het Limburgse dorp Griendtsveen lijkt sinds woensdagavond onder controle. De brandweer is aan het nablussen, wat mogelijk nog een aantal dagen in beslag neemt. Dit meldt de veiligheidsregio Limburg-Noord. Tot nu toe is zo’n veertig hectare van het natuurgebied verbrand. Het vuur werd woensdagochtend ontdekt door een vogelspotter. In de loop van de dag breidde de brand zich snel uit. Om die te blussen is een groot aantal blusvoertuigen, enkele defensiehelikopters en een team gespecialiseerd in natuurbrandbestrijding ingezet. Volgens Omroep Brabant kregen omwonenden het dringende advies hun huis te verlaten, maar leken de meeste bewoners daar de noodzaak niet van in te zien.  De 42 hectare natuur die woensdag werd verwoest, is een fractie van de 710 hectare natuur die twee jaar geleden in het aangrenzende natuurgebied de Deurnsche Peel verloren ging. De brand woedde toen vijf dagen en bleef daarna nog twee maanden smeulen. Dit was voor Nederland de grootste natuurbrand in de afgelopen decennia. ||https://www.nrc.nl//nieuws/2022/09/01/brand-mariapeel-onder-controle-mogelijk-nog-een-aantal-dagen-nablussen-a4140415
2022-09-02||Gorbatsjov, de intellectueel die zijn land per ongeluk uiteen zag vallen|| Michail Gorbatsjov, de laatste president van de Sovjet-Unie, overleed dinsdag op 91-jarige leeftijd. In het buitenland wordt hij gevierd als de man die de weg plaveide voor het uiteenvallen van de Sovjet-Unie. Veel Russen verwijten hem juist het Russische imperium te hebben verkwanseld, vertelt Ruslandkenner Hubert Smeets. Wat is de erfenis van Gorbatsjov?||https://www.nrc.nl//nieuws/2022/09/01/gorbatsjov-de-intellectueel-die-zijn-land-per-ongeluk-uiteen-zag-vallen-a4140414
2022-09-02||VN beschuldigen China van &#8216;ernstige mensenrechtenschendingen&#8217; tegen Oeigoeren||China heeft zich schuldig gemaakt aan ernstige mensenrechtenschendingen tegen de Oeigoeren in de autonome regio Xinjiang. Dat staat in een langverwacht rapport van de Verenigde Naties dat woensdagavond werd gepubliceerd.  In het rapport stellen onderzoekers dat ze geloofwaardig bewijs van marteling hebben ontdekt. Volgens hen worden de rechten van Oeigoeren en andere islamitische minderheden aan banden gelegd door een „systeem van willekeurige detentie”. Ook stellen ze dat de gevangenen in de zogenaamde „heropvoedingskampen” worden mishandeld en dat sprake is van seksueel geweld. Ook bestaan volgens de onderzoekers serieuze aanwijzingen dat de Oeigoeren gedwongen medische behandelingen krijgen, waaronder gedwongen anticonceptie.  In het rapport stellen de VN dat China onmiddellijk stappen moet ondernemen om „alle individuen die willekeurig van hun vrijheid zijn beroofd” vrij te laten. Hoewel de VN zeggen dat niet met zekerheid kan worden vastgesteld hoeveel mensen door de regering werden vastgezet, schatten mensenrechtenorganisaties dat meer dan een miljoen Oeigoeren worden vastgehouden in de regio Xinjiang, die in het noordwesten van China ligt.  De Chinese regering, die het rapport van tevoren inzag, ontkent de beschuldigingen en zegt dat de kampen bedoeld zijn om terrorisme te bestrijden.  Aan het rapport werd drie jaar lang gewerkt. De publicatie werd meerdere keren uitgesteld, mede omdat China druk uitoefende op de VN om het document niet uit te geven. Peking noemde het rapport een door het Westen georganiseerde „farce”.  De publicatie werd ook uitgesteld omdat Michelle Bachelet, de Hoge Commissaris voor de Mensenrechten van de VN, haar bevindingen van een zesdaagse reis door Xinjiang nog in de publicatie wilde verwerken. Op die reis kreeg ze onlangs veel kritiek, omdat ze een publiekelijke veroordeling van het geweld tegen de Oeigoeren achterwege liet. ||https://www.nrc.nl//nieuws/2022/09/01/vn-beschuldigd-china-van-ernstige-mensenrechtenschendingen-tegen-oeigoeren-a4140413
2022-09-02||In Zandvoort kun je blijkbaar niet hardop zeggen dat je tegen de Formule 1 bent||De terreinwagen  onder de rolstoelen, zo kun je het voertuig  noemen waarop Bastiaan Toorenent zich voortbeweegt.  De  theatermaker   lijdt aan een stoornis aan de zenuwen, waardoor zijn benen op onverwachte momenten  uitvallen. Dankzij de  ‘balansrolstoel’ – een compact wagentje  met dikke banden – kan hij gewoon  de mulle  zandpaadjes in de duinen achter zijn huis  op, om zijn twee honden uit te laten.    Tot drie weken geleden, toen was er ineens een hek. Het Kraansvlak, zoals het duingebied achter Toorenents huis heet, was   niet meer toegankelijk. Reden: de Dutch Grand Prix, waarvan dit weekend de tweede editie in deze eeuw wordt verreden. Het circuit ligt een kilometer verderop. Toorenent gaat de verslaggever voor door de duinen, op zijn balansrolstoel. Na een meter  of 200 stuiten we op  de hekken. „Ik snap dat ze in het weekend van de race willen voorkomen dat mensen stiekem gaan kijken, maar waarom moet het gebied zo lang van te voren al dicht?” Toorenent is niet de enige inwoner uit zijn wijk die zich opwindt  over de afzetting van dit openbare gebied, zegt hij. „Ik heb meerdere buurtbewoners gesproken, ook Formule 1-fans, die zich afvragen: wat is dit nou?”  Zandvoort heeft er zin in, de tweede Dutch Grand Prix. Na de succesvolle editie van vorig jaar – stralend weer, soepele organisatie, zege van  Max Verstappen    – is het zelfvertrouwen in ’s lands oudste badplaats groot. Je ziet het meteen als je   het dorp binnenrijdt:  de wit-met-zwartgeblokte Grand Prix-vlag wappert aan ontelbaar veel gevels.        „Fenomenaal”, vond Peter Tromp de editie van vorig jaar.  Zelf draaide  de voorzitter van de lokale ondernemersvereniging en – tot voor kort – uitbater van  een kaashandel „het slechtste weekend van het jaar”, vertelt hij  in de opslagruimte van zijn voormalige winkel.   Sindsdien  heeft hij net als de andere  middenstanders „écht de vruchten geplukt” van alle   internationale aandacht voor Zandvoort. „Sinds 1981 heb ik nog nooit zo’n goed seizoen gehad.”  De mobiele toiletten staan klaar voor de Grand Prix. Foto Aurelien Goubau 
 De terugkeer van de Formule 1, zegt Tromp,  „heeft Zandvoort op een fantastische manier op de kaart gezet.”  Waren bewoners en ondernemers vorig jaar  nog  een tikje  afwachtend, bij deze editie  laten ze alle reserves varen. De Grand Prix  van komend weekend  wordt nog groter en drukker dan vorig jaar, toen de organisatie vanwege coronabeperkingen een derde van de tickets plus de volledige randprogrammering moest  schrappen. Van donderdag tot en met zondag (de dag van de race) worden op het circuit alleen al zo’n 400.000 bezoekers verwacht. In het dorp zijn podia met live muziek, een reuzenrad en een kartbaan voor kinderen.   Wat  bijdraagt aan de plaatselijke  voorpret, is dat de natuurbeschermers    zich deze keer gedeisd houden.   Vorig jaar diende vijf dagen voor de race nog een kort geding  tegen de organisatie van de Dutch Grand Prix, over de stikstofuitstoot tijdens het evenement. Dit jaar maakt Stichting Duinbehoud, een van de procedurerende partijen,  geen gang naar de rechter, laat directeur Marc Janssen weten. In plaats daarvan wacht Duinbehoud  het hoger beroep af van twee zaken bij de Raad van State. Zandvoort heeft  zich collectief achter de Grand Prix  geschaard, zo lijkt het. De  bewoners die  niets met Formule 1 hebben of de mensenmassa’s liever kwijt dan rijk zijn, houden op dit moment even strategisch hun mond. Zandvoortenaren hangen massaal de F1-vlag uit. Foto Aurelien Goubau  Dat geldt niet voor Bastiaan Toorenent. Als GroenLinkser is hij principieel tegenstander van autoraces: slecht voor milieu en natuur. Hij weet ook dat hij in Zandvoort tamelijk alleen staat in die opvatting – en hij gunt de andere Zandvoortenaren hun feestje. Hij begrijpt zelfs  dat de lokale GL-fractie, waarvoor hij sinds vorig jaar ondersteunend werk doet, destijds  vóór een gemeentelijke subsidie aan de Grand Prix stemde. „De druk was zo hoog dat ze bij een tegenstem niets meer voor elkaar hadden gekregen in de raad.”    Wat hij níet snapt, is dat je in Zandvoort blijkbaar niet hardop kunt zeggen dat je  tegen de Formule 1 bent. Nadat hij op twee besloten Zandvoortse Facebookgroepen foto’s had geplaatst van de hekken in de duinen, kreeg hij naar eigen zeggen tal van scheldpartijen in de commentaren en in zijn mailbox – waaronder „bedreigingen met een pak rammel”. Toch is hij niet van plan zijn mond te houden, zegt Toorenent. „Ik ben niet bezig met wat anderen vinden van wat ik zeg.” Hoe zit het nou precies  met de hekken op het Kraansvlak? Een woordvoerder van het Zandvoortse gemeentebestuur laat weten dat er „vele kilometers hekken in het duingebied geplaatst”  worden, „en dat doe je niet in een paar dagen”. Organisator Dutch Grand Prix zegt dat  het plaatsen van hekken drie weken van te voren „niet extreem vroeg”  is „bij zo’n mega-evenement”.  De hekken, zegt een woordvoerder, zijn ook  „een signaal”   voor mensen die  stiekem het circuit op zouden willen glippen op de dag van de race. „Ze moeten weten dat ze er niet heen kunnen.” Zowel de gemeente als de Dutch Grand Prix vindt het „heel vervelend”  als Zandvoorters overlast ervaren van de hekken. Voor dat laatste is een oplossing gevonden. Bastiaan Toorenent neemt de verslaggever mee naar een clandestiene opening in het hek. Met dank aan een opstandige  buurtbewoner en diens gereedschapskist, vertelt hij.  De hondenbezitters en andere wandelaars uit Nieuw-Noord kunnen alsnog de duinen in. „Verderop zit nog een opening”, zegt Toorenent terwijl hij op  zijn rolstoel  door het hek glipt.  „Steeksleutel nummer zeventien.”        Foto Aurelien Goubau||https://www.nrc.nl//nieuws/2022/09/01/de-natuurbeschermers-houden-zich-nog-even-gedeisd-in-zandvoort-a4140395
2022-09-02||Column | ‘Wat voor anderen een borrel is of een joint, is voor jou een klap in je gezicht’||Begin deze eeuw was er een periode waarin ik, wanneer de combinatie van het leven, mijn persoonlijkheid en de puberteit me te veel werd, mezelf weleens een mep in het gezicht gaf. Niet ter afstraffing maar om even, door de schok van de tik, me uit een stemming of een piekerlus te halen. Ik schoot ervan wakker, dacht van hé, waar ben ik mee bezig, ik moet ophouden, zowel met mezelf te slaan als met te malen.  Het werkte altijd, maar het was natuurlijk slechts een tijdelijke oplossing in plaats van een constructieve. Ik deed het steeds vaker tot ik op mijn negentiende mijn neus zo’n oplawaai gaf dat er een stortvloed aan bloed over mijn lippen en kin klaterde. Toen besloot ik hulp te zoeken.  Inmiddels heb ik al decennia geen toevlucht meer gezocht in mijn handen, maar soms jeuken ze, vooral in tijden waarin ik nog maar een fragment van mezelf ben. Een zieke vader, onzekerheid over de energierekening, al het gedoe in het land, en pats, de palmen beginnen te weer branden. Soms praat ik er met mijn zus-de-psycholoog over. „Het is gewoon een soort verslaving”, zegt ze dan. „Wat voor anderen een borrel is of een joint, was dit jouw uitweg uit je hoofd. Je zult, net zoals alle afgekickten, je hele leven moeten uitkijken voor een terugval. Het is niet anders.” Ik dacht aan hoe ik ooit met sigaretten was gestopt. Ik stelde me gewoon voor dat ik er een opstak en denkbeeldige wolken uitblies. Dat hielp. Een tijd terug kreeg ik verdrietig nieuws over iemand van wie ik veel houd. Ik dacht terug aan dit denkbeeldige paffen, en opeens gaf ik mezelf een denkbeeldige tik. Het hielp, dat was het ergste. Tegelijkertijd met de rust kwamen me opeens alle vroegere, échte klappen voor de geest. Hoe ik me er ooit in verstopte zoals vroeger een dief een kathedraal invluchtte, de plek waar criminelen niet konden worden opgepakt omdat daar het kerkelijk recht gold en niet het wereldse. De klap werd dan een grote deur die met een knal dichtsloeg en zo de chaos buitensloot. Even was het donker en zag je sterretjes, maar dan bloeiden er vanuit het duister opeens hele rozenvensters en altaren op, begonnen stenen beelden te gloeien in waxinelicht.  Terwijl in de verte kraakbeen brak, dijde de kerk dan verder uit tot één groot stiltegebied. Tand en bot maakten plaats voor lucht. Even was je verlost van alles wat je op de hielen zat. Even gutste het hier en nu in warme golven over lippen en kin.  Even was er vrede, ook al was het denkbeeldig. ||https://www.nrc.nl//nieuws/2022/09/01/schuilkerk-a4140386
2022-09-02||Column | De VVD zoekt een voorzitter, ‘leuk joh’||Eric Wetzels (63), eigenaar van een bedrijf in fluorplastic, zei in april tegen Mark Rutte dat hij zich kandidaat zou stellen als voorzitter van de VVD. Ze waren op het landgoed van vastgoedhandelaar Cor van Zadelhoff in Breukelen voor een etentje met ministers en Kamerleden van de VVD: honderd ondernemers betalen elk jaar drieduizend euro om erbij te zijn, het geld is voor de VVD. Rutte zei dat Wetzels dat zeker moest doen. Leuk joh. Zo doet Rutte dat. Het verbaasde Wetzels ook niet dat het hoofdbestuur van de VVD daarna met een andere, eigen kandidaat kwam: oud-burgemeester van Maastricht Onno Hoes, nu voorzitter van de belangenorganisatie van makelaars. In de selectiecommissie (vijf mensen) zaten drie leden van het hoofdbestuur en Hoes is al waarnemend voorzitter. Het ging, zegt Wetzels op dinsdagmiddag in zijn kantoor, dus zo: „Wij van het hoofdbestuur adviseren het hoofdbestuur om iemand voor te dragen van het hoofdbestuur.” De leden stemmen vanaf half september en in de VVD zoals die in de tijd van Rutte is geworden – risicomijdend, Wetzels noemt het „flets” – wint de kandidaat van het hoofdbestuur. Maar ik hoor van VVD’ers dat het deze keer anders zal gaan. En niet alleen omdat de integriteitscommissie van de VVD nu onderzoekt of Onno Hoes wel lobbyist voor de makelaars én partijvoorzitter kan zijn. Sinds een meerderheid van de leden tegen de stikstofplannen stemde van VVD-minister Christianne van der Wal, op een congres in juni, is er onrust in de VVD. Volgens Eric Wetzels is „de geest uit de fles”. De leden willen geen „klapmachine” meer zijn, hij belooft dat de VVD met hem als voorzitter zal luisteren naar ideeën en felle discussies zal toestaan waarvan de partijtop nu nog denkt dat die door kiezers worden gezien als „onenigheid”. Op het congres had hij zich geërgerd aan de „krampachtigheid” waarmee de Tweede Kamerfractie probeerde om de motie over stikstof tegen te houden. Hij is vóór de plannen, maar stemde ertegen. Het klinkt stevig, maar als je Wetzels op dinsdagavond ziet rondlopen op een partijbijeenkomst over asiel, in Driebergen: voorzichtig, bijna verlegen, vraagt hij aan VVD’ers wat ze van hem verwachten als voorzitter. Een raadslid begint over „de VVD-bubbel in Den Haag” die onder elkaar baantjes en functies verdeelt. Er is iemand die dualisme wil: „Sophie Hermans propageert nu kabinetsbeleid.” Een ander ziet „traditionele VVD-kiezers afhaken”. Na 12 jaar compromissen sluiten om mee te regeren „herkennen ze de partij niet meer”. In de zaal zit Wetzels naast een man met grijze krullen, geruit overhemd. „Een groep senioren”, zegt hij, „ziet jou wel zitten.” De man zegt ook tegen Wetzels dat hij een idee heeft voor de asielopvang: „Spuit zand op in de zee en zet alle asielzoekers op dat eiland.” Wetzels lacht. Maar was het een grap? „Ik hoop”, zegt hij aan het eind van de avond, „dat ik ook steun heb bij mensen die wat positiever denken.”||https://www.nrc.nl//nieuws/2022/09/01/de-vvd-zoekt-een-voorzitter-leuk-joh-a4140411
2022-09-02||Opinie | Radslag||Vanuit mijn raam zie  ik  het speelplein van een basisschool. De kinderen spelen buiten. Er komen langzaam twee politieagenten aanlopen. Grote breedgeschouderde mannen, allebei een bonkig kaal hoofd, een heeft een flinke baard. Ze zien er indrukwekkend uit. De politieagenten spreken de kinderen –  ik schat ze een jaar of 7 – aan. Ik stel me voor dat de kinderen met ontzag naar de politieagenten kijken. Dan maakt de agent met de  baard  een fraaie ouderwetse radslag op straat samen met twee meisjes. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/01/radslag-a4140388
2022-09-02||In het midden||Horizontaal:1.  Fryslân __! 5.  __ Klytsjko, burgemeester van Kiev 9.  Veluws dorp 10.  Trap je liever niet in 12. Dirty __’ man, Three Degrees 13.  Geestelijk leider 14.  Tegenstrijdige aansporing 16.  Opschudding 17.  Aanwijzing 19.  Betalen Brazilianen mee 22.  Dienstkleding 25.  Zo leest u dit 26.  Past na bloed of hand 28.  Vliegend schiereiland 29.  Won in 1994 en 1999 de US Open 30.  Zendt Bid, bedank, bewonder uit 31.  Blue __ Records 32.  Hup 33.  Wordt 60 vandaag 34.  Dua die New Rules zong  Verticaal: 1.  ‘Coalitie en kabinet bereiken akkoord over __’ 2.  Familielid 3.  ‘Grote natuurbrand in de __’ 4.  Evenwel 5.  Bouillon 6.  Boosheid 7.  Franse top 8.  ‘__ stijgt naar nieuw record’ 11.  Van belang 15.  Droogstaanders 18.  steenhuispuzzels.nl, bijvoorbeeld 20.  A Christmas __ 21.  Past na kerk of drank 23.  Dragen ondernemers af  24.  Waarschuwingskleur 26.  Sterkedrankkwaliteit 27.  Kachelonderdeel  Oplossing puzzel 31 augustus.  Horizontaal: 1. SIMON 5. BAGDAD 10. ANIMAL 12. RISE 13. HURST 15. RIVALEN 17. URI 18. MELA 22. AART 24. ACE 25. NOTATIE 27. DORTE 29. NICK 30. DNJEPR 31. WRATJE 32. RAYON   Verticaal: 1. SCHUD 2. MARIA 3. ONS 4. NITRAAT 5. BLIEP 6. GRAAN 7. DIL 8. ASELECT 9. DEN 11. ARMSTEN 14. URINOIR 16. VLEDDER 19. NAAKT 20. CARRY 21. REEËN 23. RIDE 25. NNW 26. TCA 28. OPA  In het midden: DIANA SPENCER ||https://www.nrc.nl//nieuws/2022/09/01/in-het-midden-a4140383
2022-09-02||ThuiskokShawarma van oesterzwam||Verwarm de oven voor op 180 graden. Rooster in een koekepan zonder olie, op middelhoog vuur de  kardemom, kruidnagel, piment, het korianderzaad en komijnzaad tot de kruiden beginnen te geuren. Verwijder de schil van de kardemompeulen en vang de zaadjes op. Maal de  specerijen samen met de peperkorrels in een vijzel of koffiemolen. Voeg de kaneel, gemberpoeder, kurkuma en sumak toe aan de vijzel of molen en meng. Veeg de oesterzwammen schoon met wat keukenpapier en scheur in reepjes. Bestrooi met lekker veel zout. Besprenkel het geheel met de olijfolie en wrijf dit goed in. Wrijf het specerijenmengsel goed in alle stukken oesterzwam en verdeel over een met bakpapier bekleede bakplaat. Halveer de tomaten en leg erbij. Rooster het geheel in het midden van de oven in circa 25 minuten goudbruin en licht krokant. Snijd voor de salade de geroosterde tomaat fijn en meng met de ui en peterselie. Beleg de flatbreads met de oesterzwam, salade en thorshi. Vouw een uiteinde naar binnen en rol strak dicht. Gril de flatbreads in circa 2 minuten per kant in een pan zonder olie op middelhoog vuur. Leg hiervoor iets zwaars (zoals een vijzel) op de flatbreads of druk aan zodat het brood een platte rol wordt. Serveer direct. VOOR 4 BROODJES: Voor de kruidenmix: Voor de leffet-shawarma: Sara Shawkat Noomi Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/01/thuiskokshawarma-van-oesterzwam-a4140380
2022-09-02||Sudoku van donderdag 1 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/01/sudoku-a4140378
