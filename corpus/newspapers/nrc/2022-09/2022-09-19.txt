2022-09-19||Hacker publiceert alvast beelden van het volgende deel van beruchte game Grand Theft Auto||Een willekeurig Amerikaans trottoir, omringd door plantenbakken. Op de achtergrond loeien politiesirenes. Een man met een korte broek, tanktop en petje rent gedecideerd naar een vrouw toe. „You do not have to do this”, klinkt het. Maar de man slaat haar met zijn rechtervuist hard in haar gezicht. „Oh shit”, zegt ze, en ze rent weg. Één omstander roept „Screw you!”, maar andere voorbijgangers gaan verder met hun leven — hier is niets aan de hand. Wie ooit een game uit de videogameserie Grand Theft Auto (GTA) heeft gespeeld, herkent de stijl van de beelden direct. Het zijn de eerste beelden van het langverwachte nieuwe deel, GTA VI, die zondag door een hacker online werden gezet. Ze zijn ongepolijst, met bugs alom aanwezig en de code die zich realtime op het scherm afspeelt. Maar ze geven wel een uniek inkijkje in de ontwikkeling van een van de meest succesvolle gamereeksen ooit. Met 169 miljoen verkochte exemplaren moet de meest recente versie, GTA V uit 2013, alleen Minecraft voor zich dulden als meest verkochte game ooit. Het lek is zo uniek dat velen de echtheid ervan direct in twijfel trokken, maar bronnen bevestigden maandag aan financieel persbureau Bloomberg dat de beelden authentiek zijn. De dader claimde vorige week ook Uber te hebben gehackt, hoewel dat niet is te verifiëren. Een 18-jarige hacker verwierf zichzelf toen toegang tot de interne systemen van het technologiebedrijf; simpelweg door zich per sms voor te doen als een hoogstaande ict-medewerker. De persoon die zondag beelden lekte van de nieuwe GTA wil een „deal sluiten”, schreef hij. De gelekte beelden bevestigen de vermoedens die al langer rondgingen over de langverwachte nieuwe GTA: daarbij moet ‘culturele sensitiviteit’ hoger in het vaandel staan. De belangrijkste verandering is dat gamers voor het eerst kunnen kiezen voor een vrouwelijke protagonist, een Latijns-Amerikaanse. De ontwikkelaars van het spel willen ook terughoudender zijn met grapjes over gemarginaliseerde groepen, aldus Bloomberg. Het personeel van Rockstar Games, de studio die GTA maakt, is volgens Bloomberg verbouwereerd door het lek. Wat voor gevolgen het heeft voor de verdere ontwikkeling van de game, die wordt verwacht in 2024, is nog niet duidelijk. Game-ontwikkelaar Neil Druckmann stak zijn collega’s een hart onder de riem. Op Twitter schreef hij: „Ooit spelen we jullie game en is dit lek niets meer dan een voetnoot op een Wikipedia-pagina.”||https://www.nrc.nl//nieuws/2022/09/19/hacker-publiceert-beelden-nieuwe-gta-a4142432
2022-09-19||ABN Amro: beter wachten met staatssteun voor energiekosten||Het gemiddelde bedrag dat Nederlandse huishoudens kwijt waren aan energie was afgelopen augustus ruim een kwart hoger dan in augustus vorig jaar. Dat blijkt uit maandag gepubliceerd onderzoek van staatsbank ABN Amro, op basis van transactiedata van een miljoen huishoudens. Afgelopen augustus betaalden Nederlandse huishoudens een termijnbedrag van gemiddeld 166 euro, tegen 132 euro vorig jaar. In AD waarschuwt ABN-hoofdeconoom Sandra Phlippen maandag desalniettemin om nog te wachten met staatssteunmaatregelen. De onderzoeksresultaten van ABN staan haaks op het dominante sentiment in de Tweede Kamer. Daar heerst het idee dat het steunpakket van 17 miljard — als compensatie voor de oplopende energieprijzen — dat vorige week uitlekte nu al te laat komt. Niet waar, vindt Phlippen: nu al met miljarden smijten is te vroeg. „Zet alles klaar om het uit te voeren, maar wacht tot het nodig is. Anders loopt de inflatie nóg verder op.” Ja, erkent Phlippen, er zijn huishoudens die plots vijfhonderd euro per maand extra moeten betalen voor energie. Maar het uitroepen van de energiecrisis, daarvoor vindt ze het nog te vroeg. Slechts een kleine groep mensen heeft immers last van uit de pan rijzende energiekosten. De bank schat dat 1,5 tot 2 procent van de Nederlandse huishoudens in augustus een termijnbedrag betaalde dat meer dan 150 procent hoger lag dan een jaar eerder. Bovendien viel de energierekening van een derde van de Nederlanders juist lager uit. De door ABN Amro berekende stijging staat in schril contrast met die van het Centraal Bureau voor de Statistiek (CBS). Dat gaat uit van 151 procent prijsstijging op jaarbasis. Deels is dat verklaarbaar door de verschillende rekenmethode. Het CBS rekent met het termijnbedrag dat wordt betaald na het afsluiten van een nieuw energiecontract. Wie dat doet krijgt hoogstwaarschijnlijk een variabel energiecontract, met termijnbedragen die meestijgen met de oplopende energiekosten. In werkelijkheid profiteert nu nog circa 44 procent van de Nederlanders van een vast energiecontract.||https://www.nrc.nl//nieuws/2022/09/19/wacht-met-steun-energiekosten-a4142431
2022-09-19||Helft advocaten slachtoffer van agressie of bedreiging||De helft van de advocaten  had afgelopen jaar te maken met agressie, intimidatie of bedreiging. In de meeste gevallen komt dat  van eigen cliënten. Een op de vijf advocaten die slachtoffer van agressie is, overweegt te stoppen met het werk. Dat blijkt uit een onderzoek in opdracht van de Nederlandse orde van advocaten (Nova) dat dinsdag verschijnt. Er werden ruim duizend advocaten ondervraagd, volgens de onderzoekers vormen zij een representatieve afspiegeling van de ruim 18.000 advocaten. Nova-bestuurslid Jeroen Soeteman stelt dat de orde „geschrokken, maar niet verbaasd” is. „Al veel langer merken we dat er een toename van agressie tegen advocaten lijkt te zijn.”  Het onderzoek brengt voor het eerst de omvang in kaart en zal tweejaarlijks worden herhaald.   In 2019 werd Derk Wiersum, advocaat van de kroongetuige Nabil B. vermoord. Korte erna werd op curator Philippe Schol een moordaanslag gepleegd. Ook werden diverse advocatenkantoren beschoten. Volgens Soeteman bellen vanwege acute dreiging wekelijks zeker twee advocaten de noodtelefoon die de orde in 2019 na de moord op Wiersum  in het leven riep.  Uit het onderzoek blijkt dat curatoren en strafrechtadvocaten het meest met agressie te maken hebben. Ook advocaten die actief zijn in het familierecht hebben vaak last van agressie, intimidatie en bedreigingen. De eigen of voormalige  cliënt is met 50 procent de meest voorkomende bron van agressie, gevolgd door de wederpartij en familieleden en bekenden van de cliënt of wederpartij. Dat curatoren, strafrecht- en familierechtadvocaten het meest met agressie geconfronteerd worden, is volgens Soeteman te verklaren doordat zij actief zijn in rechtsgebieden die diep ingrijpen in het leven van mensen. Het betreft vaak juridische kwesties waarbij respectievelijk hun bedrijf, vrijheid of bijvoorbeeld omgang met de kinderen op het spel staat.  Van de ondervraagde advocaten had 41 procent afgelopen jaar met verbale agressie te maken, 34 procent met intimidatie, 18 procent met bedreiging en 4 procent met fysiek geweld. Het gaat onder meer om zaken waarbij gedreigd wordt  de advocaat thuis op te zoeken of waarbij cliënten om zich heen slaan na slecht nieuws.  Vier op de tien advocaten maakten meerdere incidenten mee. Van slechts 5 procent van de incidenten is aangifte gedaan. Het lage percentage komt vooral doordat zij de incidenten niet ernstig genoeg achten of vinden dat dit bij het werk hoort. „Dit is geen goede manier van denken en risicovol”, vindt Soeteman. De helft van de ondervraagden zegt dat de Orde van Advocaten hen onvoldoende weerbaar tegen agressie maakte. Soeteman wijst erop dat de advocatenorde sinds vorig jaar weerbaarheidstrainingen aanbiedt. Daar leren advocaten grenzen stellen en krijgen zij praktische tips. Ook streeft de orde ernaar weerbaarheid in het opleidingscurriculum van beginnende advocaten te krijgen en worden veiligheidscans aangeboden, waarbij een gespecialiseerd bedrijf een advocatenkantoor doorlicht op hoe het veiliger kan worden ingericht.  ||https://www.nrc.nl//nieuws/2022/09/19/helft-advocaten-slachtoffer-van-agressie-of-bedreiging-a4142444
2022-09-19||Bijna 80 procent van de Nederlanders is ontevreden over dit kabinet||Lange tijd uitte het ongenoegen over politiek bij kiezers zich niet in ontevredenheid over Mark Rutte (VVD). Maar daar is verandering in gekomen. De tevredenheid over de premier is lager dan ooit, evenals over zijn vierde kabinet. En, opvallend: kiezers van drie van de vier coalitiepartijen (D66, CDA en ChristenUnie) zijn in meerderheid ontevreden over Rutte IV. Alleen VVD-kiezers zijn in meerderheid tevreden. Dat blijkt uit onderzoek van I&O Research in opdracht van NRC. Het bureau ondervroeg 2.684 Nederlanders. Een ruime meerderheid van de Nederlandse kiezers, bijna 80 procent, zegt ontevreden te zijn over het huidige kabinet – dat is een hoger percentage dan tijdens Rutte III. Premier Mark Rutte (VVD) krijgt van kiezers als rapportcijfer een 4,5 – in de zes jaar dat daar onderzoek naar wordt gedaan scoorde hij niet eerder zo laag. Nog maar drie op de tien Nederlanders zien hem als een betrouwbare premier, zeven op de tien Nederlanders vinden dat hij over zijn houdbaardheidsdatum heen is.  Het zijn teleurstellende cijfers op de eerste Prinsjesdag dat Rutte IV een begroting presenteert. Het kabinet van VVD, D66, CDA en ChristenUnie, had zich juist voorgenomen de band  tussen overheid en burger te herstellen. Maar na acht maanden regeren heeft nog maar drie van de tien kiezers vertrouwen in de landelijke overheid. Het vertrouwen in ministers (22 procent) en Tweede Kamerleden (26 procent) ligt nog lager.  „Zo’n lage tevredenheid zagen we niet eerder”, zegt opinieonderzoeker van I&O Research Asher van der Schelde. Al vanaf het begin van Rutte IV merkte hij in zijn onderzoeken „negatieve sentimenten” bij kiezers. Het kabinet heeft die gevoelens niet weg kunnen nemen. In plaats daarvan laat de ontevredenheid een stijgende lijn zien sinds januari, toen Rutte IV aantrad. In de tussentijd bleek het kabinet problemen niet op te kunnen lossen, zoals het oplossen van de problemen door de gaswinning in Groningen en het compenseren van de ouders in de Toeslagenaffaire – de reden dat Rutte III viel. Wat er wel gebeurde: de problemen stapelden zich op, deels veroorzaakt door beleid, of gebrek daaraan, van voorgaande kabinetten. Van der Schelde: „Er komt nu veel samen: asiel, stikstof, migratie, woningmarkt, dat begint zich te wreken. Mensen zeggen: er gebeurt veel, maar de regering doet niks.” Burgers zien de stijgende energieprijzen, gevolgd door de oorlog tussen Rusland en Oekraïne en de oplopende inflatie, als de belangrijkste crises van dit moment. Tegelijkertijd zijn ze ook het meest ontevreden over de manier waarop de regering omgaat met energieprijzen en inflatie, en dat geldt ook voor de krapte op de woningmarkt. Het illustreert precies waar het ongenoegen ligt. Kiezers, blijkt uit het onderzoek, vinden dat het kabinet geen visie en leiderschap toont. Ze missen ook daadkracht in het aanpakken van crises. Eerder constateerde ook het Sociaal en Cultureel Planbureau dat Nederlanders vinden dat de politiek te ver afstaat van burgers, niet goed luistert en niet  doorheeft wat hun  problemen zijn. Opvallend zijn de cijfers over D66-stemmers. In juli was 61 procent nog tevreden met het kabinet, inmiddels is dat nog maar 36 procent. Het is voor het eerst dat een meerderheid van de achterban van die partij zich ontevreden toont. Dat geldt ook voor het CDA (41 procent) en voor de ChristenUnie (40 procent). Voor die laatste partij is het overigens geen unicum, het gebeurde al in vier van de zes metingen in het afgelopen jaar. Er is één uitzondering in de coalitie: VVD-kiezers tonen zich nog in meerderheid, 70 procent, tevreden. Die zien ook in meerderheid, zo’n driekwart, geen alternatief voor Mark Rutte als premier. Opvallend is dat ook CDA-kiezers (42 procent) dat relatief vaak zeggen. Dat betekent dat een groot deel van de mensen die op de partij van CDA-leider Wopke Hoekstra stemt, hem niet als vanzelfsprekende opvolger van Rutte ziet.  Overigens krijgt niet alleen Mark Rutte een onvoldoende van kiezers – Hoekstra (4,3) en Sigrid Kaag van D66 (4,1) scoren nog lager. Van de partijleiders van de coalitie krijgt alleen Gert-Jan Segers een hoger cijfer: een 5,1.  Van alle partijleiders krijgen er maar twee een voldoende: Caroline van der Plas van de BoerBurgerBeweging wordt beloond met een 5,8. Pieter Omtzigt, het voormalige CDA-Kamerlid dat als eenmansfractie in de Kamer zit, krijgt een 7. „Omtzigt is populair bij een brede groep kiezers, van radicaal- rechts tot links”, zegt onderzoeker Asher van der Schelde. „Hij wordt gezien als iemand die nog staat voor integere politiek en betrouwbaar bestuur.” Van der Plas ontleent haar populariteit aan iets anders: „Zij wordt gezien als gewone Nederlander, die niet is losgezongen van de werkelijkheid.” 

||https://www.nrc.nl//nieuws/2022/09/19/amper-nog-vertrouwen-in-rutte-iv-a4142443
2022-09-19||Ook de bakkeljauw stijgt met 50 cent||Illustratie Stella Smienk
 Een geur van Surinaamse kruiden komt klanten van Supertoko Nawied in de Amsterdamse Molukkenstraat tegemoet. Achter de toonbank staat een grote pan met onder meer aardappelen, kouseband, kerrie en massala, voor de afhaalroti die eigenaar Mohammed Akram (59) verkoopt. Je kunt bij de zaak terecht voor Surinaamse producten, cosmetica, planten, groenten en fruit.  „Al mijn kosten zijn omhooggegaan”, zegt Akram, waarmee hij allereerst doelt op zijn inkoopprijzen. „Vooral Surinaamse producten worden duurder.” Hij wijst naar de gezouten bakkeljauw. „Twee weken geleden kocht ik die nog in voor 19 euro. Dat is nu 24 euro per doos geworden.” Surinaamse producten zijn, zo schat hij, in een jaar tijd gemiddeld zo’n 40 procent duurder geworden. Hij vermoedt dat dit komt door de gestegen kosten voor transport vanuit Suriname. „En de groothandel moet natuurlijk ook wat overhouden.” Zowat álle producten die de toko inkoopt, zijn duurder geworden, ook bijvoorbeeld de aardappelen en het vlees voor de roti. Daarbij komen hogere lasten. „De elektra is zo’n 200 euro per maand duurder geworden”, zegt Akram. Over de gasprijzen hoeft hij zich niet al te veel zorgen te maken: verwarming komt zo nodig vanuit de airconditioner.     Mohammed Akram (59) Opende 25 jaar geleden Supertoko Nawied in de Amsterdamse Indische buurt. De zaak is vernoemd naar Akrams zoon.  Surinaamse producten zijn, schat hij, in een jaar gemiddeld zo’n 40 procent in prijs gestegen Berekent Akram dat allemaal door aan de klanten? Zo weinig mogelijk, zegt hij. „In zo’n kleine winkel als deze kun je vaste klanten niet telkens uitleggen dat alles duurder wordt.” De concurrentie, zegt hij, is groot in Amsterdam-Oost. Er zijn meer Surinaamse winkels, en ook goedkope Turkse en Marokkaanse supermarkten. Toch zijn kleine prijsverhogingen onvermijdelijk. Een pak bakkeljauw is bijvoorbeeld 50 cent duurder geworden. Zo’n prijsverhoging dekt voor Akram niet de gestegen kosten. „Mijn winst gaat gewoon achteruit.”  Akram staat van negen tot zeven in de winkel voor „een paar honderd euro per dag” aan omzet. „Een minimumloon, dat is wat ik heb.” Wordt het dan niet moeilijk voor hem, als de prijzen verder stijgen? „Ach, voor iedereen is het nu moeilijk. Wat kun je anders doen? Thuiszitten vind ik helemaal niets. En ik ga niet meer voor een baas werken, ik ben bijna zestig.” Meer afleveringen 
				Duurder leven
			||https://www.nrc.nl//nieuws/2022/09/19/vooral-surinaamse-producten-worden-duurder-2-a4142349
2022-09-19||Amalia in de Glazen Koets, de Troonrede in de Koninklijke Schouwburg: weer is Prinsjesdag anders dan anders||Na twee  ongebruikelijke edities tijdens de coronapandemie is Prinsjesdag dit jaar opnieuw anders dan normaal. Wegens de renovatie van het Binnenhof is de Ridderzaal niet beschikbaar voor de gezamenlijke vergadering van de Staten-Generaal. In 2020 en 2021 moest deze uitwijken naar de Grote Kerk in Den Haag, dit keer draagt koning Willem-Alexander de troonrede voor in de Koninklijke Schouwburg.  De schouwburg, in 1766 als paleis gebouwd in opdracht van een zwager van stadhouder Willem V, is veranderd in één grote, gelijkvloerse ruimte waar ruimte is voor achthonderd genodigden. In de afgelopen twee jaar verhinderden de strenge coronamaatregelen een volle bezetting.  Volgens Jan Anthonie Bruijn, die als voorzitter van de Eerste Kamer verantwoordelijk is voor de organisatie van de gezamenlijke vergadering, is er naar meerdere alternatieve locaties gekeken, maar die bleken ofwel te klein (Kloosterkerk), te ver weg van de route (het nieuwe theater Amare) of niet geschikt voor grootschalige ontruiming bij calamiteiten (Grote Kerk).  Voor het eerst zal prinses Amalia aanwezig zijn; net als haar vader dat in 1985 was, het jaar waarin hij 18 jaar was geworden. Amalia zal niet naast de troon plaatsnemen – dat deed grootmoeder Beatrix als jonge prinses nog wel – maar op de eerste rij van hoogwaardigheidsbekleders, naast prins Constantijn en prinses Laurentien.  Met één andere traditie wordt voorlopig gebroken. De koning en koningin zullen tijdens de rit van Paleis Noordeinde en de schouwburg – en vice versa – niet plaatsnemen in de Gouden Koets, maar in de Glazen Koets. De onlangs gerenoveerde koets is dermate onderwerp van een maatschappelijk debat dat de koning het niet gepast vindt er nog langer gebruik van te maken. Op een van de zijpanelen is een historisch koloniaal taferaal geschilderd, waarbij inwoners van Suriname, de Antillen en Nederlands-Indië geschenken aanbieden aan ‘de witte Nederlandse maagd’. Willem-Alexander zei begin dit jaar „de uiteenlopende gevoelens van eenieder” goed te begrijpen. „De Gouden Koets zal pas weer kunnen rijden als Nederland daar klaar voor is. En dat is nu niet het geval.”||https://www.nrc.nl//nieuws/2022/09/19/opnieuw-geen-troonrede-in-ridderzaal-a4142427
2022-09-19||De grote bedrijfstrek naar Lviv: van kabel- tot broodfabriek||Er wordt gezongen, gebeden en een traan weggeveegd voor het leggen van de eerste steen voor een nieuwe broodfabriek bij de West-Oekraïense stad Lviv. Broodproducent Koelynytsji durfde het aan: het eerste grote bouwproject in de regio sinds het begin van de oorlog. „Vandaag creëren we een nieuw Oekraïne. Een Oekraïne waar je wilt wonen, leven en studeren”, looft Maksym Kozytsky, gouverneur van de oblast (provincie) Lviv de ontwikkeling.  Koelynytsji komt oorspronkelijk uit het oostelijke Charkiv, maar daar kwamen de fabrieken grotendeels stil te liggen omdat het te gevaarlijk werd door aanvallen van Rusland. Het tweede probleem voor de bakker was de afzetmarkt. Omdat veel bewoners op de vlucht zijn geslagen, bleven er weinig mensen over om het brood aan te verkopen. Dus trok de fabriek naar het relatief rustige westen, waar bovendien veel oud-stadsgenoten nu ook wonen.   Opvallend is dat de eigenaar van Koelynytsji een voormalige lokale politicus is van de partij van de pro-Russische  ex-president Viktor Janoekovitsj.  Janoekovitsj werd in 2014 door het volk verdreven in de Maidan-revolutie omdat hij onder druk van Moskou weigerde een verdrag met de Europese Unie te ondertekenen. De nieuwe fabriek is daarmee meteen een symbool van de Oekraïense eenheid onder druk van het Russische leger. Hoewel Koelynytsji wel al in bijvoorbeeld Kiev een fabriek had, kwam het merk eerder niet zo ver naar het westen. Op de presentatie wordt Oekraïens gesproken, het volkslied gespeeld en iedere speech begint en eindigt met de leus ‘Glorie aan Oekraïne’.   Door grotere bedrijvigheid in het westen van Oekraïne groeit ook de samenwerking met bedrijven in de EU Met de bouw van de Koelynytsji-fabriek is 20 miljoen euro gemoeid. Het bedrijf belooft drieduizend banen te creëren, waarvan vijfhonderd voor de werknemers die uit Charkiv zijn gevlucht. „Dit is het eerste economische succes sinds het begin van de oorlog”, zegt Stepan Koejbida, hoofd van het Departement van Economisch Beleid van de oblast Lviv.   Hoewel Koelynytsji de enige is die nu daadwerkelijk durft te bouwen – 125 andere bouwprojecten in de oblast Lviv kwamen stil te liggen aan het begin van de oorlog – is het niet het enige bedrijf dat uitwijkt naar het relatief rustige westen van het land. Nu de oorlog voortduurt, komt het economische zwaartepunt van Oekraïne steeds meer daar te liggen. De Oekraïense staat moedigt dit aan met subsidies, vergoedingen van de verhuiskosten en een tegemoetkoming voor de huur.  Sinds het begin van de oorlog verhuisden zo meer dan tweehonderd bedrijven naar de oblast Lviv. Het staatspostbedrijf Oekrposjta verdeelt de overheidssubsidies voor het verhuizen van de apparatuur. Eind augustus waren er 655 bedrijven met zo'n gift verhuisd naar het westen, waar naast Lviv ook oblasts Ivano-Frankivsk en Oezjgorod in trek zijn. Van nog meer dan duizend andere bedrijven ligt er een aanvraag . Inmiddels heeft Lviv meer 1,4 miljoen euro uitgegeven aan het helpen van bedrijven. Zij krijgen een kleine 3.000 euro als ze zich in de regio vestigen, en nog eens dat bedrag als ze banen creëren. In de westelijke regio  begint schaarste te ontstaan aan geschikte bedrijfsruimten Serhi Pedan verhuisde zijn bedrijf uit de regio van Charkiv, op slechts vijf kilometer dan de Russische grens, naar Lviv. In een oude bakstenen fabriekshal die voor de oorlog al jaren leegstond, heeft hij zijn productielijn opnieuw opgebouwd. Oekrarmplast maakt kabels van glasvezel en epoxy, die als goedkoper alternatief kunnen dienen voor staalkabels in gewapend beton. Het ruikt er binnen naar warme lijm.  Oekrarmplast verhuisde al in april. „Het verhuizen van een bedrijf is erg lastig, zowel fysiek als mentaal. De staat heeft ons heel erg geholpen”, zegt Pedan. Oekrposjta leverde de vrachtwagens waarmee zijn machines naar een trein werden gebracht. Het Oekraïense leger begeleidde de evacuatie, die onder vuur kwam te liggen.  Hoewel de directeur blij is dat zijn bedrijf weer loopt, is het op halve kracht. Pedan moet zijn ruwe materialen met een Europese omweg uit China kopen omdat het luchtruim en de havens gesloten zijn. Dat teert in op zijn winst. Ook is zijn nieuwe fabriekje veel kleiner dan de vorige, en moet hij het nu met maar vijf werknemers stellen. In zijn oorspronkelijke fabriek werkte veertig man. Een van de redenen dat Lviv aantrekkelijk is voor bedrijven is dat het ligt op slechts twee uur rijden van de grens met Polen, en dus de Europese Unie. Ondernemers kijken nu meer naar de EU als handelspartner, omdat er binnen het eigen land weinig geld rondgaat. Maar deze ontwikkeling is niet nieuw. „Elke vijfde dollar van de economie in deze regio wordt verdiend met de export. De handel met de EU groeide in afgelopen drie jaar 12 procent. Dat is een hele coole ontwikkeling als je het mij vraagt,” zegt Koejbida, van het Economisch Beleid in Lviv.  De verhuisde bedrijven brengen ook vernieuwing naar Lviv. „Hier werd niet veel metaal verwerkt”, zegt Koejbida. „Maar nu zie ik allemaal toffe voorbeelden van ondernemingen uit het oosten, die samenwerken met bedrijven in het westen. Samen beginnen ze naar Europa te exporteren.”   Ook de ‘gewone’ vluchtelingenbewegingen brengen bedrijvigheid met zich mee voor Lviv. Sommige kleine ondernemers verkiezen het westen van Oekraïne boven het onzekere oosten, zoals sieradenontwerper Anna Veresjsjak uit Irpin. Terwijl het Russische leger zich een weg door Boetsja naar de volgende Kievse voorstad ploegde, schoof Veresjsjoek al haar zilveren sierraden in een tas en vluchtte te voet met haar partner naar de hoofdstad. Net op tijd. Een dag later veroverden Russische militairen haar wijk. Boetsja werd later symbool  voor de wreedheid van de Russische bezetting, toen na de bevrijding bleek dat zeker driehonderd burgers door terugtrekkende Russische militairen waren vermoord. Het meeste van haar werk verkoopt Veresjsjak online, aan klanten in de VS. Sinds het begin van de oorlog ziet ze een toename van Oekraïense klanten. „Het is echt een nieuwe markt, mensen willen graag lokale producten kopen.”  Sinds het begin van de oorlog trokken zeker vijf miljoen Oekraïners door Lviv, vertelt viceburgemeester Andri Moskalenko. Het werkelijke aantal ligt waarschijnlijk nog veel hoger, want dit getal komt uit gegevens van telefoonproviders en niet iedereen heeft een mobiele telefoon. In de stad zijn zo’n 150.000 intern ontheemden neergestreken.  Hoewel de zorg voor ontheemden natuurlijk ook op de balans drukt, en de afwezigheid  aan toeristen de lokale ondernemers  in zwaar weer brengt, krijgt Lviv door de volksverhuizing ook meer inkomsten uit  belastingen. Door de extra inkomsten heeft de stad nu meer te besteden dan voor de oorlog. Overigens dragen niet alle nieuwe bedrijven belasting af aan Lviv, zegt viceburgemeester Moskalenko. „Sommige betalen in hun thuisregio. Het is belangrijk dat ook daar geld blijft binnenkomen.”   In de oblast begint wel schaarste te ontstaan aan geschikte bedrijfsruimten. De directeur van meubelproductiebedrijf Roomio Volodymyr Mysyk (24) verhuisde zijn bedrijf met twintig werknemers al eind maart naar een bedrijventerrein op het platteland buiten Lviv. „We kwamen hier op een zaterdag kijken. Ik zou op maandag laten weten welke van de drie ruimtes ik wilde huren. Toen ik op zondag terugkwam bleken de andere twee fabriekshallen al te zijn volgebouwd.” Mysyk deelt het bedrijventerreintje nu met een ijsproductiebedrijf en een koffiebranderij die ook zijn verhuisd.  De schaarste zorgt ervoor dat niet alle bedrijven in een ideale omgeving belanden. De kabelfabriek van Oekrarmplast noemt directeur Pedan „een zomerfabriek”. Via het enkele glas en de decennia oude muren verdwijnt teveel warmte om de productie van zijn glasvezel-epoxy kabels in de winter daar  te kunnen voortzetten. Het mengsel moet heet  blijven en de kabels worden ‘gebakken’ op 300 graden.  Mysyk zit er warmer bij. Met materialen uit de meubelfabriek zijn woonvertrekken ingericht voor de werknemers. Zij slapen er in stapelbedden. „Ik weet niet zeker of we terug gaan”, zegt Mysyk. „We hebben allemaal orders en zelfs als de oorlog morgen over is, wil ik die eerst afmaken.” Uiteindelijk wil hij zijn team laten beslissen. „Zij hebben hun kinderherinneringen daar. We houden van Charkiv zoals mensen hier van Lviv houden.” ||https://www.nrc.nl//nieuws/2022/09/19/de-grote-bedrijfstrek-naar-lviv-van-kabel-tot-broodfabriek-a4142429
2022-09-19||Vervoer door Suezkanaal weer duurder|| Egypte gaat opnieuw de tarieven verhogen die schepen moeten betalen om het Suezkanaal te mogen passeren. Dat heeft de Egyptische beheerder van het kanaal, de Suez Canal Authority, het afgelopen weekeinde bekendgemaakt. Het is de derde tariefsverhoging binnen een jaar. Daarmee wordt het goederenvervoer over zee, tussen onder meer Azië en Europa, mogelijk een stuk duurder. Vanaf 1 januari 2023 wordt de doorvaart voor olietankers 15 procent duurder. Voor vrachtschepen die bulkgoederen vervoeren en voor cruise-schepen gaat het tarief 10 procent omhoog. Afhankelijk van de grootte van een vaartuig en het gewicht van de lading moeten zeeschepen vele duizenden euro’s betalen om het kanaal te mogen gebruiken. Het Suezkanaal is een van de belangrijkste routes voor de internationale zeevaart. Het kanaal was afgelopen boekjaar goed voor de doorvoer van 1,3 miljard ton vracht. Naar schatting 10 procent van de wereldhandel gaat door het kanaal. Een verhoging van de vaartarieven zorgt dan ook voor hogere transportkosten van alles wat door het kanaal wordt vervoerd, van olie en andere brandstoffen tot tuinmeubelen en van kerstartikelen tot sportkleding. De directeur van de Suez Canal Authority noemde de verhogingen  in een verklaring „onvermijdelijk en een noodzaak”. Volgens hem zorgt de wereldwijde inflatie ervoor dat Egypte veel meer kosten moet maken om het kanaal te beheren en te onderhouden. Twee eerdere tariefsverhogingen bezorgden Egypte het afgelopen boekjaar een record aan inkomsten, 6,7 miljard dollar (6,9 miljard euro). Het Suezkanaal is een zeer belangrijke bron van buitenlandse valuta voor Egypte. Hoe cruciaal het Suezkanaal is voor de wereldhandel – en voor de economie van Egypte – werd duidelijk in maart 2021 toen de Ever Given het kanaal blokkeerde. Het containerschip lag zes dagen vast in het zuidelijk deel van het Suezkanaal waar de vaarweg relatief smal is en schepen in konvooi moeten varen. De Suez Canal Authority laat daarom het kanaal versneld uitbreiden. De werkzaamheden moeten klaar zijn in juni 2023. Volgens de beheerder van het kanaal kunnen de prijzen gemakkelijk omhoog nu rederijen recordtarieven kunnen rekenen voor hun vervoersdiensten. Dat klopt tot op zekere hoogte. De containertarieven zijn nog steeds hoger dan voor de coronacrisis, maar de piek van eind vorig jaar lijkt inmiddels wel voorbij. Volgens het Britse bedrijf Freightos dat containertarieven in de wereld analyseert, kostte het in september 2021 gemiddeld ruim 11.000 dollar om een container met een standaardlengte van 40 feet te vervoeren. Vorige week was dat nog ruim 4.000 dollar. Ondertussen investeert de Deense vervoerder Maersk, een van de grootste containerrederijen, fors in de maritieme sector in Egypte. Bestuursvoorzitter Soren Skou van Maersk besprak de afgelopen dagen met president Abdel Fattah al-Sisi een gezamenlijk project om schepen die door het Suezkanaal varen te kunnen voorzien van groene energie. Volgens persbureau Reuters gaat het om een investering van 15 miljard dollar. Maersk laat ook elders in de wereld bunkerfaciliteiten aanleggen waar zijn vloot duurzamere brandstof kan inslaan.||https://www.nrc.nl//nieuws/2022/09/19/vervoer-door-suezkanaal-weer-duurder-a4142434
2022-09-19||De vier fractieleiders van de coalitie in gesprek over ‘de gruwelijke schoonheid van het compromis’|| De fractievoorzitters van de vier coalitiepartijen weten alle vier nog behoorlijk precies met welke woorden oud-PvdA-leider Diederik Samsom in 2016 afscheid nam van de politiek. „Hij had het”, zegt CDA’er Pieter Heerma in zijn werkkamer, „over de macabere schoonheid van compromissen, toch?”  ‘Schoonheid’, dat herinnert Sophie Hermans (VVD) zich ook nog. Er stond nog iets voor, denkt ze, maar ze weet niet meer wat.  Dat was, zeggen Gert-Jan Segers (ChristenUnie) en Jan Paternotte (D66)  zonder aarzeling: „grúwelijke”. De gruwelijke schoonheid van het compromis.  Al heeft Samsom het zelf nooit zo gezegd, hij had het over „de kracht van het compromis”, de uitdrukking is een eigen leven gaan leiden in Den Haag. En niet voor niks. Iedereen in Den Haag weet sinds Samsom wat er gebeurt als je al te blijmoedig verdedigt wat jouw partij niet zélf wilde: de PvdA verloor korte tijd later 28 Kamerzetels.  Met zijn vieren zoeken de fractievoorzitters bijna elke dag naar een oplossing die in het midden ligt, afgelopen zondagmiddag nog in een crisisoverleg op het ministerie van Financiën: voor de enorm hoge energierekening. De Rijksbegroting die deze Prinsjesdag wordt gepresenteerd staat er vol mee. Dus als iemand weet hoe moeilijk – gruwelijk moeilijk misschien wel – het kan zijn om er samen uit te komen, dan zijn zíj het in elk geval. Moeilijker dan in het kabinet-Rutte III, toen VVD, D66, CDA en ChristenUnie ook de coalitie vormden, maar toen er minder onderling wantrouwen was.  Maar ziet iemand nog de ‘schoonheid’, of op zijn minst de noodzaak? En hoe leggen ze deze compromissen uit aan een achterban die steeds minder begrip toont voor toegeeflijkheid? Uit onderzoek van I&O Research, in opdracht van NRC, blijkt dat alleen de achterban van de VVD nog in meerderheid tevreden is over Rutte IV. „Het compromis”, zegt Jan Paternotte, „wordt door steeds meer partijen als iets lelijks gezien. En dat zet de toon. Dat is dominant in het debat.” „Het begrip voor water bij de wijn doen, wordt minder”, ziet ook Sophie Hermans. „Dat baart me zorgen.” Elke dinsdag komen de fractievoorzitters bij elkaar in haar kamer. Niet alleen om bij te praten, maar ook om, ondanks de verschillen tussen de  partijen, tot een gemeenschappelijk standpunt, idee of oplossing te komen in de vele moeilijke dossiers waar het kabinet mee te maken heeft. Hermans: „Daar zitten vaak mini-compromisjes bij. Dan hoor je: joh, dit is nou effe belangrijk voor ons, gun ons dat. Dat is heel normaal. We zijn een team, ieder lid heeft soms wat ruimte nodig.” Maatschappelijk ligt het moeilijker. Hermans: „Er is in de samenleving veel tegelijk aan de hand. De energieprijzen gaan door het dak, boodschappen en benzine tanken worden duurder. Er zijn problemen met stikstof en migratie. Daarbinnen moeten wij tot afspraken proberen te komen.” Pieter Heerma zwaait met zijn armen in de lucht en zegt: „Als je nu een wordcloud zou maken van de overheid, denk ik dat het woord falen daar heel groot in zou voorkomen.” Heerma heeft het over „een ingewikkelde tijd voor het compromis”. „Begrip voor elkaars standpunt begon altijd in de samenleving, maar het compromis is nu bij de politiek terechtgekomen. Omdat het compromis alleen nog maar van de politiek is, en er cynisme, boosheid en individualisering in de samenleving is, wordt er alleen maar op ingebeukt. Het gaat niet meer over ons belang, maar over míjn belang.” ChristenUnie-leider Gert-Jan Segers ziet de „compromis-moeheid” ook bij zijn eigen achterban. „We draaien nu vijf jaar mee in een coalitie. En als ik nu zeg: ‘Dit is een stapje de goede kant op, als wij er niet waren, was het minder goed geweest’, hoor ik: ‘Ja, dat hebben we vaker gehoord’. In de vorige coalitie was dat anders.” De vier fractievoorzitters, met wie NRC de afgelopen week afzonderlijke gesprekken voerde, zien dat hun compromissen lang niet altijd begrepen worden door achterban én samenleving. Hermans: „Er heerst veel onzekerheid en bezorgdheid, dat zie ik donders goed. Er is veel niet goed gegaan, de politiek heeft niet altijd geleverd wat ze zou moeten leveren. In de samenleving is het daarom moeilijker de schoonheid van het compromis te zien. Als het vertrouwen in politiek laag is, vertrouw je de politieke oplossing ook minder snel.” Dan hoor je: joh, dit is nou effe belangrijk voor ons, gun ons dat. Dat is heel normaal. We zijn een team, ieder lid heeft soms wat ruimte nodig. Sophie Hermans VVD Jan Paternotte noemt het gedicht Ik ben lekker stout van Annie M.G. Schmidt. Oud-CDA-leider Sybrand Buma las het voor bij zíjn afscheid, om duidelijk te maken hoe hij zijn eigen rol in de oppositie ooit zag: Ik wil niet meer, ik wil niet meer!/ Ik wil geen handjes geven!/ Ik wil niet zeggen elke keer:/ Jawel mevrouw, jawel meneer... Paternotte verzet zich tegen de gedachte dat oppositievoeren betekent dat je geen verantwoordelijkheid neemt. „Waarom zou je vijftien jaar bij de interruptiemicrofoon staan om te zeggen dat het kabinet het land afbreekt?” Als gemeenteraadslid in Amsterdam zat hij vier jaar in de oppositie. „Het enige wat ik kon doen, was zeggen wat er allemaal niet deugde aan het college. Het college deed weinig met onze voorstellen. Ik was er helemaal klaar mee.” Ook in de Tweede Kamer, zegt Paternotte, „is het aantal partijen dat echt mee wil werken aan akkoorden maar beperkt. Je hebt maar zo’n twintig oppositiezetels van partijen die verantwoordelijkheid willen nemen. De overgrote meerderheid heeft er niks mee en overstemt de constructieve oppositie in het debat.” Hij komt weer op Diederik Samsom. „Het tegenovergestelde van de gruwelijke schoonheid van het compromis heeft ook iets aantrekkelijks: de gruwelijke roes van het eigen gelijk. Steeds weer je eigen gelijk bevechten, met steeds een nieuwe invalshoek. Maar daarvoor ben ik niet de politiek ingegaan.”  De afgelopen periode moesten de vier pijnlijke afspraken maken. D66 en de ChristenUnie gaven toe in de asielcrisis, waardoor er naast meer opvangplekken óók een tijdelijk verbod op gezinshereniging kwam. Dat ligt moeilijk bij hun kiezers. Maar de VVD kreeg geen asielstop. Al op de avond van die deal stuurden boze CU-leden een brief rond om handtekeningen te verzamelen voor een extra congres. „Het ging meteen van nul naar honderd”, zegt Segers. „Ik denk dan eerst: dat groepje leden had aan ons kunnen vragen: wat is er afgesproken, waarom heb je dit gedaan? Maar ik denk ook: nee, Segers, zij móéten ons scherp houden.” De ChristenUnie had wel geprobeerd om meteen uit te leggen waarom er niet méér in zat, de VVD ook. Maar dan met tegenovergestelde punten. Het leek nauwelijks te helpen. Het zou beter zijn, zegt CDA’er Pieter Heerma, als partijen het héle compromis verdedigen. „Dat moet je alleen niet in je eentje doen. En dat was denk ik ook de tragiek van Diederik Samsom. Die deed dat wel.” En het gekke was, zegt Heerma: in de formatie van Rutte II hadden Samsom en Rutte juist afgesproken om niet in het midden uit te komen, maar juist om wensen tegen elkaar uit te ruilen. Zo kon je volledig je zin krijgen op het ene onderwerp, en alles inleveren op het andere. Samsom verdedigde dus iets wat hij niet eens echt in de praktijk bracht. Heerma denkt dat de CDA-achterban nog steeds wel begrijpt dat je als partij niet altijd je eigen zin kunt krijgen. Maar hoe zit het dan met de stikstofplannen? Waren die niet óók een compromis, onderuit gehaald door Wopke Hoekstra die openlijk twijfelde over de einddatum, 2030? Onder druk van boze CDA’ers? Nee, dat ziet Heerma anders. Volgens hem is een compromis dat niet wordt „gedragen” door de samenleving „alleen in theorie een compromis”. En deze politieke afspraken werden duidelijk níet gedragen, zegt hij. „De omgedraaide vlaggen beginnen honderd meter bij mijn huis vandaan. De provincies en de boeren die niet meer wilden praten. Door de gigantische weerstand zou er in de praktijk niks van terechtkomen.” In de coalitie staat vooral Sophie Hermans bekend om haar politieke vaardigheid. Ze zegt: „Ons land is op het compromis gebouwd.” Je moet oppassen, vindt ze, om het „dood te verklaren”. Dat doen ze dus ook niet. Maar Gert-Jan Segers zegt dat hij de laatste tijd wel vaak aan de afscheidsbrief van Samsom moet denken. Hij voelt soms ook de „miskenning” die uit die brief spreekt  als na een deal, geven en nemen, wéér scherpe kritiek volgt. „Ik denk dan: zie je niet hoe moeilijk het is om tot zo’n compromis te komen? Maar ik wil dat gevoel onderdrukken. Het gáát niet om het compromis, het gaat om idealen.” Volgens Segers beseffen de fractieleiders alle vier dat ze „in deze tijd van polarisatie” juist door hun compromissen kwetsbaar zijn. „Maar we weten: als het ons niet lukt, wie dan nog wel? Daar maak ik me ook wel weer zorgen over. We moeten geen amechtig clubje worden dat troost zoekt bij elkaar en zich van ellende aan elkaar vasthoudt.” Hij voert, zegt hij, een „innerlijk gesprek”. „Tussen de Diederik Samsom in mij die afspraken wil maken en verdedigen, en de profeet die idealen nastreeft.” Er is geen garantie, zegt hij ook, dat „het redelijke midden” niet óók „kapot” kan gaan. Wat dan dreigt, volgens hem: onbestuurbaarheid. „Je ziet nu al dat het steeds moeilijker wordt om tot een besluit te komen. Wat we doen bij de asielcrisis, de stikstofcrisis, de koopkrachtcrisis, is brandjes blussen. We springen van ijsschots naar ijsschots.” En Segers weet, zegt hij, wat er nodig is: „Een langetermijnvisie, een hoopvol verhaal. Voor de mensen die zich zorgen maken over een ondraaglijke winter, over stikstof. Hoe willen we met elkaar samenleven? Dat moeten wij met zijn vieren ook gaan vertellen.”||https://www.nrc.nl//nieuws/2022/09/19/het-kabinet-springt-van-ijsschots-naar-ijsschots-a4142428
2022-09-19||Hoe een coronatestaanbieder Jaap van Dissel beschadigde met een zogenaamd bankafschrift|| „Wij willen de onderste steen boven!” Tweede Kamerlid Gideon van Meijeren (Forum voor Democratie) deed vorige week in de Tweede Kamer een opmerkelijk verzoek tot een debat. Hij eiste uitleg van de minister over de „corruptie” van Jaap van Dissel. Het hoofd infectieziektebestrijding bij het RIVM zou  in het geheim „ruim zeven ton hebben ontvangen”, stelde Van Meijeren. Hij verwijst naar berichtgeving hierover „in diverse media”. Zijn debatverzoek werd afgewezen, maar over de berichtgeving heeft Van Meijeren gelijk. Terwijl reguliere  media er geen letter over schreven, ging het in alternatieve media vorige week over niets anders dan vermeende dubieuze betalingen aan Jaap van Dissel. Het bericht is afkomstig van  de ondernemers Yves Gijrath en Erik de Vlieger. In hun gezamenlijke podcast vertellen ze een bankafschrift van Van Dissel te hebben bemachtigd. Ze willen het document zelf niet tonen, maar vertellen wel wat erop staat: een betaling van 750.000 euro aan Van Dissel, afkomstig van de stichting Open Nederland, de organisator achter het testen voor toegang. „Wij weten 99 procent zeker dat het klopt”, zegt Erik de Vlieger. Het bericht wordt overgenomen door websites als De Dagelijkse Standaard en omroep Ongehoord Nederland, waar de vermeende betaling wordt ‘geduid’  door opiniemaker Raisa Blommestijn: „Als dit waar is, dan is dat niet een beetje corrupt, dan is dat ontzettend corrupt.” Tweede Kamerlid Wybren van Haga stelt er schriftelijke vragen over, Forum voor Democratie vraagt om een debat. Maar waar kwam dat bankafschrift nou vandaan? De pandemie kent vele slachtoffers, op het eerste gezicht is Maarten Cuppen dat niet. Cuppen is eigenaar van U-Diagnostics B.V., een medisch lab. Met zo’n honderd teststraten was Cuppen in 2021 een van de grootste commerciële coronatesters van Nederland; een opkomende industrietak waarin honderden miljoenen euro’s omgingen. Toch voelt Cuppen zich gedurende de pandemie ernstig benadeeld. Reden: het ministerie van Volksgezondheid, Welzijn en Sport passeert hem door begin 2021 het toegangstesten te gunnen aan het nieuw opgerichte  Open Nederland. De stichting krijgt aanvankelijk een miljard euro om een enorm netwerk van testlocaties uit de grond te stampen, terwijl de testbedrijven er al tientallen over het hele land hadden. Een onbegrijpelijke verkwisting van belastinggeld, foetert Cuppen destijds in de rechtbank. Het kort geding tegen de stichting verliest hij, zijn strijd gaat door. Cuppen vermoedt vals spel en schakelt een recherchebureau in om de geldstromen rond de stichting te onderzoeken. De bevindingen deelt hij met journalisten van NRC en andere media. Het recherchebureau zou zijn gestuit op uitgaven die „op zijn zachtst gezegd brisant te noemen zijn”, aldus Cuppen, zoals een transactie van 50 miljoen euro naar belastingparadijs Anguila.  En dat is nog niet alles: de naam Jaap van Dissel is opgedoken. Cuppen stuurt afgelopen mei het rapport op en introduceert NRC bij de privé-detective die het  op het spoor is gekomen. De informatie over Van Dissel heb ik ontvangen en doorgestuurd, verder niets „De zaak stinkt verschrikkelijk.” De 70-jarige oud-rechercheur Dick Steffens klinkt beslist als NRC hem belt na de tip van Cuppen. Na een baan bij de Amsterdamse politie begon hij in 2001 een eigen detectivebureau: Interludium. Zijn contacten „bij gespecialiseerde en dure intelligence bureaus” in de VS, Israël en Hongkong komen hem daarbij goed van pas, zegt Steffens. Zij zouden tegen betaling iedere bankrekening ter wereld kunnen inzien. „Op welke manier ze dat doen, weet ik niet en wil ik ook niet weten.”  In zijn onderzoek  naar de teststichting, krijgt Steffens van één van die internationale contacten ineens „de vraag of hij ene Jaap van Dissel kende”. „Die kende ik wel, natuurlijk”, zegt Steffens. Hij krijgt informatie opgestuurd die hij verwerkt tot een rapport voor Cuppen. „Wat mijn cliënt daarmee doet, is zijn beschikking.” Het rapport dat moet doorgaan voor een rekeningoverzicht van Jaap van Dissel, ziet er uiterst twijfelachtig uit. Zo zou de rekening op naam staan van ‘Prof. J.T. van Dissel’. Wie er geld naar probeert over te maken, krijgt een foutmelding: de combinatie van rekening en naam is niet bekend. Ook andere details kloppen niet: de balans aan het eind van de maand strookt niet met de transacties, en het adres van de bank bevat een tikfout.  NRC besluit er niets mee te doen, net als andere media aan wie Cuppen de informatie doorstuurt. Maar ze duiken begin deze maand wel op in de podcast van De Vlieger en Gijrath. Het ‘nieuws’ wordt overgenomen door diverse alternatieve media en vindt zo zijn weg naar de Tweede Kamer. Vanuit het ministerie van VWS of het RIVM wordt niet gereageerd.  „Omdat ons niets gevraagd werd”, zegt een RIVM-woordvoerder. „Als de podcast-heren om een reactie hadden gevraagd, hadden wij ze laten weten dat er niets van klopt.”  Podcastmakers De Vlieger en Gijrath laten in een reactie weten dat zij niemand hebben willen beschuldigen. Ze verwijzen naar een „disclaimer” die ze bij hun podcast hebben gemaakt, door erbij te zeggen dat ze niet  zeker weten of het bankafschrift echt is. Ze zijn nu bezig met „nadere verificatie” van het nieuws dat ze zelf hebben gebracht.  Testondernemer Maarten Cuppen trekt inmiddels zijn handen van het rapport af. Vanuit zijn huis op Curaçao benadrukt hij géén opdracht te hebben gegeven voor het onderzoek naar Van Dissel. Hij heeft het rapport dat hij ontving van zijn privédetective slechts doorgestuurd aan „enkele journalisten”. „Ik kan niet controleren of het waar is of niet, ik moet het voor waar aannemen.” En detective Steffens? Die wijst naar zijn overzeese partners, waar hij de informatie van ontving. „De informatie over Van Dissel ken ik niet goed. Daar heb ik mij verder niet mee bezig gehouden. Dat heb ik ontvangen en doorgestuurd en verder niets.”||https://www.nrc.nl//nieuws/2022/09/19/hoe-een-coronatestaanbieder-jaap-van-dissel-beschadigde-met-een-bankafschrift-a4142426
2022-09-19||Column | Het land is stuk||
		Karin Amatmoekrim is schrijver en letterkundige. Ze schrijft om de week een column.
	 

							Karin Amatmoekrim is schrijver en letterkundige. Ze schrijft om de week een column.
						
 
						Ze publiceerde zes romans, waaronder het boek Het gym (2011) en de historische roman De man van veel (2013) over het leven van verzetsheld Anton de Kom. De documentaire die Gulsah Dogan maakte over de memoir Tenzij de vader (2016) werd genomineerd voor een Gouden Kalf. Momenteel werkt Amatmoekrim aan een proefschrift in de vorm van een biografie over essayist Anil Ramdas en ze werkt aan een grote geschiedenis van Suriname.
					 

								Meer artikelen van Karin Amatmoekrim
							
 Lieve leden van de Staten-Generaal,  Sommige inzichten komen geleidelijk. Tot andere worden we met geweld gedwongen. En soms – en dat zijn misschien wel de meest waardevolle inzichten – komt de inspiratie voor een nieuw perspectief van alle kanten tegelijk. Dit jaar is van dat laatste sprake.  We zijn tot een inzicht gekomen dat om actie vraagt. Radicale actie, welteverstaan. Daarom dit jaar geen holle frases meer, geen citaten van lieve historici die u moeten sussen met een idee van de betrekkelijkheid van alles. Als we al willen openen met een citaat, laat het dan Bertolt Brecht zijn die schreef dat niets de misdaden van de bezittende klasse zo goed bedekt als de onwaarschijnlijkheid ervan. Want onwaarschijnlijk in de zin van onvoorstelbaar is het absoluut, de werkelijkheid van Nederland anno 2022. We hebben een systeem opgetuigd dat veel Nederlanders armer heeft gemaakt dan ze zouden moeten zijn. De ongelijke (en we willen eraan toevoegen: de onbehoorlijke) verdeling van welvaart heeft er bovendien toe geleid dat Nederland zijn richting bijna volledig is verloren.  Laten we daar eens kort bij stilstaan, op deze bijzondere dinsdag: wat voor land zijn wij eigenlijk geworden? Als los zand hangen wij aan elkaar, omdat de nationale identiteit van ons land als een verre schim in onze herinneringen leeft. Wat hebben we nodig om die noodzakelijke verbondenheid te voelen, om weer het gevoel te hebben dat we trots zijn om Nederlands te zijn, trots genoeg om onze vlag hoog op te hijsen en niet ondersteboven te hangen of te willen verruilen voor de vlag van onze voorouders?  De oude Romeinen noemden brood en spelen als elementen voor een tevreden samenleving. In Nederland is er aan spel geen gebrek. Voor hockey, voetbal en autoraces steken we ons in de nationale kleur, en als onze jongens en meisjes winnen, leunen we met vochtige ogen tegen elkaar aan. Die euforie neemt echter niet weg dat te veel van ons honger lijden. En het neemt ook niet weg dat allang is gebleken dat brood veel belangrijker is dan spelen.  Foto Richard Brocken/Hollandse Hoogte Een huiveringwekkend feit dat ons heeft wakker geschud uit, laten we eerlijk zijn, een comfortabel dommelen in de hogere regionen van de sociaal-economische laag waarin wij als bestuurlijke elite ons bevinden, is de berekening dat deze winter 1,2 miljoen Nederlanders door de armoedegrens zullen zakken, waarvan er 308.000 kinderen zijn.   Op hetzelfde moment zien onze boeren zich verstrikt in een onhoudbaar en onmogelijk systeem dat onze aarde volledig uitput. Want wat blijkt: zo welvarend als Nederland is, zo arm is onze grond na decennia intensieve landbouw. De overbelasting van grond en water heeft ertoe geleid dat het onmogelijk is voor boeren om in het huidige systeem geld te blijven verdienen. Zij kunnen dit niet zelf omkatten: daarvoor is het systeem te groot, en te machtig.  Tegelijkertijd is het ons gelukt om de ruggengraat van onze samenleving – de mensen die ons verzorgen wanneer we ziek zijn, de mensen die onze kinderen leren lezen en rekenen, de mensen die ons beschermen – schandalig te verwaarlozen. Waar wij het voor de rijken vanzelfsprekend vinden om te trachten nog rijker te worden, verwachtten wij decennialang dat de middenklasse drijft op hun mensenliefde, en hun verlangen om de ander te dienen eerder dan zichzelf.  We zullen een voorbeeld geven, dat er helaas slechts een is van de talloze die we hadden kunnen noemen ter indicatie van de onwaarschijnlijkheid van de misdaden die onder onze ogen plaats vinden. Het systeem dat we zelf lang geleden hebben opgetuigd, en dat ons vaak goed gediend heeft, is ons nu in hoog tempo aan het vernietigen Als wij horen dat Shell, het bedrijf dat ons zo na aan het hart staat, in slechts zes maanden tijd 20  miljard euro winst heeft gemaakt, dan zou dat ons in het verleden met trots hebben vervuld. Maar nu wij bedenken dat dit betekent dat het 250.000 euro winst per werknemer is, dan happen wij ongelovig naar adem. Is dit wat wij hebben geschapen? Een systeem waarin de 80.000 mannen en vrouwen bij een bedrijf werken, elk voor zich heeft bijgedragen aan die 2,5 ton winst die zij per persoon belichamen, maar die hiervan niets zelf terugzien? Het komt, beseffen wij nu, doordat wij een systeem hebben gecreëerd waarbij het te makkelijk en vaak genoeg zelfs vanzelfsprekend is om een oneerlijke verdeling van rijkdom te maken. De conclusie is een harde: dit land is stuk. Het systeem dat we zelf lang geleden hebben opgetuigd, en dat ons vaak goed gediend heeft, is ons nu in hoog tempo aan het vernietigen. Maar het is nog niet te laat. Want een systeem kan ook gedeconstrueerd worden. En dat is waar we in het nieuwe regeringsjaar een begin mee gaan maken. Een stelsel dat nog vorm moet krijgen, maar waarvan we nu collectief hebben besloten dat de uitkomst moet zijn dat het de mensen dient – en niet alleen de winst. We zetten een stip aan de horizon waarbij de ambitie staat voor menselijkheid, gematigdheid maar vooral: gelijkwaardigheid.  Vanuit die idealen zullen we exorbitante winsten sterker belasten, we zullen het moeilijker maken om belastingen te ontduiken, en we zullen het geld dat we daarmee verdienen terug laten vloeien niet alleen in de maatschappelijke welvaart van zorg en woningrecht, maar we zullen ermee ook gezondere, op de toekomst gerichte industrieën optuigen.  Het is een hele kluif, lieve mensen, en hoe we het precies doen moeten we nog uitvogelen, maar vanaf vandaag hebben we de deur opengezet naar een politiek van bevlogenheid en idealen. Het land is misschien stuk, maar we zijn rijk genoeg om het te repareren. Het enige dat we nodig hebben is een visie, en de oprechte wens om ons land menselijker en eerlijker te maken. Het herstel van Nederland volgt als vanzelf. We hebben er alle vertrouwen in.||https://www.nrc.nl//nieuws/2022/09/19/het-land-is-stuk-a4142417
2022-09-19||Migranten gedropt in de &#8216;achtertuin van Harris&#8217; als een politieke stunt||De ene hinkt een beetje, de ander heeft zijn honkbalpetje omgekeerd op zijn hoofd gezet zodat je voorop de letters USA kunt zien. De jongens – ze lijken niet veel ouder dan twintig – praten allebei in het Spaans tegen hun telefoon. Vanuit de binnenplaats tussen twee hotels in de Amerikaanse hoofdstad Washington lopen ze in de richting van Union Market,  met zijn trendy eetstalletjes en restaurants. Op de binnenplaats spelen meisjes met een step, terwijl hun Spaanssprekende ouders zeggen te wachten op vrienden. Een oudere man zit op een muurtje in de zon, een kop koffie en de Santa Biblia naast zich. Ze zoeken werk, zeggen de jongens. In de bouw. Het is zondag, maar wie weet, verderop zijn ze met de riolering bezig. Op de vraag waar ze logeren, wijzen ze achterom: hotel Hampton Inn. Maar bij vragen naar waar ze precies vandaan komen, stokt het gesprek abrupt. Het lukt niet  met zekerheid vast te stellen of deze werkzoekenden horen tot de migranten uit Midden- en Zuid-Amerika die recent in Washington zijn gedropt bij een politieke stunt van Republikeinse gouverneurs van enkele zuidelijke staten. Die sturen al maanden bussen met asielzoekers naar de oostkust, waar relatief meer Democraten wonen. Woensdag kwamen het tot een mediageniek hoogtepunt toen gouverneur Ron DeSantis van Florida twee vliegtuigen migranten zonder papieren in Texas  liet oppikken en ze dirigeerde naar Martha’s Vineyard, een eiland aan de oostkust van Massachusetts – zeg maar het Laren van de Verenigde Staten, waar Jacqueline Kennedy een zomerhuis liet bouwen.  DeSantis, alom gezien als presidentskandidaat voor 2024, overtroefde met zijn vliegtuigen de gouverneur van Texas,  Greg Abbott, die dezelfde week twee bussen met migranten liet afzetten voor de deur van de ambtswoning van vicepresident Kamala Harris, in Washington. „VP Harris beweert dat onze grens ‘solide’ is en ontkent dat er een crisis is”, twitterde Abbott erbij. „Wij sturen migranten naar haar eigen achtertuin om Biden te laten zien dat hij zijn werk moet doen en de grens moet beveiligen.”  Hoe mediageniek de acties zijn, blijkt als zondag een tv-ploeg van ABC News haar camera opstelt bij de bushalte van het Naval Observatory, het adres van de vicepresident, in afwachting van de volgende dropping. In de aanloop naar de tussentijdse Congresverkiezingen van november wordt de actie van deze gouverneurs en die van Arizona, die ook migranten naar oostkuststeden  stuurde, heel verschillend, heel partijdig uitgelegd. De gouverneurs en veel  Republikeinse partijgenoten zeggen dat ze de hypocrisie willen aantonen van de Democraten: laat hen zelf maar eens proberen zoveel migranten op te vangen als wij in de grensstaten  doen. Vaststaat dat de aantallen migranten die aan de zuidgrens worden aangehouden terwijl  zij zonder documenten  oversteken,  dit jaar weer zijn gestegen. Vergeleken met 2021, en dat was al een jaar met topdrukte voor de grenspolitie, is het aantal illegale oversteken met 42 procent gestegen. Alleen al in Texas werden het afgelopen jaar ruim 1 miljoen ongedocumenteerde mensen opgepakt. De meesten zijn alleenstaande mannen, op zoek naar werk op de verhitte Amerikaanse arbeidsmarkt. De meeste opgepakte migranten gaan linea recta terug naar Mexico. Mexicanen vormen het leeuwendeel (ruim 45 procent) van de aangehouden overstekers. Maar Mexico neemt, onder enige druk van de VS, ook migranten uit Midden-Amerika op. Asielzoekers uit Venezuela, waar armoede, honger en politieke onderdrukking heersen, maken in de VS een goede kans op een verblijfstatus. Op  de bussen  zitten vooral Venezolanen. De twee partijen zeggen allebei dat het immigratiesysteem defect is. Het verschil is dat de Republikeinen het thema gretig naar voren brengen in verkiezingstijd. Dat deden hun kandidaten ook al voordat Donald Trump in de campagne voor 2016 beloofde een muur te zullen bouwen langs de zuidgrens, en Mexico voor de kosten te laten opdraaien. Hij en de kandidaten die hij steunt, brengen migratie stelselmatig in verband met criminaliteit, mensenhandel, drugssmokkel en bendegeweld. Aankomst  van migranten zonder papieren via de zuidgrens is dit jaar gestegen  Democraten laten het thema rusten. Nu de hardste stijging van de inflatie achter de rug lijkt en de benzineprijzen al maandenlang dalen, zien zij dat ‘de economie’ als winnend campagnethema voor de Republikeinen aan scherpte heeft verloren. Zij duiden de migrantendroppings  daarom vooral als poging van Republikeinse leiders om de aandacht af te leiden van voor de oppositiepartij ongemakkelijke kwesties als vuurwapengeweld en abortus.  Bij de partij van president Biden overheerst  de verontwaardiging over het inzetten van asielzoekers in een politiek schaakspel.  Harris, door  Biden  begin 2021 gevraagd zich te buigen over de grondoorzaken van migratie uit Midden-Amerika, zei in een interview dat de gouverneurs „politieke stunts uithalen met echte mensen die voor geweld zijn gevlucht”.  In haar kantoor in Washington neemt directeur Tatiana Laborde van hulporganisatie SAMU ook op zondag de telefoon op. Haar team gaat direct op de bussen met migranten af, geeft water en eten en schone kleren. Daarna brengen ze de mensen zo nodig naar een tijdelijke opvangplaats, aldus Laborde. Volgens haar is „80 of 90 procent” van de per bus getransporteerde migranten oorspronkelijk afkomstig uit Venezuela. Laborde, die haar werk doet in opdracht van de federale overheid, spreekt expliciet tegen dat de migranten die zij in Washington ziet, in Texas en Arizona voorgespiegeld kregen dat ze werk en onderdak zouden vinden aan het eind van hun bus- of vliegreis.  Een advocaat die namens de asielzoekers in Martha’s Vineyard de pers te woord stond, stelde dit vorige week wel. Hij verklaarde dat de migranten die DeSantis  in Texas  liet ophalen, te horen hadden gekregen dat hun „een verrassing”  te wachten stond in Martha’s Vineyard, dat er een baantje en onderdak voor hen zouden zijn. Laborde heeft daar niks over gehoord: „Ze hebben gewoon gezegd: hier is de bus naar het noorden.” ||https://www.nrc.nl//nieuws/2022/09/19/migranten-inzet-van-politieke-stunts-a4142418
2022-09-19||Waarom pakt de EU Hongarije nu wél aan met sancties en Polen niet?||Een primeur: de ‘rechtsstaattoets’ die de Europese Unie creëerde om lidstaten aan te pakken waar Europees geld verdwijnt of de rechtspraak is ingekapseld, wordt voor het eerst gebruikt. Hongarije dreigt 7,5 miljard euro te verliezen als het corruptie en belangenverstrengeling niet binnen twee maanden drastisch aanpakt, zo maakte de Europese Commissie zondag bekend.  1Treedt Brussel hiermee eindelijk hard op? Dat valt volgens critici vies tegen. Vooralsnog betekent het besluit van zondag wéér uitstel, in een strafprocedure die al jaren boven de markt hangt. De Europese Commissie stelt nu weliswaar voor om Hongarije bij de uitbetaling van EU-gelden voor miljarden te korten. Maar tegelijk heeft de regering van Viktor Orbán nog steeds goede kans dat scenario af te wenden door een lijst met afgesproken maatregelen door te voeren.  Dat is opmerkelijk: de in 2021 ingevoerde rechtsstaattoets zou immers juist een eind maken aan het eindeloze ge-heen-en-weer van Brussel met rechtsstaatschenders door duidelijke voorwaarden voor de uitbetaling van EU-geld vast te leggen. Nu blijkt dat een overtreder alsnog in onderhandeling kan over de strafkorting. 2Hoe erg is het gesteld met corruptie in Hongarije?  Hongarije had in 2010 al geen benijdenswaardige positie op de corruptieranglijsten, maar sinds  de populist Orbán opnieuw aan de macht kwam is het land steeds verder afgegleden. Fraude, nepotisme en machtsmisbruik bij aanbestedingen begunstigen de beste vrienden en naaste familie van de premier, zo is uitgebreid gedocumenteerd. Zijn Fidesz-partij die, behalve in enkele steden, de absolute macht heeft, verdeelt  de landbouw- en structuurfondsen van de EU met meer ‘onregelmatigheden’ dan welke lidstaat dan ook. Bij de helft van de aanbestedingen blijkt maar een enkele bieder in de race.  Europese instanties en politici winden zich  op over het totale gebrek aan medewerking van Hongarije om verduistering en  cliëntelisme  met belastinggeld tegen te gaan. Corruptieschandalen bereiken in Hongarije een beperkt publiek omdat de meeste  media in Fidesz-handen zijn en er geen letter over publiceren. Bovendien zijn het Openbaar Ministerie én een flink deel van de rechtspraak in politieke handen. 3Wat zijn de financiële en politieke gevolgen  als Hongarije gekort wordt?  De 7,5 miljard euro die op het spel staan zouden de komende jaren besteed moeten worden aan de aanleg van wegen, het ontwikkelen van achtergestelde gebieden en klimaat- en milieubescherming. Van de projecten op die terreinen dreigt 65 procent in de nabije toekomst geschrapt te worden. Dat raakt niet alleen de kliek rond Fidesz, maar ook kiezers. De vraag is of zij  dat Orbán of de EU kwalijk zullen nemen. Orbán won afgelopen voorjaar voor de vierde keer op rij verkiezingen, mede dankzij zijn internationale opstandigheid. Zijn anti-EU en anti-Oekraïne retoriek maken hem in eigen land populair. Maar terwijl Oekraïne zich tegen alle verwachtingen weet te verweren tegen de Russische invasie is ook de economische situatie in Hongarije inmiddels fors verslechterd. Dat maakt Orbáns positie iets minder stabiel, maar verre van wankel. 4Hoe reageert premier Orbán? Opvallend is dat Viktor Orbán dit keer niet, zoals gebruikelijk, de frontale aanval kiest tegen kritiek uit Brussel. Zelf houdt hij zich stil over de dreigende sanctie en zijn ministers en woordvoerder prediken dat het „100 procent zeker is dat de Hongaarse regering z’n toezeggingen nakomt”. De beslissing van de Europese Commissie wordt zelfs „een stap voorwaarts” genoemd. Hongarije heeft de afgelopen weken toegezegd een nieuwe en onafhankelijke integriteitsautoriteit en een ‘anticorruptietaskforce’ op te zetten. Critici zien weinig in dergelijke organen die onder de Fidesz-regering vallen.  Toch is duidelijk dat Hongarije het financiële wapen serieuzer neemt dan politieke isolatie of het recente oordeel van het Europees Parlement dat het land tot een „electorale autocratie” is vervallen. Voor Orbán draait de Europese Unie om het geld dat in Brussel herverdeeld wordt. Volgens uitgelekte citaten uit een toespraak die hij eerder deze maand gaf voorziet Orbán dat Hongarije in 2030 netto betaler wordt binnen de EU. En lidmaatschap dan niet meer loont. 5Waarom wordt Hongarije aangepakt en Polen niet? Aanvankelijk leek het of Brussel bij de inzet van de nieuwe rechtsstaattoets zowel Hongarije als Polen in het vizier zou nemen. Maar voorlopig bleef het bij een waarschuwingsbrief aan Warschau. Een van de redenen is dat de conservatief-nationalistische regering daar weliswaar de onafhankelijkheid van de rechtspraak vernachelt, maar het land geen enorme corruptieschandalen kent. In de bepalingen van de rechtsstaattoets staat specifiek dat die zich moet richten op „risico’s voor het financiële beheer van de Europese Unie”. Dat is  in Hongarije een stuk eenvoudiger hard te maken dan in Polen. Een andere reden is veel politieker. Sinds de Russische inval in Oekraïne is het belang van Polen binnen de EU enorm toegenomen. Het land heeft zich ontpopt tot het morele geweten van Europa als het gaat om solidariteit met Oekraïne en een harde stellingname richting Moskou. De leidende rol in opvang van vluchtelingen en materiële steun aan Oekraïne leidde er ook toe dat Brussel en Warschau tot een compromis lijken te komen over het terugdraaien van sancties tegen onafhankelijke Poolse rechters in ruil voor  miljarden uit het coronaherstelfonds.  6Waarom worden ‘structuurfondsen’ gekort en niet bijvoorbeeld landbouwsubsidies? De Europese Commissie blijft uiterst vaag over de selectie en de omvang van de strafmaat. Ze schrijft  zich vooral te richten op fondsen die via openbare aanbestedingen worden verdeeld en waar het risico op corruptie daarom groot is. Eurocommissaris Johannes Hahn (Begroting) benadrukt dat hij gebonden is aan regels van „proportionaliteit” en „geschiktheid”, zonder die uit te leggen.  Vooral dat landbouwfondsen, de bulk van het EU-geld voor Hongarije, uitgezonderd zijn roept vragen op. Uit verschillende onderzoeken bleek de afgelopen jaren dat er in Hongarije op grote schaal wordt gefraudeerd met landbouwsubsidies en de veiling van staatsgrond met een agrarische bestemming.  In Brussel ligt het sleutelen aan landbouwsubsidies notoir  gevoelig. Onder meer omdat boeren er zo direct van afhankelijk zijn en eraan morrelen hun levensonderhoud onder druk zet. Een boerenrevolte zou Orbán kunnen helpen. Daarbij zou volgens sommigen in Brussel nu ook de dreigende voedselcrisis een rol spelen. Niemand wil nu landbouwgelden korten en ervan beschuldigd worden voedseltekorten te vergroten.||https://www.nrc.nl//nieuws/2022/09/19/pakt-de-eu-corruptie-in-hongarije-eindelijk-hard-aan-a4142424
2022-09-19||Kabinet en energiebedrijven komen prijsplafond overeen, voorschot vanaf 1 november al omlaag||Het kabinet en energiebedrijven zijn het maandag eens geworden over een prijsplafond en andere maatregelen tegen de stijgende energieprijzen. Dat bevestigen ingewijden aan NRC, na berichtgeving van de NOS. De plannen worden vermoedelijk dinsdag officieel bekendgemaakt door energieminister Rob Jetten (D66). De laatste details worden nog uitgewerkt.  De overheid zal vanaf januari 2023 een deel van de energierekening overnemen van huishoudens. Maar voordat het prijsplafond helemaal af is en kan worden ingevoerd, komt het kabinet de hoge energierekeningen tegemoet met een subsidie op basis een eenvoudigere berekening. Daardoor gaat het voorschotbedrag op de energierekening al vanaf 1 november omlaag. Voor het uiteindelijke prijsplafond zou de overheid volgens de NOS uitgaan van het gemiddelde energieverbruik per jaar. Dat is volgens adviesbureau Milieu Centraal 1.169 m³ gas en 2.479 kWh elektriciteit. De maatregel zal tot eind volgend jaar gelden.  Ook wil het kabinet dat energiebedrijven meerjarige contracten gaan aanbieden, waarbij de prijzen voor langere tijd vaststaan, en dat de bedrijven klanten met betalingsproblemen niet zullen afsluiten. Hier zou tegenover staan dat mensen die een langdurig contract vroegtijdig beëindigen een hogere boete moeten gaan betalen. Die boete is nu 50 euro per energieproduct. De eerder aangekondigde verlenging van de verlaging van de energiebelasting zal worden geschrapt. Daarmee zal het kabinet de maatregel van het prijsplafond van tussen de 6 en 10 miljard euro deels bekostigen. In de eerder uitgelekte Miljoenennota staat dat het kabinet volgend jaar 17 miljard euro apart legt om gezinnen te helpen met de stijgende rekeningen en het verwachte koopkrachtverlies te compenseren. Eerder op maandag gingen fractievoorzitters Jesse Klaver (GroenLinks) en Attje Kuiken (PvdA) langs bij minister Sigrid Kaag (Financiën, D66). GroenLinks en PvdA pleiten al langer voor een prijsplafond. Het kabinet hield lang vol dat er niets gedaan kon worden aan de energierekeningen van burgers, die dit jaar omhoog zijn geschoten. Andere landen lieten zien dat dit wel kon.  Al dagen voert het kabinet ingewikkelde gesprekken over over mogelijke maatregelen tegen de stijgende energiekosten. Uit het spoedoverleg op zondag, twee dagen voor Prinsjesdag, kwam geen besluit.||https://www.nrc.nl//nieuws/2022/09/19/kabinet-en-energiebedrijven-komen-prijsplafond-overeen-rekening-vanaf-1-november-omlaag-a4142402
2022-09-19||Gieskes-Strijbis Podiumprijzen voor componist Kate Moore en multidisciplinair kunstenaar Femi Dawkins||De prijs wordt sinds 2017 jaarlijks uitgereikt aan twee makers die bijdragen aan de kwaliteit en de diversiteit van de podiumkunsten in Nederland. Met een prijzengeld van 60.000 euro per winnaar gaat het om de grootste podiumprijs van Nederland.  Voor de prijs waren nog drie andere kunstenaars genomineerd: actrice en theatermaker Carole van Ditzhuyzen, theatermaker en dramaturg Francesca Lazzeri en danskunstenaar Connor Schumacher. Winnares Kate Moore (1979) kwam in 2002 naar Nederland om bij componist Louis Andriessen te studeren aan het Koninklijk Conservatorium van Den Haag. In haar internationaal geprezen werk vertaalt ze haar fascinatie voor de natuur op sterk uiteenlopende wijze. De jury prijst Moore onder meer voor het opzetten van een eigen ensemble in een tijd waarin juist op ensembles bezuinigd wordt. „Dat getuigt van lef.” Femi Dawkins (1966), geboren op Nassau en getogen in Jamaica en New York, is sinds 1991 in Amsterdam actief als multidisciplinair kunstenaar. Als kind van de diaspora en migratie bouwt hij volgens het juryrapport aan een „uitzonderlijk eclectisch oeuvre dat vele andere kunstenaars inspireert, motiveert en richting geeft”. Bovendien heeft hij zo mede de weg vrijgemaakt voor de erkenning en omarming van de genres Urban Arts en Spoken Word in de Nederlandse podiumkunsten. Het Gieskes-Strijbis Fonds is een in 2003 door de Rotterdamse oliehandelaar Hennie Gieskes en zijn echtgenote Diedi Gieskes-Strijbis opgericht vermogensfonds dat streeft naar maatschappelijke vooruitgang. Kunst is een van de vier werkterreinen van het fonds, naast natuur en milieu, medische wetenschap en democratie en rechtsstaat.  De winnaars mogen het prijzengeld naar eigen inzicht aanwenden ten behoeve van hun artistieke ontwikkeling. Vorig jaar wonnen de performance designers Maison the Faux en DJ Carista Eendragt de prijs. ||https://www.nrc.nl//nieuws/2022/09/19/prijzen-voor-moore-en-dawkins-a4142404
2022-09-19||Het afscheid van Queen Elizabeth in vijftien foto’s||De Britten namen deze maandag definitief afscheid van koningin Elizabeth. Na een dienst in Westminster Abbey in aanwezigheid van tal van buitenlandse staatshoofden trok de stoet onder massale publieke belangstelling naar Windsor. Na een tweede dienst zou Elizabeth vanavond in kleine kring worden bijgezet in de King George Memorial Chapel in Windsor Castle.||https://www.nrc.nl//nieuws/2022/09/19/het-afscheid-van-queen-elizabeth-in-vijftien-fotos-a4142419
2022-09-19||Antiracismecoördinator dringt aan op Nederlandse excuses voor slavernijverleden, ziet wetgeving gestoeld op wantrouwen||Nederland zou excuses moeten maken voor het slavernijverleden en het dragen van religieuze uitingen zoals een hoofddoek bij de politie en boa’s toe moeten staan. Ook moet Keti Koti, de viering van de afschaffing van de slavernij op 1 juli, worden uitroepen tot nationale feestdag. Dat staat in het eerste Nationaal Programma tegen Discriminatie en Racisme, dat maandag is gepresenteerd. Nationaal Coördinator Rabin Baldewsingh overhandigde het rapport aan minister Hanke Bruins Slot (Binnenlandse Zaken en Koninkrijksrelaties, CDA). Baldewsingh onderzocht de afgelopen maanden in opdracht van het kabinet welke maatregelen Nederland kan nemen om discriminatie en uitsluiting tegen te gaan. Tijdens gesprekken die hij voerde met burgers, onder wie slachtoffers van discriminatie, merkte hij hoezeer wet- en regelgeving van de afgelopen jaren „gebaseerd is op geïnstitutionaliseerd wantrouwen vanuit de politiek en overheid jegens de burgers” en hoe dit heeft bijgedragen aan „een groeiende vertrouwensbreuk” binnen de samenleving. Soms was dit wantrouwen vanuit de overheid „impliciet gericht op bepaalde groepen in de samenleving”, schrijft Baldewsingh in de inleiding van het Nationaal Programma. Voor hem was de vraag hoe Nederland „de menselijke maat” weer kan toepassen. De Nationaal Coördinator had de opdracht om op basis van de door hem verzamelde informatie in gesprek te gaan met verschillende ministeries, waardoor sommige plannen meteen in gang kunnen worden gezet. Zo wordt het voor nabestaanden van tot slaaf gemaakten mogelijk om gratis hun achternaam te wijzigen en gaan de ministeries werken aan het zichtbaarder maken van antidiscriminatiebureaus. Andere ideeën, zoals het excuses maken voor het slavernijverleden en het toestaan van het dragen van religieuze uitingen bij de politie en boa’s, stuitten vooralsnog op „financiële en bestuurlijke obstakels”. Desondanks zegt Baldewsingh „overtuigd” te zijn van de wenselijkheid en haalbaarheid van deze maatregelen. Baldewsingh werd in 2021 aangesteld als Nationaal Coördinator tegen Discriminatie en Racisme (NCDR). Aanleidingen voor de nieuw gecreëerde positie waren de Black Lives Matter-demonstraties en de toeslagenaffaire, waarbij institutioneel racisme een belangrijke rol speelde. Het is de bedoeling dat de Nationaal Coördinator de komende jaren elk jaar met een nieuwe versie van het Nationaal Programma tegen Discriminatie en Racisme komt.||https://www.nrc.nl//nieuws/2022/09/19/antiracismecoordinator-dringt-aan-op-nederlandse-excuses-voor-slavernijverleden-ziet-wetgeving-gestoeld-op-wantrouwen-a4142355
2022-09-19||Column | Niet persoonlijk||Een tijdje terug gaf ik op een leuke school een workshop gedichten schrijven en na afloop bleef Lisa (groen haar, 15, fan van de band Pixies) hangen. We kletsten wat, ze vertelde over haar interesses (ze wist meer over seriemoordenaars dan over Rutte IV) en pas  toen ze de deurklink al vast had, kwam de vraag.  „Hoe maak ik leven eigenlijk iets makkelijker voor mezelf?”, vroeg ze. Ik antwoord geven. Ze klaarde helemaal op.  „Dat ik daar zelf niet op was gekomen!”, jubelde ze.  Ik voelde mezelf de rest van de dag Gandhi.  „Je zei wát?!”, brieste mijn zus-de-psycholoog toen ik haar over mijn advies vertelde.   „Nou, gewoon”, haperde ik, „dat het leven iets makkelijker wordt als je aan het einde van elke dag even kijkt hoe je jezelf dwars hebt gezeten, en wat je daaraan kan veranderen. Dat hielp mij vroeger in ieder geval heel erg.”  „Ja, als je een doorsnee tiener eind jaren negentig bent misschien, maar kinderen hebben tegenwoordig zoveel meer op hun bord! Post-lockdowntrauma, jeugdzorgwachtlijsten, energiecrisis, armoede, oorlog! Het is geen kwestie meer van jezelf dwarszitten, maar van een totaal verknipte en onveilige wereld waarin niemand zonder kleerscheuren kan opgroeien!”  „Wat had ik dan moeten zeggen”, piepte ik.  „Niets!”, bitste ze. Donderdag belde ik met een collega-dichter, die ondanks een hel van een jeugd toch een gezellig en succesvol bestaan leidt. Ik vroeg haar naar haar geheim. „Mijn bestaan werd draaglijker”, peinsde ze, „toen ik begon te beseffen dat ik alles wat me was overkomen gewoon niet zo persoonlijk moest nemen. Opeens was ik geen tijd meer kwijt aan mijn ego of aan zelfverwijt.” Opeens was ik geen tijd meer kwijt aan mijn ego of aan zelfverwijt  Ik appte het meteen aan mijn zus, die dat wel een aardige levenshouding vond, en met die zegen mailde ik de goede raad ook naar Lisa, in de hoop dat ze er wat aan had.  Twee dagen later kreeg ik bericht terug. „Wat me overkomt, is niet mijn schuld”, schreef ze. „Dat is een fijn idee. Daar kan ik wat mee.”  Eind goed al goed!  En zo kabbelde de tijd verder. Er kwamen Kamerdebatten over Jeugdzorg. Er waren berichten over de toename van depressie onder jonge vrouwen. Ik hoorde op de radio over de steeds langere wachtlijsten in de ggz. Tussendoor updates over de onderhandelingen van kabinet en coalitie met de energiebedrijven. Plus nieuwe berekeningen over hoeveel jongeren er door de energiecrisis onder de armoedegrens zouden belanden.  Op televisie kwamen politici aan het woord die alle crises niet hadden zien aankomen, ook al werden ze er al jaren voor gewaarschuwd. Niet persoonlijk, dacht ik. Niets is persoonlijk.||https://www.nrc.nl//nieuws/2022/09/19/niet-persoonlijk-a4142403
2022-09-19||Op zoek naar de beste keeper voor het WK  in Qatar||Jasper Cillessen, Remko Pasveer en Andries Noppert verplaatsen  gezamenlijk het doel tijdens de training.  Mark Flekken zit dan al in de gym. Van een duidelijke hiërarchie tussen de keepers is geen sprake. Wie wordt de eerste doelman van het Nederlands elftal ? En wie is de penaltykiller? Het zijn  belangrijke  vragen voor bondscoach Louis van Gaal, twee maanden voordat het WK voetbal in Qatar begint. „Jan Publiek windt zich daar misschien over op, maar wij kijken er heel anders naar”, stelt Van Gaal in Zeist. „Een doelman moet leveren waar wij om vragen. Op basis daarvan wordt bepaald wie speelt.”   Oranje beschikte in het verleden vrijwel altijd over een topkeeper. Een onomstreden sluitpost wiens naam bij een eindtoernooi als eerste in  de opstelling kon worden opgeschreven. Zoals Hans van Breukelen (73 interlands), Edwin van der Sar (130 interlands),   Maarten Stekelenburg (63 interlands) en Jasper Cillessen (63 interlands). Dat is nu anders. Al lijkt Cillessen, net als in 2014, de meeste aanspraak op het doel van Oranje te maken.   Na zijn terugkeer als bondscoach begon Van Gaal in september vorig jaar met Justin Bijlow. De 24-jarige doelman van Feyenoord leek de oplossing.  Bijlow viel echter na zes interlands   weg met een blessure. Van Gaal haalde hem, tot verrassing van Bijlow zelf,  nu niet eens bij de selectie. Hij maakte  afgelopen zondag in het competitieduel met PSV een  onzekere indruk.   De komende weken zal Bijlow bij zijn club  in  vorm moeten komen om nog een kans te maken op het WK. „En dat is nog niet uitgesloten”, maakte Van Gaal maandag duidelijk.     Voor de wedstrijden  in de Nations League tegen  Polen (donderdag in Warschau) en België (zondag in Amsterdam) koos  Van Gaal met    Cillessen (33), Flekken (29), Pasveer (38) en   Noppert (28)   voor  vier doelmannen waarvan de laatste twee nog nooit in het Nederlands elftal  keepten. Flekken (4 interlands) en  Cillessen (3 wedstrijden onder Van Gaal sinds vorig jaar) wisselden elkaar af na het wegvallen van Bijlow.  Het past bij de denkwijze van Van Gaal en zijn keeperstrainer Frans Hoek om over verschillende soorten doelmannen te beschikken. Op het WK van 2014 deinsde Van Gaal er niet voor terug om zijn doelman tijdens een duel te vervangen als  de situatie daarom vroeg. Zo werd Cillessen voor de strafschoppenreeks in de kwartfinale tegen Costa Rica vervangen door penaltykiller  Tim Krul. Een meesterzet. Oranje ging door. Cillessen keerde terug in het doel, maar wist in de halve finale tegen Argentinië geen strafschop in de beslissende serie  te stoppen.      De ‘lijnkeeper’ Cillessen lijkt op dit moment wederom de eerste doelman te gaan worden op het WK. Na onzekere jaren als keeper van FC Barcelona en Valencia CF keerde hij terug naar zijn oude liefde NEC. Cillessen is daar in ieder geval verzekerd van een basisplaats en hij liet afgelopen vrijdag tegen FC Utrecht  zien nog altijd een betrouwbare doelman te zijn. Maar Cillessen kan zich niet meten met  wereldtoppers als Thibaut Courtois (België), Manuel Neuer (Duitsland) of Alisson Becker (Brazilië).     Oranjes tweede keus Mark Flekken behoort ook niet tot de buitencategorie. Deze ‘ontdekking’ van Van Gaal kreeg na het wegvallen van Bijlow zijn kans, maar kon de bondscoach nog niet  overtuigen. Flekken wordt door Van Gaal  geroemd om zijn voetballende kwaliteiten. Iets wat met name tegen iets minder goede tegenstanders een pré kan zijn. Hij hield afgelopen weekeinde tegen Hoffenheim de nul voor SC Freiburg.  Van Gaal haalde Pasveer bij de groep vanwege zijn goede optredens bij Ajax,  vanwege diens ervaring en om hem te leren kennen. Pasveer was vorige week in de  Champions League tegen Liverpool nog de grote uitblinker bij de Amsterdamse club. Hij lijkt de ideale derde doelman voor  het WK te zijn. De routinier die zijn collega’s een hart onder de riem kan steken. De rol van vaderfiguur kan spelen.    De verrassendste keuze  is Andries Noppert. De 2.03 meter lange doelman van sc Heerenveen maakt opeens een snelle ontwikkeling door. Het is grotendeels aan hem te danken dat zijn club pas zeven doelpunten tegen kreeg.  Van Gaal had eerder al bekendgemaakt dat hij deze dagen ook gaat gebruiken voor een speciaal ‘penaltyproject’ waarvoor hij ook Bijlow en Jong Oranje-doelman Kjell Scherpen naar het trainingscentrum van de KNVB laat komen. Met behulp van  prestatieconsultant Peter Murphy wil Van Gaal het nemen van strafschoppen op wetenschappelijke wijze  benaderen. „We doen dat in  twee tot drie sessies waarbij dingen op het veld oefenen, maar we nemen ook neurologische testen af”, vertelde Van Gaal. „Op een WK worden vaak duels door  strafschoppen beslist. Daarom besteden wij er apart aandacht aan.”  Noppert lijkt  met zijn lange armen het meest geschikt om als penaltykiller te fungeren. Van Gaal heeft hem daarom deze week bij de groep gehaald. Bij het WK van 2014 ging Van Gaal bij de penalty’s nog uit van „het oog van de meester”. Daarmee bedoelde hij zichzelf. De bondscoach wil nu zijn eigen gevoel graag met wetenschappelijk bewijs onderbouwd zien.     De keepers van Oranje werkten op maandagmiddag tijdens een open training  een eerste oefensessie met Hoek af.  Cillessen, Flekken, Pasveer en Noppert vertoonden hun kunsten aan de fans van Oranje. Daarbij was duidelijk te zien hoe verschillend de  doelmannen zijn. Maar nog niet wie de nummer één is. ||https://www.nrc.nl//nieuws/2022/09/19/op-zoek-naar-de-beste-keeper-voor-het-wk-in-qatar-a4142408
2022-09-19||Sigrid Kaag is vooral op haar gemak buiten Den Haag||Sigrid Kaag wilde het eigenlijk over iets anders hebben. Het is begin maart, Rusland is kort daarvoor Oekraïne binnengevallen, en in de Sint Janskerk aan het Vrijthof in Maastricht heeft Kaag een lezing uitgesproken. Over de Europese Unie, de toekomst van de Europese begrotingsregels in Brussel, over Poetin en de Donbas. Dáár gebeurt het, weet Kaag. Maar journalisten die haar na afloop opwachten, willen iets heel anders weten. Wat gaat ze precies doen om de koopkracht van Nederlandse gezinnen te verbeteren? En waarom is ze niet in de Tweede Kamer, die haar daar op datzelfde moment voor het vragenuur had opgeroepen? Het zijn niet de vragen waar Kaag op rekende, ze is al verrast door de  aanwezigheid van de journalisten. „Zijn jullie helemaal naar Maastricht gekomen?’’ Sigrid Kaag hield aan het verkiezingssucces van D66 een vicepremierschap in het kabinet-Rutte IV over en presenteert dinsdag als minister van Financiën het koffertje met de Miljoenennota aan de Tweede Kamer. Maar het meest in haar element is ze als ze buiten Den Haag is. Vraag het aan ambtenaren die met haar werken, aan partijgenoten of aan Tweede Kamerleden die haar controleren;  ze zien een schatkistbewaarder die nog altijd de internationale diplomaat in zich draagt – die ze decennia is geweest. Met de details van het Haagse werk heeft ze weinig op, laat staan het politieke circus eromheen. Dat is niet per se nadelig, vervolgen de meesten. Oké, ze laat wel eens doorschemeren dat deze ministerpost niet haar favoriete tijdsbesteding is. Maar ze vertrouwt haar ambtenaren, aan micromanagement doet ze niet. Bij deze minister geen gedoe over komma’s en definities in Tweede Kamerbrieven. En het lukt haar om verder te kijken dan de krantenkoppen en de Haagse politiek van alledag, zeggen ambtenaren. Ze heeft, zeker als het om duurzaamheid of Europa gaat, visie. Onuitgesproken boodschap: dat is bij voorgangers wel eens anders geweest. Het probleem voor Sigrid Kaag is dat het sinds haar aantreden in januari over weinig anders gaat dan die politiek van alledag. Al maanden roepen oppositiepartijen, vakbonden en gemeenten om meer actie van haar ministerie om burgers te beschermen tegen de gevolgen van de gierende inflatie en de knallende energieprijzen. In die wereld, van kortingen op de energiebelasting, tijdelijk aangepaste accijnzen en prijsplafonds, is ze minder thuis. Dat is kwalijk, klaagt Tweede Kamerlid Henk Nijboer (PvdA), want de minister van Financiën zou in elk kabinet juist het voortouw moeten nemen bij het maken van grote inhoudelijke maatschappelijke keuzes. Dat deed haar voorganger Hoekstra (CDA) weliswaar ook niet in het vorige kabinet, „maar toen hadden ze Wouter Koolmees”. De toenmalig minister van Sociale Zaken (D66) was het brein achter de grote steunmaatregelen tijdens de coronacrisis en had een reputatie als iemand die de financiële finesses goed doorgrondde. Nijboer: „In de sociaal-economische driehoek van dit kabinet zie ik niet iemand die de kar trekt en die het echt snapt.” Gebrek aan financieel-economische kennis was een verwijt dat Kaag al voor haar benoeming veel te horen kreeg. Intussen, zeggen critici, is dat redelijk bijgespijkerd. Ze ziet de grote lijnen wel, zegt SGP-Kamerlid Chris Stoffer, „het is een intelligente vrouw. Maar inhoudelijk deskundig? Nee dat niet.” Om dossierkennis op te doen, vaart Kaag niet alleen op de ambtelijke top van Financiën. Ze leunt veel op de deskundigheid binnen haar partij: financieel woordvoerder Steven van Weyenberg in de Tweede Kamerfractie, oud-minister Koolmees en haar huidige kabinetsgenoot Rob Jetten. Met hem voerde ze vorig jaar de moeizame onderhandelingen over het coalitieakkoord. „Rob heeft overal verstand van”, zegt een betrokkene bij de formatie. „Klimaat, stikstof, overheidsfinanciën.” Daarnaast praat Kaag veel met haar buurman op de tweede verdieping van het ministerie, staatssecretaris Marnix van Rij (CDA). Hij is niet alleen een slimme fiscalist en bedreven Haags politicus – hij zat jaren in de senaat – Van Rij speelt indien nodig ook een rol als oliemannetje tussen de twee vicepremiers die elkaar niet erg goed liggen: Kaag en Hoekstra. „Er wordt permanent gewerkt aan de persoonlijke verhoudingen”, zo verwoordt een ingewijde het diplomatiek. Ik zie niemand die de kar trekt Henk Nijboer Tweede Kamerlid PvdA Op het ministerie ligt Kaag goed. Een minister van Financiën, zo luidt een wijsheid, maakt zich in Nederland populair bij kiezers door  tegen zo veel mogelijk extra uitgaven ‘nee’ te zeggen. En nog populairder, kun je zeggen, onder ambtenaren op het ministerie zelf. Zij moeten immers voortdurend onderbouwen tegenover collega’s bij andere ministeries waarom voor dit of dat voorstel geen geld is. Dan helpt het als je minister na afloop niet alsnog overstag gaat. De afgelopen jaren was die strenge hand ver te zoeken. Op de golven van de pandemie en de miljarden aan noodsteun die het kabinet verleende, kwam van de disciplinerende rol van Financiën weinig terecht. Stelden ambtenaren van Financiën drie opties om burgers en bedrijven te steunen voor, dan nam het kabinet ze allemáál over, en voegde er nog een vierde aan toe. Kaag heeft haar best gedaan die orde te herstellen. Onder haar hoede zouden de begrotingsregels weer gerespecteerd worden, schreef ze eind mei in de Voorjaarsnota, in het ambtelijke jargon van Financiën: „Het kabinet hecht eraan dat de budgettaire kaders leidend zijn en  daarmee dat nieuw beleid wordt gedekt.” Dat waren geen loze woorden. In de weken ervoor, vertelt een bron in het kabinet, hadden collega-bewindslieden een uitputtende wensenlijst bij Kaag ingediend, die optelde tot wel 25 miljard euro. Nog niet de helft daarvan werd gehonoreerd. Aan extra koopkrachtmaatregelen, het compenseren van te veel betaalde vermogensbelasting en investeringen in Defensie ontkwam Kaag niet. Die terugkeer naar begrotingsdiscipline wordt gewaardeerd. Tegelijk valt het de mensen om haar heen ook op dat Kaags rechtlijnigheid haar in de weg kan zitten, nu na corona een nieuwe economische donderwolk dreigt. „Continu compenseren is gewoon niet mogelijk”, herhaalt ze steeds. In juli voegde ze eraan toe dat door de oorlog in Oekraïne, „we allemaal een stukje armer worden”. Een ijzige uitspraak, reageerde coalitiepartner Gert-Jan Segers van de ChristenUnie vorige week in de Volkskrant. „Alsof je vanaf de maan naar Nederland toekijkt. Er is ook een sociaal antwoord nodig, namelijk: ‘Wij gaan u helpen.’” Inmiddels ligt alsnog een duur prijsplafond op tafel.  Toch, zegt een ander, zit Kaag beslist niet op haar handen, maar dat blijkt vooral op andere dossiers. De begroting die Kaag deze week namens het kabinet presenteert, bevat niet alleen een pakket van tijdelijke interventies om het grote koopkrachtverlies te verzachten. Er zitten ook grote verschuivingen in het belastingsysteem in: arbeid wordt minder zwaar belast, vermogen juist méér. Dat was een verrassing. D66 had in campagnetijd voor zulke ingrepen gepleit, maar ze stonden niet in het coalitieakkoord. Die keuze was politiek: de VVD is binnen de coalitie steeds tegenstander geweest van het zwaarder belasten van vermogens. In de zomer raadde een ambtelijke commissie aan om bedrijven en vermogende Nederlanders zwaarder te belasten, en nu doet het kabinet dat alsnog. Zelfs in haar omgeving waren sommigen verbaasd. Kaag, zag een betrokkene, opereerde hier als volleerd diplomaat: in stilte, achter de schermen en succesvol. Een ander voorbeeld van die diplomatieke aanpak is te zien als Kaag naar Brussel trekt. Waar Hoekstra zijn Zuid-Europese collega’s bruuskeerde door tijdens de pandemie over hun gebrek aan financiële buffers te  beginnen, zoekt Kaag de samenwerking op. Dit voorjaar schreef ze samen met Spanje een pleidooi om de Europese begrotingsregels scherp te houden. Zo maakte ze van een potentiële tegenstander een medestander. Haar naaste medewerkers zien dat Kaag haar functie als minister van Financiën niet met al te veel enthousiasme bekleedt. Het maakt haar prettig om voor te werken – warm, geïnteresseerd, respectvol, oog voor het democratische proces en de rol daarin voor het ambtelijk apparaat – maar niet een baas die uitstraalt het werk erg leuk te vinden. Het roept de vraag op waaróm Kaag een jaar geleden voor Financiën koos. Een theorie die op haar eigen ministerie rondgaat, is dat de partij een beroep op haar deed: een minister van Financiën behoort doorgaans tot de populairste ministers van een kabinet. Dat maakt de post voor elke partij electoraal interessant. Een nuttige stap op weg naar het Torentje. Anderen denken  juist te zien hoe slim dit ministerschap voor Kaag zelf kan uitpakken. Buiten Den Haag tenminste: voor een topfunctie bij de Verenigde Naties, het IMF of een andere grote internationale organisatie geldt een ministerspost die economische kennis toont als een vereiste. Kaag vervulde al eens de op twee na hoogste rang in de VN-hiërarchie toen ze als speciaal gezant in Syrië en Libanon werkte. Openlijk laat ze niets van haar interesse voor weer zo’n hoge internationale post merken. Maar mensen die haar kennen weten dat ze altijd jaren vooruit denkt – en niet alleen als het om de grote lijnen op haar ministerie gaat. ||https://www.nrc.nl//nieuws/2022/09/19/sigrid-kaag-is-vooral-op-haar-gemak-buiten-den-haag-a4142405
2022-09-19||Het afscheid van Elizabeth in vijftien foto&#8217;s||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/19/britten-nemen-definitief-afscheid-van-elizabeth-a4142346
2022-09-19||Bazin van FvD-directeur Laughland was de ‘stand-in’ van Poetin||De band tussen de voormalige bazin en vriend van John Laughland – de nieuwe directeur van de internationale tak van Forum voor Democratie – en de Russische president Poetin blijkt nauwer dan hij eerder in een NRC-artikel deed voorkomen. De Brit Laughland werkte tien jaar voor het Instituut voor Democratie en Samenwerking in Parijs. Zijn bazin was Natalia Narotsjnitskaja, die hij beschouwt als een „vriend” en wier relatie met Poetin hij omschreef als „een politieke sympathisant, maar op afstand”. Onlangs verscheen een artikel van haar op de website van FvD International, de internationale tak van FVD. In werkelijkheid blijkt Narotsjnitskaja een vertrouweling van Poetin te zijn. In aanloop naar de presidentsverkiezingen van 2012 koos de president haar om namens hem verkiezingsdebatten te voeren. Zo nam ze het als plaatsvervanger van de president op tegen de onlangs overleden ultranationalist Vladimir Zjirinovski.  Narotsjnitskaja werd bovendien door Poetin  aangewezen om het instituut in Parijs te leiden, waar Laughland van 2008 tot en met 2018 als onderzoeksdirecteur werkte. In 2018 werd ze wederom geregistreerd als „vertrouwenspersoon” van de president in aanloop naar de presidentsverkiezingen dat jaar. In een reactie zegt Laughland dat hij de band tussen Narotsjnitskaja en Poetin niet heeft willen bagatelliseren. „Ik heb willen zeggen dat ze geen onderdeel uitmaakt van de regering”, aldus Laughland. Volgens hem neemt Narotsjnitskaja, die in westerse media het Russische standpunt toelicht, een „onafhankelijke positie” in.  Kort voor de oorlog in Oekraïne garandeerde Narotsjnitskaja bij Sky News dat Rusland zonder een Oekraïense provocatie niet zou aanvallen. „Rusland heeft nooit de intentie gehad om Oekraïne binnen te vallen”, zei ze tien dagen voor de invasie. Over de financiering van het instituut in Parijs zei Laughland tegen NRC dat het geld niet van het Kremlin kwam. Op de website van het Kremlin staat een persverklaring van Poetin uit 2007 die anders doet vermoeden. „Wij staan klaar om fondsen voor de financiering ervan beschikbaar te stellen”, zei de Russische president. In een vergaderverslag op de Kremlin-site uit 2017, waarin de staatssecretaris voor Buitenlandse Zaken wordt geciteerd, staat dat het Kremlin het instituut in Parijs „ondersteunt”. Volgens een artikel uit 2015 op de nieuwssite Gazeta.ru, in handen van staatsbedrijf Sberbank, werden de activiteiten van het instituut „onder toezicht van het Kremlin” uitgevoerd. Gazeta.ru schreef zich te baseren op regeringsbronnen, die ook zeiden dat het instituut geld kreeg uit de presidentiële administratie.  Laughland stelt in een reactie dat van enige coördinatie vanuit het Kremlin geen sprake was.  De FvD-directeur blijft er ook bij dat het instituut waarvoor hij werkte geen geld van het Kremlin ontving.||https://www.nrc.nl//nieuws/2022/09/19/bazin-van-fvder-laughland-was-de-stand-in-van-poetin-a4142401
2022-09-19||Publiek afscheid afgelopen, kist wordt later vanavond in besloten kring geborgen||De publieke staatsbegrafenis van koningin Elizabeth II is tot een einde gekomen. De kist is neergelaten in de koninklijke grafkelder. Daar wordt zij later vanavond, rond 19.30 uur lokale tijd, ten ruste gelegd in het bijzijn van alleen de leden van de koninklijke familie. Buckingham Palace heeft daarover geen details bekendgemaakt en noemt het een „zeer persoonlijke familieaangelegenheid”.  De nieuwe koning Charles III en de rest van de koninklijke familie hebben St George’s Chapel na afloop van de dienst verlaten om naar Windsor Castle te gaan. Daar verblijven zij in de tussentijd. Elizabeth zal later op maandagavond worden bijgezet naast haar echtgenoot prins Philip, die vorig jaar overleed. De tweede dienst werd bijgewoond door 800 gasten, onder wie koning Willem-Alexander, koningin Máxima en prinses Beatrix. De duizenden mensen die buiten stonden aan de oprijlaan naar het kasteel konden met de plechtigheid meekijken via grote schermen. Sommige mensen moesten huilen tijdens de dienst, zo meldt de BBC. Aan het einde brak er een groot applaus uit bij het spelen van het volkslied.||https://www.nrc.nl//nieuws/2022/09/19/publiek-afscheid-afgelopen-kist-wordt-later-vanavond-in-besloten-kring-geborgen-a4142385
2022-09-19||Geld besparen en goed voor je gezondheid: koud douchen heeft meer voordelen dan één||‘Ben aan het trainen in koud douchen. De haren lukken, maar de rest van de body vraagt nog training”, twitterde @baudetti op 8 september. „Sinds een paar maanden douch ik iedere ochtend koud. Zo hup eronder”, schreef @xandrapos eind augustus. „Ik heb zojuist al eens getest hoe mijn lichaam zou reageren om deze winter met koud water te douchen”, aldus @dunja_lim. „En ik merk dat het goedkomt!”  Elke dag weer wacht er een opvallend rijke oogst aan berichten als je  Twitter op de term ‘koud douchen’ doorzoekt. Nogal wiedes, denk je al snel, komt natuurlijk door de energieprijzen. Pak de rekenmachine er maar bij. Dagelijks vijf minuten warm douchen kost je nu jaarlijks grofweg 170 euro meer dan zomer vorig jaar. Per persoon.   En toch. Die koude straal is voor velen een verschrikking.  Dat je je warme bed verruilt voor de badkuip slash douchecel, je draait de warme kraan open, en dat het water dan koud blijft. Ah nee hè, toch niet iets met de ketel? Je haalt je hand door de straal. En  nog eens en nog eens.  En dan probeer je toch maar koud te douchen. Je staat er nu toch. Misschien valt het mee. Adem in, ogen dicht…  …het valt nooit mee.  Gas besparen kun je ook door lauw te douchen, kort te douchen, de kraan pas open te draaien na het inzepen. Je kunt ook de verwarming uitzetten, niet douchen, minder vaak douchen, je wassen met een washand. En dat dóén ook veel mensen. Dus waarom komt toch dat koude douchen zo vaak voorbij?  Ook  een rondvraag onder collega’s op de NRC-redactie leverde veel reacties op: „Ik wil wel vaker koud douchen”, „Mijn man begon erover!”, „Ik douch sinds mei koud” en „Ja, daar denk ik momenteel echt over na.”  Waarom heeft uitgerekend koud douchen het tij mee? Zijn het puur de gasprijzen? Is het de roem van Wim ‘The Iceman’ Hof?  Of is er meer aan de hand?  Foto Thomas Nondh Jansen
 Freelance tekstschrijver Helene de Bruin (55) douchte altijd warm. Sinds half juli is dat voorbij. Het ging „getrapt”, vertelt ze. Gas wordt schaars want Poetin draait vast de gaskraan dicht, dacht ze prompt na het begin van de oorlog in Oekraïne. Klimaatverandering deed zich gelden in het dorp in de Ardèche waar ze vaak vakantie viert: er was dit jaar  zo’n droogte, dat de burgemeester opriep water te besparen, Helene de Bruin ging zwemmen in een stroompje, in plaats van douchen.   En dan las ze ook nog eens in het boek Gouden Jaren van Annegreet van Bergen dat mensen zich vroeger in badhuizen wasten, waarna ze aan haar moeder van 83 vroeg hoe vaak zij zich eigenlijk douchte. Twee keer in de week, antwoordde haar moeder (wel warm trouwens). Waarom douch jij elke dag dan?, was de wedervraag van haar moeder. „En het enige antwoord dat ik kon geven”, zegt Helene de Bruin, „is dat ik het lekker vond.”  Het besluit was daar. En nu stapt ze dus een paar keer per week onder de koude douche. Althans, ze draait zich eronder, „als een kurkentrekker”, want in één keer vol de kilte in vindt ze „te heftig”.  Het lekkere komt pas na afloop. „Ik voel me alerter.”  Jeroen, een veertiger die „vanwege zijn werk” alleen zijn voornaam geeft (achternaam bekend bij de redactie), doucht sinds eind juni koud uit frustratie met de „enorme energieverspilling” in Nederland. „Gas is hier veel te lang veel te goedkoop geweest.” Benen, armen, snel de rest van zijn lijf en hop, eronderuit. Het blijft onprettig maar hij doet het toch. Zo dwingt hij zichzelf om sneller zijn doel te bereiken: zelfvoorzienend worden –  hij denkt aan „waterstofoplossingen”. Tot hij dat voor elkaar heeft, verplicht hij zich tot de koude douche. Hij ziet, zegt hij, „erg op tegen de winter.”  Leefstijlcoach Laura van Ruler (40) begon anderhalf jaar geleden al met koud douchen omdat ze steeds vaker las over de gezondheidsvoordelen. Zo las ze dat blootstelling aan kou de aanmaak van ‘bruin vet’ stimuleert, dat suikers en vetzuren omzet in lichaamswarmte. De stofwisseling  versnelt ervan en dat is gunstig voor je gewicht. Van Ruler doucht kort want ook zij vindt de koude straal „niet heel aangenaam”. Ze kan er wel beter tegen dan eerst.  „De douche geeft me een boost, ik krijg er energie van.”  Mensen belanden dus om veel verschillende redenen onder de koude douche. En die komen juist dit jaar samen – sterker, ze werken op elkaar in. Inflatie en het dreigende gastekort zijn  de grote aanjagers, maar koud douchen past ook los daarvan al zéér bij dit tijdsgewricht.  Neem dat verband tussen koud douchen en gezondheid. Dat zingt echt rond, vaak geformuleerd als:   ‘Het schijnt gezond te zijn.’  Ook veelgehoord: ‘Baat het niet, dan schaadt het niet.’ Honderd procent zekerheid over de gezondheidswinst  is kennelijk niet eens nodig om die koude straal te trotseren: het vermoeden volstaat. Hier spreekt dus niet zozeer de heilzaamheid van de koude douche, maar meer de hedendaagse fixatie op gezondheid. Bovenop het mijden van koolhydraten en suiker en zout en zuivel en een zithouding op kantoor kun je net zo goed die warme douche mijden. „De voordelen zijn enorm!”, klonk het eind augustus op Twitter. „Weerstand, hormoonhuishouding, spijsvertering, huid.” Voor de duidelijkheid: blootstelling aan kou activeert inderdaad het gunstige, bruine vet. Maar wetenschappers betwijfelen of een koude douche van een paar minuten volstaat. Ander onderzoek legt een verband tussen koud douchen en minder ziekteverzuim. Maar ook daarvoor geldt dat meer solide bewijs  nodig is.  En dan is er dus de Wim Hof-factor. The Iceman, wiens boeken over het dulden van extreme kou steevast in de bestsellerlijsten belanden. Hij spoort zijn volgelingen aan koud te douchen  (‘One cold shower a day keeps the doctor away’), beklom zelf besneeuwde bergen op blote voeten en bleef net zo lang staan in een bad vol  ijsklontjes tot hij een wereldrecord brak. Hofs lat ligt dusdanig hoog dat koud douchen  is verworden tot laaghangend fruit. Fruit dat smaakt naar meer: een eerste sport op de stoerheidsladder die kan leiden – kennelijk, uiteindelijk – naar de top van de Kilimanjaro, gehuld in niet meer dan een zwembroek.   En het spartaanse heeft sowieso al de wind mee, zoals altijd onder een gesternte van crises, schaarste en oorlog.  ‘Warmduscher’ is het Duitse woord voor watje, en je kunt stellen dat er in 2022 net wat anders van de mens wordt vereist dan donzige zachtheid. Sommigen grijpen de barre tijden alvast aan om warmdouchende slappelingen op hun plaats te zetten. Anderen willen gewoon iets tastbaars ondernemen nu de wereldgeschiedenis over hen heen walst – mensen houden nu eenmaal van houvast. Een collega overweegt koud te gaan douchen vanwege het gastekort, en het is „zo’n concrete manier om „iets te dóén”. „En dat het ergens een ontbering is”, voegt hij toe, „niet helemaal pijnloos maar wel draaglijk, maakt misschien dat het juist daarom eerder voelt alsof je iets dóét.” Een andere collega – en menig twitteraar – zegt dat hij „koud doucht tegen Poetin”.  We trapten al de Alpe d’Huez op tegen kanker, gooiden ijswater over ons hoofd tegen ALS, en nu douchen we dus koud tegen het Kwaad in het Kremlin. Een scheutje warm water hoort daar niet bij, dat is juist de ‘challenge’. Bovendien: het is oorlog. Dit is geen tijd voor een lauw compromis.   Goed nieuws is dat de koude straal went, zegt Hein Daanen, die als hoogleraar aan de Vrije Universiteit het effect van warmte en kou op de mens onderzoekt.  Hij doucht zelf ook koud (en kort) „om het milieu niet nodeloos te belasten” – en hij vindt het koude water „niet vervelend meer”. In de winter, als het water nog  kouder is, eindigt Daanen weliswaar warm, maar hij begint net zo goed „ijskoud”. Die gewenning lijkt vooral een kwestie van psychologie, zegt hij. „Dus als je de eerste keer  discomfort ervaart: wanhoop niet. Het gevoel van kou wordt met de dag minder.”  Sommige mensen zijn helemaal om, en verspreiden wervende teksten  als zendelingen die een gouden kans zien om zieltjes te winnen. „Douch toch met koud water!” klinkt het. „Ontdek het plezier, heerlijk!!”  Je zou bijna de pushfactor vergeten, de katalysator van al het bovenstaande: de energierekening van elke maand 500 of 700 of 1.100 euro, en dat voor almaar meer mensen.  „Ik zit echt al op niveau koud douchen, kouder wassen en ’s nachts de stekkers van tv en box eruit om sluipverbruik te minderen”, is online de boodschap in tal van varianten.  Dus ja: zelden waren de omstandigheden gunstiger, voor koud douchen als trend. Een collega rekende thuis de nieuwe energiekosten uit en wil het nu écht gaan proberen, schreef ze. „Het schijnt ook goed te zijn voor je lichaam?” ||https://www.nrc.nl//nieuws/2022/09/19/om-te-besparen-of-gewoon-tegen-poetin-koud-douchen-is-in-opkomst-a4142386
2022-09-19||‘Het wordt elk jaar warmer op Sint Maarten en het regent wanneer het niet moet regenen’||Johan Stapel (55) zit gehurkt op Zeelandia Beach, op het Caribische eiland Sint Eustatius. Met twee vingers maakt hij een beweging over het zand. Hij poogt een zeeschildpad na te doen, die zich richting de zee beweegt. Zijn vingers zijn nog lang niet bij het water als ze verstrikt raken in het bruine zeewier dat in grote hoeveelheid op het strand ligt. Hij wil maar zeggen: een schildpad die nu uit het ei kruipt – zeeschildpadden leggen hun eieren op het strand – sterft waarschijnlijk snel. Zeebioloog Stapel is directeur van het Caribbean Netherlands Science Institute op Sint Eustatius. Het eiland (ruim drieduizend inwoners) is, net als de Caribische eilanden Bonaire en Saba, een bijzondere gemeente van Nederland. Stapel en zijn collega Kimani Kitson-Walters (31) zijn op Zeelandia Beach om te laten zien dat over bijna het hele strand een deken van sargassum ligt. Sargassum is een bruinwiersoort die in de Atlantische Oceaan groeit. De hoeveelheid die hier de laatste jaren op het eiland aanspoelt, is abnormaal groot. Bovenwindse Eilanden in de Caribische zee Belangrijke oorzaak is klimaatverandering. „Sargassum gedijt goed bij de opwarming van de oceaan. Het groeit sneller”, zegt Stapel. „En klimaatverandering verandert de stromingen van de oceaan. Voor Sint Eustatius heeft dat tot gevolg dat er meer sargassum aanspoelt.” De overvloed aan sargassum heeft  nadelige gevolgen, zegt Kitson-Walters.  „Niet alleen schildpadden raken erin verstrikt, ook bijvoorbeeld vissen. En het koraal kan  doodgaan.” „Koraal heeft voldoende licht nodig om in leven te blijven”, vult Stapel aan.  Kiston-Walters wijst ook op toerisme. „Stranden en baaien vol sargassum maken het eiland minder aantrekkelijk voor toeristen.” Meer sargassum is niet het enige effect van klimaatverandering waar het Caribisch deel van het Nederlandse Koninkrijk mee te maken krijgt. De temperatuur neemt er sinds de jaren tachtig toe; 0,2 graden Celcius per tien jaar, staat in het rapport Klimaatsignaal’21 van het KNMI. In dat rapport beschrijft het instituut klimaatscenario’s voor het Koninkrijk, waartoe ook  de onafhankelijke eilanden Aruba, Curaçao en Sint Maarten behoren. De temperatuurstijging zorgt ervoor dat de zeespiegel stijgt en de kans op overstromingen toeneemt, zegt Rein Haarsma, die meewerkte aan het rapport.  Ook is de verwachting dat de eilanden droger worden, vanwege de  hogere temperatuur en minder neerslag. De neerslag die er valt, zal heviger zijn. Dat laatste geldt ook voor orkanen. „Die zullen krachtiger zijn”, zegt Haarsma. „Orkanen halen hun energie uit de warmte van de oceaan. Die oceanen worden steeds warmer.” Vanwege hun ligging hebben de Bovenwindse Eilanden (Sint Maarten, Sint Eustatius en Saba) een grotere kans getroffen te worden door een orkaan dan de Benedenwindse Eilanden (Aruba, Bonaire, Curaçao). Klimaatverandering bedreigt de hele wereld,  sommige gebieden zijn extra kwetsbaar voor de gevolgen ervan. Het Caribische deel van het Nederlandse Koninkrijk is zo’n gebied.  „Het dagelijks leven en de meeste economische activiteiten spelen zich af aan de kust”, aldus het ‘klimaatplan’ van natuurbeschermingsorganisatie Dutch Caribbean Nature Alliance (DCNA) eerder dit jaar. Denk aan de visserij op Sint Eustatius en het cruiseschiptoerisme op Sint Maarten. Stranden en baaien vol sargassum maken het eiland minder aantrekkelijk voor toeristen Volgens de organisatie wordt de kwetsbaarheid versterkt doordat wederopbouw, bijvoorbeeld na een  orkaan, voor de eilanden heel moeilijk is. „De gemeenschappen zijn klein en de economische situatie is niet best”, zegt Tadzio Bervoets, directeur van het DCNA, aan de telefoon. De eilanden zijn ook kwetsbaarder vanwege hun ecosystemen. Bervoets: „Denk aan koraalriffen, mangroves, zeegrassen. Die zijn slecht bestand tegen bijvoorbeeld orkanen en een overvloed aan sargassum.” In 2017 werd Sint Maarten getroffen door orkaan Irma. Met windsnelheden van 298 kilometer per uur was Irma één van de zwaarste orkanen boven de Atlantische Oceaan ooit gemeten, volgens het KNMI. Vijf jaar later zijn sommige huizen op Sint Maarten nog altijd niet gerepareerd. Ook waar de wederopbouw sneller ging, zoals in hoofdstad Philipsburg, is Irma nog aanwezig. Je ziet haar in scheuren in muren, gaten in daken. Ze is nog onderwerp van gesprekken. Irma is ook nog te zien op een luchtfoto van een paar jaar geleden, op het kantoor van de Nature Foundation St. Maarten, een organisatie die zich bezighoudt met natuurbehoud en milieu op het eiland. Medewerker Alice Manley (23) (inmiddels weg bij de organisatie) wijst naar de foto. „Waar je de blauwe puntjes in de lagune ziet, daar lagen een paar jaar na Irma nog steeds bootwrakken. Ze vervuilden het water doordat ze brandstof en olie lekten. Uiteindelijk zijn ze opgeruimd door een bergingsbedrijf, in samenwerking met de Nature Foundation.” Zo’n honderd wrakken werden geborgen. Sint Maarten kreeg van Nederland een half miljard euro voor de wederopbouw van het eiland, omdat sprake was van een acute noodsituatie. Vanwege hun onafhankelijke status zijn Aruba, Curaçao en Sint Maarten zélf verantwoordelijk voor hun klimaatbeleid, laat een woordvoerder van minister Rob Jetten (Klimaat en Energie, D66) weten. Wel is in het coalitieakkoord opgenomen dat deze eilanden gebruik mogen maken van de SDE++-regeling, een subsidieregeling voor duurzame projecten van bedrijven. Eerder dit jaar kondigde minister Jetten aan dat hij wil dat de andere eilanden – Sint Eustatius, Bonaire en Saba – in 2035 volledig op duurzame energie draaien. Het kabinet helpt deze bijzondere gemeenten van Nederland wél met klimaatbeleid. Later deze maand komt Jetten met een uitgewerkt plan om de 100 procent duurzame elektriciteitsproductie te verwezenlijken, zegt zijn woordvoerder. Het ministerie van Landbouw, Natuur en Voedselkwaliteit gaat samen met de eilanden onderzoeken hoe Caribisch Nederland kan komen tot een ‘klimaatadaptatiestrategie’. Bij klimaatadaptatie wordt de omgeving aangepast aan de gevolgen van de klimaatverandering, bijvoorbeeld door dijken te bouwen. De regering van Sint Maarten schreef in haar Nature Policy Plan 2020-2025 dat het als een „klein ontwikkelingseiland” weinig kan doen aan klimaatverandering en zich daarom wil focussen op klimaatadaptatie. Het bouwen van bijvoorbeeld dijken zou te duur zijn. Daarom wil het eiland ecosystemen versterken die bescherming bieden tegen gevolgen van klimaatverandering. Denk bijvoorbeeld aan moerassen die kunnen helpen tegen overstromingen. Op Sint Maarten hebben sommige huizen aan de kust wel een ‘dijk’. In Simpson Bay – een plaatsje ten westen van Philipsburg – zijn voorbeelden te zien van de strandmuren, muurtjes van beton of steen om huizen te beschermen tegen het zeewater. Alice Manley slaat de deur van de Nature Foundation-truck dicht en loopt door wat struikjes naar een smalle strook zand. „Dit strand was eerst veel groter”, zegt Manley en wijst naar een huis verderop. Voor het huis ligt helemaal geen strand meer. Het water slaat tegen de strandmuur. „Die is gebouwd tegen overstromingen en orkanen, maar nu raakt bijna elke golf de muur.” Volgens Manley is de kustlijn de afgelopen tien jaar dichterbij gekomen vanwege de stijging van de zeespiegel en bebouwing van de kust. Maar praat je met de bewoners van die huizen in Simpson Bay, dan hoor je een ander verhaal. „De zee is altijd dichterbij in deze periode van het jaar”, zegt Darren Quinn (48) de volgende dag, een beetje nonchalant. Hij leunt op één van de kleine auto’s die hij verhuurt. Ze staan op een terrein met hekwerk eromheen. Aan de andere kant van de straat staat zijn huis, met turquoise toegangspoort. „Dat heeft te maken met het getij. Na zo’n twee maanden trekt het water weer een heel stuk terug.” Ook Sappho Spronk (35), die een eindje verderop in de straat woont, wijst daarop. Beiden hebben ook niet het idee dat de kustlijn gemiddeld gezien dichterbij is gekomen.  Volgens Bervoets van DCNA is de kustlijn wel degelijk opgeschoven. „Dat over het getijde klopt. Maar toen ik nog directeur van de Nature Foundation was, deden we elk jaar rond dezelfde tijd onderzoek naar zeeschildpadden in Simpson Bay. Uit die data bleek ook dat de kustlijn steeds dichterbij kwam.”  Na een kwartiertje praten, zegt Darren Quinn dat hij wel het idee heeft dat het water steeds hoger tegen zijn strandmuur opspat. Hij begint ook over het weer op Sint Maarten. „Het wordt elk jaar warmer en het regent wanneer het niet moet regenen.” Dan zegt hij dat hij deze week even met de Nature Foundation gaat bellen, om erover te praten.||https://www.nrc.nl//nieuws/2022/09/19/sint-maarten-sint-eustatius-en-saba-zijn-extra-kwetsbaar-voor-de-gevolgen-van-klimaatverandering-a4142384
2022-09-19||‘Zonder zien en horen, kan ik altijd nog ruiken en voelen’||‘Het slechte nieuws kwam zes dagen voordat ik aan een grote reis zou beginnen. Ik was negentien, had net mijn vwo-diploma gehaald en stond aan het begin van een tussenjaar. „Slechthorend was ik altijd al. Toen ik acht maanden was, kreeg ik mijn eerste gehoorapparaten. In mijn puberteit gingen mijn ogen achteruit. Ik werd nachtblind. Toen ik de diagnose kreeg, zakte de grond onder mijn voeten weg. Usher-syndroom. Dit betekent: steeds slechter zien én steeds slechter horen. En dit valt niet tegen te houden. „Wat toen? Niet op reis? Ik besloot juist wél te gaan. Nu kon ik nog zelfstandig reizen. Mijn toekomst zat opeens vol onzekerheid. „Achteraf kan ik zeggen dat ik de juiste beslissing heb genomen. Uiteindelijk heb ik twee tussenjaren gehad. Het is een fantastische tijd geweest. Eerst ben ik een jaar in Australië, Nieuw-Zeeland en Zuidoost-Azië geweest. Daarna heb ik een reis gemaakt door Zuid-Amerika. „Het reizen heeft therapeutisch gewerkt. Ik heb geleerd dat ik op twee manieren met mijn toekomst kan omgaan. Enerzijds heb ik de tijd gehad om te rouwen, om tot me te laten doordringen wat mij te wachten staat. Opeens leefde ik met veel vragen en weinig antwoorden. Anderzijds heb ik, denk ik, nóg intenser van mijn reizen genoten dan ik anders gedaan zou hebben.  „Ik realiseerde me: ik kan wel massa’s foto’s maken, maar wat heb ik daar straks aan? Ik heb heel bewust om me heen gekeken, om mijn indrukken in mijn hoofd op te slaan.  „Ik herinner me een moment aan de zuidkust van Australië. Ál mijn zintuigen stonden wagenwijd open. De geuren daar, de wind door m’n haar, de zon op m’n huid. Ik voelde: mocht ik straks niet meer kunnen zien en horen, dan kan ik altijd  nog ruiken en voelen. Het leven kan op méér manieren binnenkomen dan alleen met m’n ogen en oren. „Een jaar later, in een hostel in Bolivia, had ik ook zo’n onvergetelijk moment. Ik reisde in een groep, ik kende mijn reisgenoten nog niet zo goed. Ze hadden wel gemerkt dat ik ’s avonds nogal vaak naar m’n zaklamp greep.  „Met schroom vertelde ik op een avond over mijn situatie. De reacties waren zo ongelofelijk liefdevol. Ik leerde dat ik mijn lot niet alleen hoef te dragen. Anderen kunnen mijn pijn begrijpen. Ik sta er niet alleen voor. „Rauw verdriet voel ik nog steeds weleens, vooral wanneer ik alleen ben. Langer dan een uur duurt het niet.  „Mijn ouders zijn mijn rots in de branding. Zij hebben mij geholpen woorden te vinden voor alles wat mij overkomt en te wachten staat. Ik heb ook een hechte vriendengroep. Ze houden rekening met mij, maar zij ontzien me niet. Een goede grap is nooit ver weg. Ze helpen mij in het donker, op Lowlands, op vakantie. We leren dat veel wél kan, wanneer je eerlijk bent tegenover elkaar en goed afspreekt wat je wel en niet zou willen. „Sinds een paar maanden heb ik een vriendin. Ik ben superverliefd op haar. Zij weet problemen bespreekbaar te maken, voordat die een probleem worden. Ik vind het wel eens moeilijk tegenover haar mijn verdriet en mijn onzekerheid over onze toekomst toe te laten. Ik heb er soms ook wel moeite mee haar hulp te accepteren. Dan voel ik schaamte.  „Zij geeft mij geen moment het idee dat ik een rem zet op haar leven. Zij weet mij mee te krijgen naar een feestje, ook al zeg ik: ga maar alleen, het is te donker buiten en ik hoor daar niks. Dan zorgt zij ervoor dat ik ergens comfortabel zit of sta. Bij haar voel ik me veilig. „Het moeilijkst vind ik het nog om m’n toekomst voor me te zien: voor mezelf, met z’n tweeën. Dat voelt vooral lastig wanneer ik vrienden hoor praten over werk, huis en gezin straks.  „En toch, echt, het gaat goed met mij, al jarenlang. Het zou zonde zijn als ik mijn leven liet beheersen door gepieker over de toekomst. Ik probeer mijn focus op het hier en nu gericht te houden. Dat helpt mij. Zo geniet ik van het leven.” Naam: Lucas Kenters (24) Studeert: American Studies in Groningen Verwacht:  Blind en doof te worden, in de komende circa tien jaar, als gevolg van het Usher-syndroom, een erfelijke aandoening.||https://www.nrc.nl//nieuws/2022/09/19/zonder-zien-en-horen-kan-ik-altijd-nog-ruiken-en-voelen-a4142374
2022-09-19||Kan de 12 procent looneis van FNV een loon-prijsspiraal veroorzaken? ‘De situatie is heel anders dan in de jaren 70’|| Is het de hoogste centrale looneis ooit? Vakbond FNV wil dat alle salarissen voortaan automatisch meestijgen met de inflatie, wat komend jaar zou neerkomen op een salarisverhoging van rond de 12 procent. Een stuk meer dan het percentage dat dit jaar tot nu toe  in cao’s is beland: gemiddeld zo’n 4 procent.     Als je kijkt naar het percentage is de looneis inderdaad „ongekend hoog”, zegt  FNV-vicevoorzitter Zakaria Boufangacha. Salarisverhogingen zaten de afgelopen jaren vaak rond de nullijn, of net daarboven. „Maar als je reëel kijkt is het een van de laagste looneisen ooit. Er zit niet eens koopkrachtverbetering in.”  Normaal baseert de FNV haar centrale looneis op een som van de inflatie, arbeidsproductiviteit en de toegevoegde waarde (hoeveel méér bedrijven zijn gaan verdienen). Nu dus alleen op de inflatie. De FNV wil dat de lonen in  januari worden verhoogd met het inflatiepercentage van oktober in het voorgaande jaar. Bij een lage inflatie zullen de lonen dus ook minder stijgen.  Daarnaast moet het minimumuurloon worden verhoogd naar 14 euro, vindt de vakbond. Dat is meer dan de 10 procent  die het kabinet op Prinsjesdag zal presenteren; daarmee belandt het minimumuurloon op iets meer dan 11 euro.          Een automatische prijscompensatie is economisch omstreden. De Nederlansche Bank bijvoorbeeld waarschuwt dat dit kan leiden tot een loon-prijsspiraal: als bedrijven hun prijzen verhogen om de gestegen loonkosten te kunnen betalen, neemt de inflatie verder toe  –  en  zullen de lonen opnieuw  stijgen. Enzovoort. In de jaren 70 was de  automatische prijscompensatie in cao’s en uitkeringen gemeengoed. Nadat destijds de energieprijzen door de oliecrisis  enorm stegen, is  Nederland in zo’n spiraal beland. Het leidde tot een diepe recessie.  Sindsdien was  het beleid: loonmatiging. Toch  valt er  wat voor te zeggen de rekening voor de torenhoge inflatie dit jaar niet bij werknemers, maar bij werkgevers te leggen, zegt Joop Schippers, hoogleraar arbeidsmarkteconomie aan de Universiteit Utrecht. „Door de gestegen energieprijzen vindt er een nationale verarming plaats. Heel veel bedrijven maken nu forse winsten. Dan is het logisch hen te laten bijdragen aan het opvangen van die verarming.” Je zou van jaar tot jaar moeten kunnen afwegen wie je de verarming laat dragen Joop Schippers hoogleraar arbeidsmarkteconomie Dat is meteen het  grote verschil met de jaren 70, zegt hij: toen werden de winsten van bedrijven over de gehele linie steeds verder uitgehold.   Maar een automatische prijscompensatie, zoals FNV wil, vindt Schippers onverstandig. „Volgend jaar is de situatie misschien heel anders, en staan bedrijven er minder florissant voor. Dan moet je andere keuzes kunnen maken. Je zou van jaar tot jaar moeten kunnen afwegen wie je de verarming laat dragen.” Volgens Piet Rietman, econoom van ABN Amro, is de angst voor een loon-prijsspiraal in de huidige economie niet reëel. „Zo’n spiraal krijg je als  mensen steeds meer  consumeren. Maar de koopkracht daalt nu zo hard, dat ik niet zie hoe dat kan ontstaan.  Bovendien heeft arbeid momenteel een vrij kleine rol in het aanjagen van inflatie. Inflatie komt vooral door inkoopprijzen van bijvoorbeeld  energie. De situatie is daarmee heel anders dan in de jaren 70.” Hoeveel de salarissen werkelijk zullen stijgen, zegt Rietman, hangt af van „eis en actie”. Oftewel: een harde eis in combinatie met stakingen.  „In Nederland is de hoeveelheid actie heel stabiel:  altijd rond de 25 stakingsdagen, of de arbeidsmarkt nou krap is of niet. Maar dit jaar loopt het al aardig op.” Voor de loongroei is ook het soort actie relevant: symbolisch op een plein staan heeft minder effect dan hele dagen  geen producten of diensten leveren, zoals de NS laatst deed. Dat resulteerde in een loonsverhoging van 9,25 procent. FNV Zorg en Welzijn eist alvast 12,5 procent loonsverhoging en automatische prijscompensatie voor de 200.000 man personeel in de ziekenhuizen.   Toch komen de meeste werkgevers en werknemers er snel  samen uit, zegt Jannes van der Velde, woordvoerder van de Algemene Werkgeversvereniging Nederland. „De cao-overleggen gaan helemaal niet zo moeizaam dit jaar. Onderhandelaars houden rekening met de financiële  situatie van de bedrijfstak.” In cao’s worden dit jaar vaker afspraken gemaakt over  vaste bedragen, zegt hij. „In 1 op de 5 nieuwe cao’s is dat zo. Dat is vrij ongewoon.  Daarmee gaan de lagerbetaalden er meer op vooruit. Werkgevers doen dat omdat ze ook wel zien dat daar de hardste klappen vallen.”     Niet in álle sectoren zijn de winsten hoog. Ook bedrijven hebben last van de hoge energieprijzen, vooral als zij die  niet kunnen doorberekenen in hun prijzen. „Die bedrijven vallen om als ze de lonen met 12 procent verhogen”, zegt hoogleraar Schippers. „Dan span je het paard achter de wagen. Je moet daarom per sector kijken wat mogelijk is.” Daar denkt de vakbond anders over.  „Het forse koopkrachtverlies gaat ons allen aan”, zegt Boufangacha. „Niet alleen omdat gezinnen de winter niet doorkomen, ook omdat we een forse economische crisis dreigen in te gaan als we 12 procent minder te besteden hebben. Voor ons staat het behoud van koopkracht centraal. Als bedrijven  daar niet toe bereid zijn, verwacht ik meer acties.”   ||https://www.nrc.nl//nieuws/2022/09/19/naar-een-loonprijsspiraal-met-de-fnv-looneis-de-situatie-is-heel-anders-dan-in-de-jaren-70-a4142365
2022-09-19||De vriendjes van mijn zoontje mogen veel langer op hun schermen||Moeder: „Hoe ga je om met conflicterende tablettijden bij vriendjes thuis? Voor ons zoontje van 7 jaar hebben wij redelijk strikte momenten wanneer hij op de tablet mag: in de ochtend en om 17 uur, als er gekookt wordt. Gelukkig speelt hij ook graag en veel buiten. Helaas zijn er een paar vriendjes die veel vaker op een scherm mogen. En komt het dus voor dat ons zoontje bij die vriendjes binnenspeelt en een tablet voor zijn neus krijgt. Als ik ons zoontje hierop aanspreek, zegt hij dat de vriendjes niks anders willen doen en niet met hem willen spelen behalve samen op de tablet. Ik snap wel dat hij dan ook graag meedoet, maar liever heb ik dat hij niet te veel op een tablet zit. Welke afspraken kan ik hierover met hem maken, passend bij zijn leeftijd?” Tischa Neve: „Uw zoon is nog te jong om medeverantwoordelijk te zijn voor hoe het er in andere huishoudens aan toegaat. Bovendien kunnen we als ouders niet sturen hoe andere ouders het doen. Het is net als met snoepen: bij het ene gezin mag meer suiker worden gegeten dan bij het andere.  „Nodig de vriendjes minstens even vaak bij u thuis uit, zodat u meer controle heeft op hoe ze spelen. Ook kunt u de schermtijd van uw zoon om 17 uur aanpassen als hij de hele middag op de tablet heeft gezeten.  Tischa Neve is kinderpsycholoog en geeft online  opvoedcursussen. „Als u merkt dat ze echt alleen maar op het scherm zitten, of iets bekijken waar ze nog niet aan toe zijn, zou ik met de andere ouders overleggen. Is er tijd om ook even lekker naar buiten te gaan? „Maar voer de druk niet te hoog op, u wilt niet dat uw kind gaat liegen over wat hij bij anderen gedaan heeft. En zo belangrijk is het ook weer niet. Pas als de veiligheid van een kind in het geding is bij anderen moeten we echt streng zijn.” Peter Nikken:  „Waar het om gaat met schermtijd, is balans. Hoe verhoudt de tijd die op een tablet wordt doorgebracht zich tot andere belangrijke activiteiten als slapen, buitenspelen, bouwen et cetera? Een keer een hele middag online is op zich niet erg als het doorgaans in evenwicht is. Maar omdat uw kind zelf ook moet leren nadenken over die verhouding, zou ik hem om 17 uur dan toch liever iets offline laten doen. „Een ander punt is wat ze op die schermen doen. Dat wat ouders als plat amusement zien, met helden tegen boeven, kan kinderen in deze leeftijd juist inzicht geven in dilemma’s rond goed en kwaad. Ook veel online spelletjes die kinderen samen, ieder op hun eigen tablet spelen, zijn prima voor de ontwikkeling. Het wordt anders als uw zoon met 16+-media in aanraking komt, bijvoorbeeld met games die zijn leeftijd ver te boven gaan. Daarom zou ik, hoe moeilijk soms ook, toch even het gesprek aangaan met de andere ouders. Wat staan zij toe op het scherm? Is er toezicht op? „Dat uw kind bij andere vriendjes kán spelen, is op zichzelf een goede zaak. Het is waardevol voor kinderen om in andere huishoudens een andere sociale context te leren kennen, ook al strookt die niet met de normen en waarden van thuis. Voor ouders betekent dit het begin van het grote loslaten.” Peter Nikken is lector jeugd en media aan hogeschool Windesheim en schreef met Dian de Vies  De schermwijzer.||https://www.nrc.nl//nieuws/2022/09/19/de-vriendjes-van-mijn-zoontje-mogen-veel-langer-op-hun-schermen-a4142364
2022-09-19||Een onaangepast wonderkind||Saul Kripke was een ‘filosofen-filosoof’. Wereldberoemd in de filosofie, logica en informatica, daarbuiten vrijwel onbekend. Geen wonder: Kripke, die vorige week op 81-jarige leeftijd overleed, was een vakman die niet aan stamtafels aantrad om te praten over de actualiteit of de tijdgeest te peilen, maar die wel eigenhandig een revolutie ontketende in taalfilosofie en logica. Ook in Nederland is Kripke’s invloed groot, in de logica, filosofie van de wiskunde en computerwetenschappen. Emeritus-hoogleraar logica Albert Visser van de universiteit Utrecht, die hem enkele keren ontving, vindt dat Kripke „hoge ogen gooit om de belangrijkste filosoof te zijn van de tweede helft van de twintigste eeuw”.  Een „prachtige” denker, zegt Vissser, die ook moeiteloos kon toegeven dat hij ergens niet uitkwam, „het kenmerk van een goede en integere filosoof”. In de omgang was Kripke een zonderling, briljant maar onaangepast; na zijn dood staken online verwijten op dat hij in de loop der jaren studenten stalkte. Kripke (1940), geboren in Bay Shore (New York),  groeide op als oudste van drie kinderen in Omaha (Nebraska), waar zijn vader rabbijn was. Hij bleek al vroeg een rekenkundig wonderkind, leerde zichzelf Hebreeuws reciteren en las het volledige werk van Shakespeare.  Als 18-jarige publiceerde hij een artikel in het Journal of Symbolic Logic dat in één klap een probleem oploste waar logici zich al jaren het hoofd over braken: wat is een bruikbare semantiek van de begrippen ‘mogelijk’ en ‘noodzakelijk’? Scholier Kripke formaliseerde een toegankelijkheidsrelatie tussen ‘mogelijke werelden’. Een bewering is noodzakelijk waar als die waar is in alle logisch toegankelijke  werelden, mogelijk waar als die waar is in ten minste één zo’n  mogelijke wereld.  Die Kripke-semantiek van possible worlds is nu standaard in de logica en informatica. Kripke vertrok naar Harvard, waar hij in 1962 summa cum laude een graad in de wiskunde behaalde; promoveren deed hij nooit. Zijn doorbraak als taalfilosoof kwam met de publicatie van een drietal lezingen die hij – uit het hoofd – had gegeven in 1972. Acht jaar later werden ze uitgewerkt in het al snel klassiek geworden Naming and Necessity (1980), dat nu geldt als een hoofdwerk van de twintigste-eeuwse filosofie. In dat boek onderzoekt Kripke de semantiek van eigennamen en de vraag hoe we daar eigenlijk aan komen. Zijn conclusies waren een breuk met het denken van Gottlob Frege (1848-1925), de grondlegger van de moderne logica en taalfilosofie. Frege zag namen als beschrijvingen die bepaalde eigenschappen aan objecten toekennen, maar Kripke liet zien dat ze functioneren als rigid designators, ‘starre verwijzers’; namen zijn labels die een object vanuit één wereld identificeren in alle andere. Als wij ‘Plato’ noemen, verwijst die naam met betrekking tot alle mogelijke werelden naar hetzelfde individu. Dat geldt niet voor een beschrijving als ‘de beroemdste Griekse filosoof’. Er is immers een mogelijke wereld waar niet Plato dat zou zijn geweest, maar Aristoteles.  Eenmaal gegeven namen worden volgens Kripke doorgegeven in communicatieve ketens, wat zijn benadering de licht misleidende typering ‘causale verwijzingstheorie’ bezorgde. „Hij bracht de taalfilosofie zo dichter bij de natuurlijke taal”, zegt Albert Visser. „Frege en andere filosofen bekeken die toch een beetje als ingenieurs: er moest aan gesleuteld worden om die logisch te verbeteren.” Maar Naming and Necessity brak niet alleen met gangbare taalfilosofie, ook met de kennisleer van Immanuel Kant. De beroemde Duitse denker (1724-1804) had in zijn Kritik der reinen Vernunft een onderscheid gemaakt tussen ‘analytische’ uitspraken die  a priori, op voorhand,  waar zijn (zoals ‘vrijgezellen zijn ongetrouwd’) en  ‘synthetische’  a posteriori die  door zintuiglijke waarneming moeten worden getoetst om kennis over de wereld op te leveren. Zijn eigen kennisleer was synthetisch én a priori, meende Kant, maar er waren geen noodzakelijke waarheden a posteriori.   Zijn interpretatie van Wittgenstein kreeg de licht spottende bijnaam ‘Kripkenstein’ Volgens Kripke was dat een verwarring van begrippen die thuishoren in verschillende filosofische domeinen: de betekenisleer (‘analytisch’), metafysica (‘noodzakelijk’) en kennisleer (‘a priori’). Iets kan  noodzakelijk waar zijn voordat we het weten. Ons label ‘water’ verwijst, net als de naam Plato, ten opzichte van alle mogelijke werelden naar één en dezelfde  substantie. ‘Water is H2O’ is dus noodzakelijk waar. Maar dat die  substantie H2O is, weten we pas sinds dat door de wetenschap is vastgesteld, a posteriori. Dat inzicht is relevant voor het denken over essenties en natuurlijke soorten in de empirische wetenschappen. Het gaf ook een impuls aan een dood gewaande tak van filosofie, analytische metafysica. Onder vakgenoten baarde Kripke opnieuw opzien met een radicale lezing van het werk van de latere Wittgenstein. Volgens de Oostenrijkse filosoof ontstaat betekenis in menselijke ‘taalspelen’. Maar hoe weten we dat we de regels van een taalspel ‘correct’ volgen? Een individu kan daarvoor niet alleen bij zichzelf te rade gaan – dan is elke regel ‘goed’.  Kripke las Wittgenstein zo, dat het enige criterium kan zijn of een gemeenschap gedrag binnen een taalspel fiatteert of corrigeert. Meer objectiviteit is niet te verkrijgen. Die „sceptische oplossing” was aanleiding voor hevige debatten en bleef omstreden, ook Kripke zelf twijfelde eraan. Zijn interpretatie van Wittgenstein kreeg de licht spottende bijnaam ‘Kripkenstein’. Ook op andere terreinen verrichtte Kripke origineel werk. Albert Visser roemt met name zijn artikel Outline of a Theory of Truth (1975), een grensverleggende bijdrage aan het denken over het begrip waarheid.  Kripke was een excentrieke verschijning, die in het dagelijks leven vaak aanstoot gaf. Onder filosofen doen talrijke anekdotes de ronde over bizar en onhebbelijk gedrag: eten bestellen en dan negeren,  neus snuiten in een pagina van een bibliotheekboek, ruzie maken in een publiek toilet. In Nederland meed hij artsen, uit angst om geëuthanaseerd te worden. In zijn latere jaren ging het Kripke beter, met hulp van een begeleider. Hij discussieerde „volkomen lucide” mee in Zoom-seminars, vertelt Albert Visser. Na zijn dood gonsde het online niettemin van berichten over stalkingsgedrag van deze ‘horrible person’. Visser, daarover: „Je moet  dat echt zien in de context van de hele persoon, die sowieso wat vreemd was.” Kripke  doceerde vanaf 1972  aan Princeton en vertrok in 2002 naar de City University of New York (CUNY). Zijn filosofische nalatenschap wordt beheerd door het Saul Kripke Center, gevestigd in New York.||https://www.nrc.nl//nieuws/2022/09/19/een-onaangepast-wonderkind-a4142359
2022-09-19||Tweede uitvaartdienst in St George&#8217;s Chapel begonnen||De kist van de overleden koningin is aangekomen in St George’s Chapel, waar de tweede uitvaartdienst is begonnen. De kist werd de middeleeuwse kapel ingedragen onder gezang van het koor. De dienst wordt geleid door bisschop David Conner, de decaan van Windsor. De verzen die hij voorleest werden ook voorgelezen bij de begrafenissen van de grootouders van de koningin, koning George V in 1936 en koningin Mary in 1953, en bij die van haar vader koning George VI in 1952. In St George’s Chapel wordt de koningin na de dienst ten ruste gelegd in de koninklijke grafkelder, naast haar overleden echtgenoot prins Philip. De dienst was voor de dood van Elizabeth al overeengekomen met het Britse koningshuis. In dezelfde kapel was de uitvaartdienst van prins Philip, de hertog van Edinburgh, in 2021. Ook vond daar in 2018 de bruiloft van prins Harry en Meghan plaats. ||https://www.nrc.nl//nieuws/2022/09/19/tweede-uitvaartdienst-in-st-georges-chapel-begonnen-a4142358
2022-09-19||COA ziet vanwege gebrek aan draagvlak af van aanmeldcentrum asielzoekers in Bant||De komst van een aanmeldcentrum voor asielzoekers in Bant (Flevoland) gaat niet door. Dat bevestigt een woordvoerder van het Centraal Orgaan opvang Asielzoekers (COA) maandag na berichtgeving door Omroep Flevoland. Reden voor het besluit is een gebrek aan draagvlak, dat zou zijn gebleken uit gesprekken met omwonenden en de lokale politiek. Het COA zegt wel in gesprek te willen gaan met de gemeente Noordoostpolder over een andere locatie voor het aanmeldcentrum. Het was de bedoeling dat de vestiging van een aanmeldcentrum in Bant de druk op het aanmeldcentrum in Ter Apel zou verlichten. Begin juli maakte staatssecretaris Eric van der Burg (Asiel, VVD) bekend dat het COA een „kansrijke locatie” in Bant in beeld had en een kavel had aangekocht. Het centrum had plek moeten bieden aan zo’n 250 tot 300 asielzoekers en zou op loopafstand hebben gelegen van een bestaand asielzoekerscentrum in Luttelgeest. De plannen voor het azc konden in de gemeente Noordoostpolder rekenen op stevige kritiek. Omdat in Luttelgeest al zo’n duizend asielzoekers worden opgevangen, vonden inwoners van omliggende dorpen dat er geen tweede centrum moest komen. Petities tegen de komst van het aanmeldcentrum werden zo’n 6.000 keer ondertekend, meldt Omroep Flevoland.||https://www.nrc.nl//nieuws/2022/09/19/coa-ziet-vanwege-gebrek-aan-draagvlak-af-van-aanmeldcentrum-asielzoekers-in-bant-a4142357
2022-09-19||Brussel zet debat over vrije markt op scherp met ‘noodinstrument’ in geval van crises||De overheid die vergaand ingrijpt in de vrije markt: nu Europa crisissen haast aan elkaar rijgt, lijkt het steeds normaler te worden. Zie bijvoorbeeld de radicale maatregelen die op dit moment overwogen worden om de gasprijzen te drukken. Maar bij al die crisisinterventies laait in Brussel de discussie op: hoe ver mag de staat gaan in geval van nood, en wie bepaalt wanneer dat is? Deze maandag presenteerde de Europese Commissie een langverwacht wetsvoorstel waarmee ze zich in crisistijden vergaand wil kunnen bemoeien met de productie en levering van bepaalde goederen. Met een zogeheten ‘noodinstrument’ wil Brussel Europese bedrijven in het uiterste geval kunnen dwingen strategische voorraden aan te leggen of aan leveringsverzoeken te voldoen. Dit is het tegenovergestelde van een planeconomie: het is juist bedoeld om te zorgen dat de markt blijft werken Thierry Breton Commissaris Interne Markt De wet is vooral een reactie op de coronacrisis en de tekorten aan bijvoorbeeld mondkapjes die toen ontstonden. Het voorstel was al voor de presentatie omstreden en zet de Europese discussie over de grenzen van de vrije markt op scherp. Europa is niet de enige plek waar dat debat gevoerd wordt. De coronacrisis en de hardnekkige problemen met mondiale leveringsketens hebben meer landen ertoe aangezet zich meer te bemoeien met de levering van cruciale goederen. Al tijdens de coronacrisis zette de regering van president Donald Trump de zogeheten ‘Defence Production Act’ in om de productie van onder meer beademingsapparatuur af te dwingen. Onder opvolger Joe Biden wordt die van oorsprong militaire wet nu vaker van stal gehaald om de levering van  goederen te garanderen. In onder meer Japan en Zuid-Korea wordt ondertussen werk gemaakt van strategische voorraden.   „We rusten onszelf hiermee uit met gereedschap dat onze partners hebben, maar dat wijzelf nog missen”, aldus Eurocommissaris Thierry Breton (Interne Markt) maandag. Veel van wat de Europese Commissie voorstelt richt zich op het ‘weerbaarder’ maken van de EU in geval van nood. „De beste manier om een crisis te beheersen, is erop te anticiperen en zo de impact ervan te verminderen of te voorkomen”, benadrukte Breton. Daartoe moeten lidstaten en Brussel allereerst een beter overzicht krijgen van waar mogelijke problemen kunnen ontstaan.  Maar in voorbereiding op een mogelijke crisis wil de Commissie ook sneller kunnen handelen. Brussel kan op een alarmbel drukken en bedrijven in het uiterste geval verplichten om noodvoorraden aan te leggen. Daarbij moeten ze voorrang geven aan de Europese orders, mogelijk ten koste van andere contractuele afspraken. De Commissie specificeert niet over welke goederen het gaat: dat kan in  elke crisis immers  anders zijn.  Het voorstel past in een bredere ambitie van de Europese Commissie om Europa autonomer te maken en de afhankelijkheid van andere landen op het gebied van belangrijke goederen te verminderen. Daartoe presenteerde Breton eerder dit jaar  de zogeheten ‘Chips Act’, waarin eveneens een clausule zit die in geval van nood de levering van microchips kan afdwingen.  Maar de plannen  stuitten op weerstand bij pleitbezorgers van de vrije markt. Eerder deze zomer uitte een groep van negen lidstaten, waaronder Nederland,  zijn zorgen over het ‘noodinstrument’. Bezwaren zijn er vooral over de macht die de Commissie zich met het voorstel toe-eigent.  Ook zijn er zorgen dat Brussel zich  veel te sterk wil  bemoeien met de richting en keuzes van Europese bedrijven.  Die bedrijven zelf uitten zich bij monde van lobbyclub Business Europe ook al opvallend kritisch. Niet alleen over de overheidsingrepen in geval van nood, maar ook omdat ze in voorbereiding op crises bedrijfsgevoelige informatie met overheden zouden moeten gaan delen.  In reactie op alle kritiek schaafde de Commissie het voorstel de afgelopen weken al wat bij, onder andere door meer consultatiemomenten in te bouwen en bedrijven in bepaalde gevallen een uitzonderingspositie te geven. Maar dat neemt de kern van de kritiek niet weg. Lidstaten vrezen nog steeds dat het begrip crisis zo ver wordt opgerekt, dat Brussel zich vergaand met Europese productie blijft bemoeien. Dat Breton het maandag over „het tijdperk van de permacrisis” had, zal hen weinig gerust stellen. Brussel zelf benadrukt dat het voorstel  moet garanderen dat de Europese interne markt soepel blijft functioneren, ook als een crisis het continent onder druk zet. Tijdens de pandemie bleek hoe dat kan misgaan: vooral in het begin van de crisis sloten EU-landen hun grenzen, waardoor het vrije verkeer van personen zo goed als stil kwam te liggen. Ook zorgden exportrestricties voor medische hulpmiddelen  ervoor dat  de vrije markt zwaar onder druk kwam te staan. „Dit beschermt de vrijheid van bedrijven juist, door te garanderen dat ze producten blijven krijgen die ze nodig hebben”, aldus een EU-ambtenaar. Ook Breton keerde zich maandag tegen kritiek dat hij werkt aan een ‘planeconomie’. „Zou u dat ook zeggen over de Verenigde Staten, waar ze meer vergaande wetgeving hebben”, vroeg Breton. „Dit is het tegenovergestelde van een planeconomie: het is juist bedoeld om te zorgen dat de markt blijft werken.” De Fransman sprak de hoop uit dat lidstaten en het Europees Parlement de wet goedkeuren in 2023, het jaar dat de interne markt dertig jaar bestaat. Maar het is de vraag of hij voor die tijd alle kritiek heeft kunnen wegnemen. ||https://www.nrc.nl//nieuws/2022/09/19/brussel-zet-debat-over-vrije-markt-op-scherp-met-noodinstrument-in-geval-van-crises-a4142356
2022-09-19||‘De samenleving is minder gepolariseerd dan we denken’|| De meeste westerse maatschappijen zijn veel minder gepolariseerd dan je zou denken. Het verhaal dat burgers steeds meer in twee kampen zijn opgedeeld – kosmopolieten versus  nativisten, stedelingen versus mensen van het platteland, ‘anywheres’ versus ‘somewheres’ – is overdreven en empirisch niet bewezen. Het zijn ‘politieke ondernemers’ en de media die dit verhaal in de wereld brengen. Dat schrijft de Duitse socioloog Steffen Mau in een lang artikel in het Duitse tijdschrift Merkur dat eerder dit jaar verscheen.  Mau (1968) onderzoekt al jaren houdingen en meningen van burgers. Over van alles en nog wat: migratie, homohuwelijk, klimaatverandering en andere onderwerpen waar maatschappelijk en politiek discussie over is. Maar dat de maatschappij momenteel verandert van een ‘dromedaris’-model (met één bult, die staat voor politiek-maatschappelijke cohesie) naar een ‘kameel’-model (met twee bulten, die staan voor tweespalt), acht hij absoluut niet bewezen. Integendeel, zegt hij tijdens een videogesprek vanuit zijn kantoor in de Berlijnse Humboldt-universiteit: „Wat uit ons onderzoek blijkt, is dat het juist enorm moeilijk is om burgers in twee kampen in te delen. De meesten laten zich niet in hokjes stoppen.” Zijn burgers ‘anywheres’ noch ‘somewheres’? „Precies. Het verhaal dat je vaak hoort is dat er een nieuwe maatschappelijke kloof is. Vroeger hadden we het sociale-klassenverschil en nu dat is vervaagd, zouden we een nieuwe tweedeling hebben: enerzijds de groene wereldburger, anderzijds de extreemrechtse nativist. Alles wat daartussen zit, ofwel het gematigde midden, zou steeds meer partij kiezen voor het ene kamp of het andere. Dat hoor je vaak. Helemaal overdreven is dat beeld niet. Zie ook Brexit of de Franse presidentsverkiezingen dit jaar: in de stad stemmen mensen toch een beetje anders dan op het platteland, laaggeschoolde arbeiders hebben andere politieke prioriteiten en voorkeuren dan hoogopgeleide academici. Maar het interessante is juist dat de verschillen niet groeien. En dat het midden stabiel blijft en niet afkalft. De meeste burgers, zo blijkt uit onze bevindingen, zijn een beetje ‘anywhere’ en een beetje ‘somewhere’.” De realiteit is dat iemand vegan eet én in een SUV rijdt. Of homo is en grenzen totaal wil sluiten Heeft u een voorbeeld? „Het beeld is vaak dat de groene, pro-migratie, anti-SUV, vegan-etende burger lijnrecht tegenover die andere burger staat, die tegen migratie is, biefstuk eet, een vervuilende diesel rijdt en tegen transgenders is. Dat klopt niet. Die tegenstelling bestaat voornamelijk als concept. De realiteit is eerder dat iemand vegan eet én in een SUV rijdt. Of homo is en grenzen totaal wil sluiten. Dé kosmopoliet bestaat eigenlijk niet. Dé nativist evenmin. De meeste burgers combineren allerlei attitudes en opvattingen. Ze zitten comfortabel in het midden. Dat is al jaren zo en opvallend genoeg komt daar, ondanks het politieke ‘polarisatie’-discours van tegenwoordig, amper verandering in. We hebben net resultaten binnen van een groot onderzoek naar racisme, genderspecifieke taal en dergelijke, en die bevestigen opnieuw: polarisering neemt niet toe in de samenleving.” Zijn er helemaal geen maatschappelijke tendenzen op dat gebied?  „Natuurlijk zijn er tendenzen. Je ziet dat mensen in alle sociale klassen de afgelopen dertig jaar maatschappelijk gesproken steeds liberaler worden in hun opvattingen.” Toleranter, bedoelt u? „Ja. Heel weinig burgers hebben, anders dan in de jaren negentig, nog problemen met homo’s of transgenders. Ook op het gebied van klimaat en milieu neemt de polarisering snel af. Bijna iedereen is daar bezorgd over. Het aantal ‘ontkenners’ verdampt snel. De enige echte verdeeldheid gaat niet over dat thema zelf, of over de vraag of we er iets aan moeten doen, maar over wie ervoor betaalt.” Is het politieke gevecht erover eigenlijk een deelgevecht? „Precies. Bij echte, ernstige polarisatie schenden mensen elkaars waardensysteem. Wat wij zien in Europa, is dat mensen vooral botsen over zogeheten trigger points. Over de vraag, bijvoorbeeld, of transgenders in het gemeentebad twee uur per week extra zwemtijd moeten krijgen. Sommigen zijn voor, anderen zeggen: nee, we moeten ze net als andere groepen behandelen en die krijgen ook geen extra tijd. Er ligt dus een conflict, maar niet over gelijke behandeling van transgenders. Want daar zijn velen het over eens. Dit zijn afgeleide discussies die niet het hele verhaal weerspiegelen.” Sommige thema’s blijven toch controversieel, zoals migratie? „Ja, we voeren felle discussies over migratie. Maar die zijn niet zwart-wit. Verre van. Het gaat over gradaties. De meeste mensen zijn niet voor ‘open’ of ‘gesloten’ grenzen. Ze zitten ertussenin. Velen willen vluchtelingen opvangen, maar de komst van migranten inperken. Dus gaat de discussie over wat een échte vluchteling is. En wélke migranten we moeten toelaten.” In Nederland woedt er een bitter gevecht met boeren, over stikstofuitstoot. Sommigen storten mest op de snelweg, bedreigen politici. Is dat geen polarisatie? „We zitten in een periode van enorm snelle sociale veranderingen. We moeten onze manier van leven snel aanpassen. Kleine groepen grijpen dit soort momenten aan om alles hun kant op te draaien. Er moeten nieuwe institutionele arrangementen komen, maar die zijn er nog niet. Dit is hét moment voor politieke ondernemers om aan de knoppen te gaan zitten. En flink te overdrijven. Extreme eisen te stellen. Dat loont namelijk. In de sociale psychologie is daar een term voor: false polarisation. Je ziet het ook bij migratie en de omgang met transgenders: er komen nieuwe institutionele regelingen aan, maar die zijn er nog niet. Terwijl je het eigenlijk moet hebben over die arrangementen, kloppen politieke handigerds ineens een nieuwe groepsidentiteit op. Alles draait om emoties. Dit is affectieve polarisatie, geen thematische polarisatie.” Maar in Amerika leidde emotionele polarisatie toch tot politieke polarisatie? „Ja, Amerika is totaal gepolariseerd. Mensen zien elkaar als vrienden of vijanden. Er zit weinig meer tussen. Je kunt thema’s niet meer bespreken omdat er te veel haat is. Dat ondermijnt de representatieve, deliberatieve democratie.” In Nederland is toch ook veel haat? „Het mag hoog oplopen met de boeren. Maar er is één fundamenteel verschil met Amerika: de Nederlandse boeren betwisten klimaatverandering niet, voorzover ik weet. Ze betwisten de compensatie, wie er wat betaalt. Daarover kun je compromissen sluiten. Destijds hebben we veel sociale problemen opgelost met sociaal beleid. Met de verzorgingsstaat. Nu moeten we hetzelfde doen om ecologische problemen op te lossen. Het nieuwe beleid komt eraan, maar is er nog niet. Dat zorgt voor felle conflicten, simpelweg omdat dit voor sommigen loont. Jullie hebben de boeren, in Berlijn plakken mensen zichzelf aan schilderijen vast. Allemaal heel dramatisch. Maar dit is iets anders dan een tot op het bot verdeelde samenleving, zoals Amerika.” Meet u ook haat die groeperingen voor elkaar voelen? „Ja. In Duitsland. De enige partij waar velen haatgevoelens voor hebben, is de radicaalrechtse AfD. Andere partijen roepen amper haat op. Heel opvallend. En ook logisch: in een federaal land heb je op allerlei niveaus coalitieregeringen en -besturen. Iedereen regeert met iedereen. Dan loont het niet als politieke actoren de boel te ver doordrijven.” Is het min of meer voorspelbaar hoe mensen stemmen? „Nee. Het ‘past’ nooit helemaal. De meeste mensen hebben geen coherente opvattingen of waardensysteem. Die stroken zelden met partijprogramma’s.” Waar komen dan die pogingen tot polarisatie vandaan? „Vooral van politici en de media, die in een snel veranderend sociaal en politiek landschap proberen aandacht te trekken. Hoe harder je schreeuwt, hoe meer aandacht. Sociale media zijn luidsprekers. En de gematigden zwijgen. Zo krijg je snel het idee dat de samenleving verdeeld is.” Europa is niet Amerika. Onze politieke arena zit niet vol haat, zoals daar Maar er is toch veel ontevredenheid in de samenleving? En het kan hier toch ook gevaarlijk worden, zoals in Amerika? „Europa is niet Amerika. Onze politieke arena zit niet vol haat, zoals daar. Het wordt pas echt problematisch als je je problemen niet meer kunt oplossen. En als niet alleen het onderlinge vertrouwen, maar ook vertrouwen in de instituties wordt aangetast. Als politieke competitie wegen zoekt buiten het gevestigde systeem om. Dat is het kritieke punt: als een kwart van de bevolking het staatsbestel waar we allen deel van uitmaken, gaat afwijzen. Echt, Europa is daar ver vandaan. Bij ons gaat het om concrete issues, zoals migratie in 2015. Of de pandemie, afgelopen twee jaar. Nu draait alles om energie en inflatie.” Sommigen zijn bezorgd om groepen die wel degelijk de staat afwijzen. Ze zijn tegen coronamaatregelen, tegen hoge energieprijzen, tegen alles. Die groep groeit, zeggen zij. „Misschien. Maar anders dan in Amerika is dit geen duidelijk definieerbare groep met een politiek programma. In Europa zit er van alles tussen. Het enige dat hen bindt, is dat ze overal tegen zijn.” U bedoelt: er zitten neonazi’s bij, anarchisten, hooligans… „Ja. Een uiterst diverse groep. Ze hebben geen programma, geen doel. In de jaren tachtig marcheerden demonstranten altijd. Die gingen ergens naartoe. Nu komen deze groepen samen op kruispunten, zoals de Franse gele hesjes, of het Malieveld in Den Haag. Ze lopen niet, ze staan. Om elkaar te ontmoeten. Om in elkaars gezelschap te zijn. Het enige dat hen bindt, is ontevredenheid.” Steffen Mau (1968) is hoogleraar macrosociologie aan het Instituut voor Sociale Wetenschappen van de Humboldt-universiteit in Berlijn. Hij bestudeert onder meer sociale veranderingen, ongelijkheid en grenzen. Vorig jaar verscheen zijn boek ‘Sortiermaschinen. Die Neuerfindung der Grenze im 21. Jahrhundert’. In 2019 kwam ‘The Metric Society; On the Quantification of the Social’ in het Engels uit. Mau studeerde sociologie en politicologie aan de Vrije Universiteit in Berlijn en publiceert geregeld in kranten en (vak)tijdschriften.  ||https://www.nrc.nl//nieuws/2022/09/19/de-samenleving-is-minder-gepolariseerd-dan-we-denken-a4142354
2022-09-19||Wie de uitvaart van de Queen wilde begrijpen, moest flink googelen||Geen ceremonie zo goed voorbereid, geoefend en geregisseerd als de uitvaart van de Britse koningin, maandag in Londen. Met het draaiboek voor deze dag is begonnen direct na Elizabeths kroning, ruim zeventig jaar geleden; haar kist (met loden binnenvoering!) was dertig jaar geleden gereed, de wielen van het onderstel van het kanon (de affuit, hét woord van deze dag) waarop de kist werd voorgetrokken, worden al sinds haar váders begrafenis (in 1952) wekelijks een kwartslag gedraaid om vervorming te voorkomen; de paradepas van 75 stappen per minuut door de legeronderdelen werd tot diep in de nacht voorafgaand aan de ‘begrafenis van de eeuw’ gerepeteerd. Vanaf elf uur in de ochtend zond de NOS een live verslag uit van de uitvaart, beginnend bij de kist die uit Westminster Hall werd getild, de dienst in het bijzijn van tweeduizend genodigden, tot bijzetting in het familiegraf bij Windsor Palace. In de studio presentator Jeroen Overbeek, bijgestaan door oud-correspondent Tim de Wit en de Anglicaanse priester Dorienke de Vries. Op locatie in Londen, correspondent Fleur Launspach, en in een Londense pub met meer beeldschermen dan gasten, Gerri Eickhof. Bij zoveel vorstelijk vertoon van  perfectie ga je vanzelf letten op  details. Hoe omzeilen die strak geformeerde rijen geüniformeerden de paardenuitwerpselen op hun pad? (Niet). Wat vertegenwoordigen die uniformen ook al weer,  we zien ze al een week lang voor, naast en nu achter de kist. Eeuwenoude tradities, rituelen en ceremonieel, hoor ik zeggen. Vertel me erover, dan hoef ik niet steeds  te googelen. Hé, er liggen bloemen op de kist. „Dat zien we voor het eerst,” zegt Jeroen Overbeek. Maar van wie zijn ze? Op een van de simultane liveblogs lees ik dat koning Charles het rouwboeket zelf heeft samengesteld, de witte mirte blijkt te zijn gegroeid uit een stekje van Elizabeths bruidsboeket. Hoe mooi was dat geweest om te vertellen. En, bijna gekmakend dat het onbesproken blijft, wát staat er toch op dat handgeschreven kaartje? Tijdens de plechtigheid in Westminster Abbey is het stil vanuit de studio. De beelden lopen dertig seconden achter op de daadwerkelijke dienst, opdat de gezongen psalmen, de bijbellezing en de preek kunnen worden ondertiteld. Wat opvalt is de prominente plek voor prinses Beatrix, koning Willem-Alexander en koningin Máxima. Naast de kist, pal tegenover Charles, zijn zus en twee broers. Na de twee minuten stilte, als de kist naar buiten wordt gedragen, klinkt  het volkslied. Iedereen zingt mee, zelfs George (9) en Charlotte (7), de kinderen van kroonprins William en prinses Kate, maar Charles’ mond beweegt niet. Is dat protocol, dat de koning luistert naar God save the king? Van Westminster Abbey naar Wellington Arch is het een vol uur lopen, daarna nog een flinke autorit over de binnenwegen naar Windsor Palace. Dat geeft de NOS de kans op terug te kijken op de dienst. Een uitgelezen kans om te vertellen waarom een uitvaart die niet persoonlijk is, toch emotioneel kan zijn. De taak van reverend Dorienke de Vries, die ons kon vertellen hoe de Anglicaanse kerk past in de tradities van de katholieke én de protestantse kerken. Er wordt gezegd dat the Queen diepreligieus was en ongetwijfeld zal ze geweten hebben van de liturgie van deze dag. Het was dus vast geen toeval dat direct na de welkomstwoorden van de deken van Westminster, een vrouw een bijbelfragement leest. Maar wát leest Patricia Scotland, secretaris-generaal van het Gemenebest, voor? „De laatste vijand die vernietigd wordt, is de dood.” Er komen psalmen voorbij (23 en 34). Waarom zijn deze gekozen en wat is de betekenis ervan? Ik denk dat de kijker wel wat  iets meer duiding aan had gekund.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/19/wie-de-uitvaart-van-de-queen-wilde-begrijpen-moest-flink-googelen-a4142353
2022-09-19||‘Hallo, het is vandaag toch geen festival ofzo?’||Drie vrienden wandelen langs de lange rij eetkraampjes in Hyde Park en verbazen zich over de Burger Shack, de Hog Roast, waar ze „knapperige baguettes met varkensvlees” verkopen, en de Doughnuts&Coffee. „Hallo, het is vandaag toch geen festival ofzo?”, zegt een van de jongens.   Toch heeft Hyde Park, een groot park midden in Londen waar grote videoschermen staan zodat Britten het afscheid van koningin Elizabeth II kunnen volgen, wel iets festivalachtigs. Er zijn foodtrucks, er zijn blokken met dixies, waterpunten en eindeloze stromen lopende mensen. De rijen bij de koffietentjes zijn maandag zo rond half tien ’s ochtends het langst, als het officiële begin van de uitvaart nog even duurt. Toch bestellen genoeg Britten nu ook al een hamburgertje of een portie fish & chips.  Het Verenigd Koninkrijk nam maandag na tien dagen rouw afscheid van wijlen koningin Elizabeth. Ze kreeg een kerkdienst met honderden genodigden uit de hele wereld, met muziek en psalmen die ze deels zelf had uitgekozen. Het was een dag vol marsen en groot vertoon van zo’n 4.000 militairen.  Het enige moment dat de mensenmassa in Hyde Park even stilstaat is tijdens de kerkdienst aan het einde van de ochtend. De beveiligers proberen nog om de wandelpaden vrij te houden van mensen die willen zitten, maar dat lukt niet, het is te druk. Op picknickkleedjes zitten gezinnen bier te drinken uit papieren bekers met de Britse vlag erop. Honden worden tot zitten gemaand, kinderen op de heup getild en gehupst om ze stil te krijgen. Alsof het is afgesproken staat tijdens het spelen van The Last Post iedereen op om daarna twee minuten stilte te houden. Veel tranen vloeien er niet – tien dagen is blijkbaar lang genoeg om de ergste schok van het overlijden van de enige koningin die de gemiddelde Brit heeft gekend te verwerken.  Toch heeft Sandra O’Brien wel een brok in haar keel, vertelt ze. Ze staat een zakje chips te eten nadat iedereen het volkslied heeft gezongen – het eerste couplet dan, het tweede kent bijna niemand – en de kist van de koningin net de kerk is uitgetild. „Haar leven is zo verweven met het onze. Ik associeer haar sterk met het gezinsleven. Alle straatfeestjes die we hielden om haar jubilea te vieren, dat komt allemaal niet meer terug.” O’Brien vindt het jammer dat kroonprins William geen koning is geworden, maar dat Charles eerst aan de beurt is. „Iemand van de jongere generatie, dat zou mooi zijn.” „Een kleine toost is wel op zijn plaats” zegt Greer McDonald die met vriendin Jackie Reynolds speciaal uit de buurt van Liverpool naar Londen reisde om afscheid te nemen Iets verder naar het zuiden, richting het plein met de Wellington Arch waar de koningin van rijtuig naar begrafeniswagen wordt overgeheveld, staan de vriendinnen Greer McDonald en Jackie Reynolds en hun gezinnen te wachten tot de koningin langskomt in de begrafenisauto. Op een heuveltje, zodat ze goed zicht hebben, staan ze bubbeltjeswijn te drinken. „Een kleine toost is wel op zijn plaats”, zegt McDonald. „Want 96 jaar, wow, ik wou dat mijn moeder zo lang geleefd had.”  Ze zijn speciaal voor de uitvaart uit Wirral gekomen, dat ligt naast Liverpool. „We zeiden tegen elkaar dat we spijt zouden krijgen als we het niet zouden doen”, zegt McDonald. Ze hebben in een hotel geslapen en waren hier rond acht uur ’s morgens. Dat was toch al te laat voor de echt goeie plekken, de politie liet geen mensen meer toe in het gebied waar de eerste processie werd gehouden. „Ach, het gaat erom dat we haar zien langskomen.”  Als het aan Jackie Reynolds had gelegen waren de winkels in het hele land vandaag dichtgegaan. „We werken toch hard genoeg allemaal. Zo geef je iedereen de tijd om de koningin echt te eren.” Maandag mocht een officiële vrije dag zijn in het VK, bedrijven konden zelf bepalen of ze hun personeel ook echt vrij gaven of niet. De meeste winkels waren dicht, sommigen alleen ’s ochtends of tijdens de kerkdienst. Bioscoopketens hadden geen gewone programmering maar zonden de uitvaart uit, net zoals veel pubs eerder open gingen om de dienst te kunnen laten zien.   Hoe dan ook was afgelopen dagen veel te doen over hoe het bedrijfsleven omging met de nationale rouw. „Ik vond het overdreven, ook wel weer typisch Brits”, zegt Greer McDonald, zij kan er wel om lachen. Supermarktketen Morrisons had de piepjes bij de zelfhulpkassa lager gezet, „als teken van respect en rouw”, maar wel met het gevolg dat klanten moeite hadden met afrekenen omdat ze niet goed merkten of hun producten wel of niet gescand waren.   Dan was er energiebedrijf Ecotricity dat een gefotoshopte foto van de koningin in knalgroene bedrijfskleding online zette, „Thanks Liz”, wat bij velen verkeerd schoot. En CrossFit VK zette een sporttraining met hoge intensiteit op sociale media ter ere van de Queen: 70 lunges, 96 double-unders met touwtjespringen, „1 minuut rust in stilte”.   Maar de meeste hoon kreeg bungalowpark Center Parcs omdat ze hun gasten maandag helemaal van hun terreinen wilden hebben, zodat ook het personeel hun eer kon betuigen aan de koningin. Na veel ophef draaide Center Parcs de maatregel terug, maar ze verzochten gasten wel om in hun huisje te blijven.    In Hyde Park is de rest van de middag de sfeer ontspannen, vriendelijk. Een keurig ouder stel drinkt witte wijn uit echte glazen, verderop marcheren twee meisjes rondjes rond hun ouders precies op de maat van het korps. Als de auto met de kist gaat rijden naar Windsor, waar de koningin wordt bijgezet in de St. George’s Chapel, stijgt een applaus op. ||https://www.nrc.nl//nieuws/2022/09/19/hallo-het-is-vandaag-toch-geen-festival-ofzo-a4142352
2022-09-19||Kist van Elizabeth II rijdt over de &#8216;Long Walk&#8217; naar Windsor Castle||De kist van koningin Elizabeth II is aangekomen bij Windsor Castle. De rouwauto rijdt stapvoets over de lange oprijlaan naar de poorten van het kasteel. Die zogenoemde Long Walk leidt de overleden monarch naar haar laatste rustplaats in een grafkelder in St George’s Chapel.  Duizenden mensen staan als toeschouwer aan beide zijden van de route. De rouwauto met de kist wordt geëscorteerd door de grenadier guards. De tweede, kleinere begrafenis van de Queen vindt plaats in de kapel. Daarbij zijn 800 gasten aanwezig. Op de trappen die naar de kapel leiden staan onder meer geestelijken, onder wie de aartsbisschop van Canterbury. ||https://www.nrc.nl//nieuws/2022/09/19/kist-van-elizabeth-ii-rijdt-over-de-long-walk-naar-windsor-castle-a4142350
2022-09-19||Kamervragen over abortus-song van punkband Vulva||Kamerleden van de ChristenUnie en SGP stellen in Kamervragen aan de minister van Volksgezondheid (VWS) wat de juridische mogelijkheden zijn om op te treden tegen de Rotterdamse punkband Vulva. Die band roemt de vrijheid om abortus te kunnen plegen, en de manier waarop ze dat doen stoot de Kamerleden tegen de borst. „Zijn er bestuurlijke, dan wel juridische mogelijkheden om hiertegen op te treden?” vragen Chris Stoffer van de SGP en Mirjam Bikker van regeringspartij ChristenUnie aan minister Ernst Kuipers (VWS, D66). Het gaat hen vooral om het nummer ‘Kill the Baby’, over abortus. Stoffer en Bikker vinden de manier waarop Vulva zich „over zoiets kwetsbaars als abortus” uitlaat „ronduit schokkend”. De  band Vulva organiseerde eind augustus een mini-festival in de Arminiuskerk in Rotterdam, ter ere van de release van hun eerste album, Woe to the Wicked. Hun muziek en teksten zijn bewust lomp, zei Kim Hoorweg van de band eerder in NRC: „Het is hard spelen en tegen alles aan trappen. Een onderwerp als abortus, nog altijd in het wetboek van strafrecht, willen we bespreekbaar maken. (…) Vind het maar moeilijk of belachelijk wat we zeggen. Die spanning die jij nu voelt, voel ik dagelijks.” ‘Kill the baby / I’m not your mommy / just kill the baby / my uterus’ zingen Hoorweg en medebandlid Nadya van Osnabrugge in ‘Kill the Baby’. In de videoclip bij het nummer wordt een plastic babypop in brand gestoken, daarna uit een raam gegooid, dan aan een hond gegeven om op te kauwen en vervolgens op een elektrische stoel gezet. „De Kamervragen tonen aan dat het recht op abortus zo spoedig mogelijk uit het wetboek van strafrecht gehaald en beschermd moet worden”, zegt Hoorweg. „Je ziet dat een relatief kleine maar luide groep politieke actie onderneemt en poging doet tot censuur. Dit geeft aan hoe makkelijk we in eenzelfde situatie terecht kunnen komen als het nu absurd lijkende Amerika.”  De twee bandleden worden sinds hun albumpresentatie ook bedreigd, en bij hun concert in de zaal dB’s in Utrecht stonden enkele anti-abortusdemonstranten die flyers uitdeelden en een bidkring hielden. Volgens het Reformatorisch Dagblad werden de demonstranten bekogeld met tomaten, appels en een steen. Het stoort de Kamerleden van SGP en ChristenUnie bovendien dat de belangenorganisatie Ava betrokken was bij het evenement in de Arminiuskerk. Ava, een initiatief van het Humanistisch Verbond dat informeert over anticonceptie en abortus, was uitgenodigd door Vulva. Ava werkt samen met organisaties zoals Rutgers, de organisatie voor hulp bij ongewenste zwangerschap FIOM, de Nederlandse Vereniging voor  Obstetrie en Gynaecologie (NVOG) en het Nederlands Genootschap van Abortusartsen (NGvA). De Kamerleden vragen de minister of dit betekent dat Ava en haar samenwerkingsparters ook achter de boodschap van ‘Kill the baby’ staan. Omdat Vpro-website 3voor12 een stuk over Vulva publiceerde, willen de twee Kamerleden ook weten of er grenzen zijn voor publieke media aan het berichten over „gewelddadige en kwetsende kunstuitingen”.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/19/kamervragen-over-abortus-song-van-punkband-vulva-a4142351
2022-09-19||Een golf van geweld teistert Antwerpen: ‘Kopstukken uit de cokehandel kwamen vroeger uit Nederland. Dat verandert’||De kogelgaten zitten er nog; twee in de witte rolluiken en twee in de afbrokkelende gevel er vlak boven. Tegen de voordeur is een plank getimmerd. ‘Winkelpand te huur’ staat er op een briefje, met eronder een telefoonnummer. Het pand op de hoek van de Stenenbrug en de William Woodstraat in de Antwerpse wijk Borgerhout is sinds het in juli kort achter elkaar drie keer werd beschoten en werd bestookt met brandbommen op last van burgemeester Bart De Wever (N-VA) definitief gesloten. Tot die tijd zat er een restaurant, Poké Bowl Place, waar volgens buurtbewoners nooit iemand naar binnen ging.  „Het was natuurlijk helemaal geen restaurant”, zegt Monique (71) in de deuropening van haar garage aan de overkant van de straat. „Iedereen snapt wat er aan de hand is als een zaak meer dan twee jaar dicht blijft. Dan wordt er drugsgeld witgewassen.” Van de overbuurvrouw mag Monique haar achternaam niet geven, uit angst voor represailles.  Monique – hetzelfde zwarte kapsel als haar moeder van 94 die achter haar op een stoel zit en wordt omringd door bakjes met nat kattenvoer – haalt haar schouders op. Ze weet dat ze geen doelwit is van de twee mannen die de zaak tot voor kort bestierden en buiten op de stoep geregeld een praatje kwamen maken. De twee stelden zich aan haar voor als „kleine en grote broer”. Soms liet een van hen zich een tijd niet zien. Die zat volgens Monique dan in „Hotel de Houten Lepel”, zoals de gevangenis in de Begijnenstraat in de volksmond wordt genoemd. Ze kan er nu om lachen. Toch zat ze recht overeind in bed toen er in de nachten van 8, 12 en 18 juli vlak naast haar slaapkamerraam werd geschoten  en explosies klonken. Het leek wel oorlog, zegt Monique.  Antwerpen werd de voorbije zomermaanden geteisterd door een golf van geweld die de autoriteiten linken aan een conflict in het drugsmilieu. Tussen 1 juli en 18 augustus vonden er verspreid door de stad maar vooral in de wijken Borgerhout en Deurne achttien schietpartijen, moorden en ontploffingen plaats, net zo veel als in heel 2021. Op de gevel van Poké Bowl Place werd in rood graffiti het woord ‘dief’ gespoten.  „Dit soort geweld komt altijd in golven”, zegt Charlotte Colman, professor criminologie aan de Universiteit van Gent en sinds vorig jaar nationaal drugscoördinator in België, „en dient als waarschuwing, intimidatie of als vergelding. Dit keer lijkt het alles te maken te hebben met de Sky ECC-onderzoeken [versleutelde berichten van criminelen werden onderschept en ontcijferd], waarmee we sinds vorig jaar belangrijke pionnen hebben kunnen oppakken.” „Een neveneffect daarvan is dat criminele organisaties zich moeten herorganiseren. Men moet nieuwe mensen rekruteren, bijvoorbeeld in de Antwerpse haven. Als iemand niet wil meewerken, wordt er geweld gebruikt. Of mensen lopen over. Er heerst territoriumdrang omdat er nog altijd zeer veel geld te verdienen valt met coke die uit Midden- en Zuid-Amerika via Antwerpen Europa binnenkomt.”  Het gaat om miljarden. De Antwerpse federale politie onderschepte vorig jaar 90 ton coke, goed voor een straatwaarde van 4,5 miljard euro. Volgens politiechef Yve Driesen is dat nog altijd maar 10 tot 20 procent van het totaal dat via zeecontainers Antwerpen of Rotterdam bereikt. „De havens van Antwerpen en Rotterdam zijn van oudsher één speelterrein”, zegt Colman. „Afhankelijk van de kansen die zich voordoen, kiezen criminelen voor een van de twee.” Het verbaast haar dan ook niet dat er de laatste weken bij verijdelde aanslagen in Antwerpen vaak Nederlanders werden opgepakt – sommigen nog minderjarig.  Afgelopen vrijdag nog werden in de Antwerpse wijk Merksem drie Nederlandse verdachten van 17, 18 en 19 jaar opgepakt wegens de bekladding van een woning. Het zou gaan om het ouderlijk huis van twee broers die eerder opdoken in het Sky ECC-onderzoek, al werd niet bewezen dat ze de eigenaars waren van twee onderschepte accounts op het versleutelde chatnetwerk. De woning werd eerder al twee keer beschoten, en eenmaal getroffen door een vuurwerkbom. Ook werden recent twee minderjarige Nederlanders opgepakt en aan Nederland overgeleverd die waren betrapt bij het ‘uithalen’ van cocaïne in de Antwerpse haven. Uit de jonge leeftijd van veel Nederlandse verdachten blijkt dat er nog iets anders aan de hand is. Colman: „Vroeger kwamen de kopstukken uit de cocaïnehandel uit Nederland. Dat verandert. Belgen hebben geleerd van Nederlanders en beginnen hén nu aan te sturen. Een natuurlijk proces.”  De 87-jarige Joseph Cortea heeft ook in de kranten gelezen dat opvallend veel auto’s met Nederlandse nummerplaten worden onderschept in de straten van Antwerpen, die vol met zware wapens bleken te liggen. Hij heeft net boodschappen gedaan en keert steunend op zijn wandelstok terug bij zijn woning aan de Generaal de Wetstraat, even verderop in Borgerhout. Zijn post haalt hij uit een houten brievenbus, een noodvoorziening die werd aangelegd nadat de hal van het appartementencomplex naast basisschool De Kleine Wereldburger door een molotovcocktail uitbrandde. Alle muren moeten nog worden vervangen, net als het plafond. De ramen van de omliggende appartementen zitten  vol barsten. Maar de woning van Joseph Cortea, op de bovenste verdieping, bleef intact. „Bang ben ik niet, want ik kan evengoed morgen dood zijn”, zegt hij. „Maar ik vind wel erg voor de kinderen die hier wonen. Die zijn de dupe van de drugsbaronnen uit Holland.” Burgemeester De Wever waarschuwt voor ‘situaties zoals in Nederland’ Ook huizen elders in de stad zijn beschadigd. De kogelgaten in een woning aan de Zegepraalstraat dateren van 5 juli. Bij de voordeur staat een politiecamera. En ook helemaal aan de andere kant van Antwerpen, in de rustige wijk Berchem, werd half juli een woning onder vuur genomen. Vrienden van Eva (78) belden haar laatst op en vroegen haar of ze nog wel leefde. „Deze straat is berucht geworden”, zegt ze. „We kennen bijna iedereen uit de buurt, maar ik heb geen idee wie er in dat huis woont.”  De Antwerpse burgemeester De Wever ging de voorbije weken met gedupeerden in gesprek om hen gerust te stellen. Ondertussen vroeg hij de federale regering om de Nationale Veiligheidsraad bijeen te roepen, een verzoek waaraan voorlopig nog geen gehoor is gegeven. Hij klaagt in interviews al tijden over het tekort aan mankracht bij de Antwerpse politie en waarschuwt voor „situaties zoals in Nederland”.  Ook Charlotte Colman stelt vast dat de Belgische federale politie „ondergefinancierd is”. Volgens haar is er hoge nood aan „meer mensen en middelen”. Ze denkt onder andere aan financiële experts die geldstromen van criminelen kunnen onderzoeken. Ook vindt Colman dat burgemeesters makkelijker panden zouden moeten kunnen sluiten bij het vermoeden van criminele activiteiten – „een versterkte bestuurlijke aanpak”.  Ze vindt daarnaast dat er een taak ligt bij scholen. „Bepaalde jongeren gaan voor het snelle geld. Er moet een langetermijnvisie komen. Die ligt er niet morgen al, maar er zijn Belgische ministers die hebben aangekondigd de drugsproblematiek in Antwerpen aan te willen pakken.” Inderdaad hebben ministers Annelies Verlinden (Binnenlandse Zaken) en Vincent Van Peteghem (Financiën) investeringen beloofd. De politie moet 310 miljoen euro extra krijgen, en duizend extra politiemensen. De douane krijgt betere scanners.||https://www.nrc.nl//nieuws/2022/09/19/antwerpse-drugsoorlog-gaat-om-miljarden-a4142348
2022-09-19||Journalistieke Prinsjesdagrituelen||Gelukkig voltrok zich op 20 september 1988 elders op de wereld een majeure nieuwsontwikkeling. Een volgens NRC Handelsblad  „bloedige strijd” in de straten van de Birmese hoofdstad Rangoon tussen demonstranten en militairen zou al aan 400 tot 500 mensen het leven hebben gekost. Een prima argument voor de verantwoordelijke eindredacteur van de krant om met dit nieuws van ver weg af te kunnen zien van de op Derde Dinsdag van september traditionele opening over de Miljoenennota. „Waarom toch elk jaar dat voorspelbare nieuws van Prinsjesdag op de voorpagina”,  was de week daarvoor van hoofdredactionele zijde gemopperd.  Bij de politieke redactie in Den Haag viel deze onverwachte koerswending van het hoofdkantoor niet goed: dit was een botte ontkenning van het jaarlijkse journalistieke hoogtepunt. De hoofdredactie persisteerde. Het nieuws uit  Birma (tegenwoordig Myanmar) werd  gebruikt om  af te wijken van de gebruikelijke presentatie van de Rijksbegroting als het belangrijkste nieuws. Dat verschoof naar een plek elders op de voorpagina. Nog altijd is het tobben voor redacties hoe om te gaan met het Derde Dinsdag-nieuws. Vooral ook omdat niet alleen de hoogtepunten al van tevoren bekend zijn, maar complete teksten van de begroting uitlekken. In 2002  was dat eveneens ruimschoots het geval toen in het weekend voor Prinsjesdag op het toen minder alom aanwezige internet teksten van het Algemeen Persbureau (ANP) met nieuws  uit de Rijksbegroting verschenen. Kopij die het ANP aan de redacties had verstrekt onder embargo  tot dinsdagmiddag 15.15 uur – het tijdstip waarop de minister van Financiën de stukken officieel aan de Tweede Kamer zou overhandigen.   Een onbekende onder  de naam ‘Nh2ba’ had de berichten zaterdagmiddag online gezet. Andere media  gingen vervolgens los hoewel zij een embargo-overeenkomst tot dinsdagmiddag met de Rijksvoorlichtingsdienst (RVD) hadden getekend. NRC publiceerde niets voortijdig. „Ik heb getekend. Daar houden we ons aan”, verklaarde toenmalig hoofdredacteur Folkert Jensma knarsetandend. Gevolg was wel dat hij  de jaren daarop de embargoregeling niet meer tekende waardoor NRC vrijelijk uit eigen nieuwsgaring voortijdig de Prinsjesdagstukken kon publiceren. Zodoende kon de krant in 2004 bijna een week voor Prinsjesdag al uit stukken citeren. Een jaar later herhaalde dit onthullingsritueel zich. Toch ging het vaak om onderdelen van de begroting en stukken die met behulp van het Haagse vergiet waren ‘ingezien’.  De echte slag sloeg NRC op zaterdag 13 september 2008  toen vier dagen voor Prinsjesdag de complete Miljoenennota, alle departementale begrotingen plus de Macro Economische Verkenningen van het Centraal Planbureau in de krant verschenen, inclusief verwijzingen naar de site van NRC waar de integrale tekst van de regeringsstukken viel te lezen. „Besluiten over voorgenomen beleid, die voor de burger belangrijk zijn, horen zo snel mogelijk bekendgemaakt te worden”,  schreef de hoofdredactie ter toelichting.  De RVD besloot in reactie dat alle media in het vervolg moeten  wachten totdat de stukken op dinsdagmiddag aan de Tweede Kamer zijn overhandigd. Op het voortijdige publiceren heeft dit overigens geen enkele invloed, bleek maar weer    afgelopen zaterdag.   Artikelen die tussen 1970 en nu in NRC, NRC Handelsblad en nrc.next zijn verschenen, zijn  te vinden in het online archief.  Kranten zijn te doorzoeken op datum, maar ook op thema. En ze zijn door te bladeren. Handig om over een bepaald onderwerp te zien hoe erover werd én wordt geschreven.  Het archief is te vinden op www.nrc.nl/archief||https://www.nrc.nl//nieuws/2022/09/19/journalistieke-prinsjesdagrituelen-a4142347
2022-09-19||Tata Steel krijgt  dwangsom van 100.000  euro voor overtredingen bij kooksfabrieken|| De Omgevingsdienst Noordzeekanaalgebied legt Tata Steel een  last onder dwangsom op van 100.000 euro voor overtredingen bij de kooksfabrieken. Dat is fors hoger dan eerdere dwangsommen die ze voor overtredingen bij de kooksfabrieken kregen. Elke keer dat er vanaf nu sprake is van zogenoemde ‘rauwe kooks’ moet de fabriek dit bedrag betalen, met een maximum van 1.500.000 euro. Tata Steel gaat bezwaar aantekenen tegen het besluit van de toezichthouder. Al eerder deze maand kondigde de omgevingsdienst aan een nieuwe last onder dwangsom te zullen opleggen aan Tata Steel. Volgens de dienst is er bij de kooksfabrieken – twee installaties die steenkolen voorbewerken  – te vaak sprake van kolen die niet genoeg verhit zijn: rauwe kooks. Als dat het geval is, komt er uitstoot vrij die volgens de dienst „ongezond” is en voor milieuschade zorgt.  De IJmuidense fabriek (circa 9.000 werknemers, winst jaarlijks doorgaans rond de 300 miljoen euro) moet volgens de dienst het aantal incidenten  rauwe kooks terugbrengen naar nul, en heeft daarvoor al vaker lasten onder dwangsom opgelegd gekregen. Die zijn allemaal betaald, het totaalbedrag bedroeg tot dusver 650.000 euro: vijftien keer 10.000 euro en twintig keer 25.000 euro. Maar de rauwe kooks blijven ontstaan, en dus legt de dienst nu een hoger bedrag op. Het nieuwe besluit zet de discussie tussen toezichthouder en fabriek over de kooksfabrieken op scherp, en kan de opmaat zijn naar een juridische strijd. Tata Steel heeft  maandag aangegeven tegen het besluit in bezwaar te komen. Volgens de Tata Steel wordt er al alles aan gedaan om rauwe kooks te voorkomen, maar is het simpelweg onmogelijk dit uit te sluiten. Het bedrijf, eigendom van het Indiase Tata Steel, zegt geen  andere staalfabriek te kennen waar rauwe kooks nooit voorkomen. De twee kooksfabrieken gelden als erg vervuilende onderdelen van het al vervuilende enorme complex van Tata Steel (in feite zeventien losse fabrieken).  Ze worden gezien als belangrijke bron van schadelijke PAK’s: giftige stoffen die rondom Tata Steel in de leefomgeving voorkomen, aldus onderzoek van het RIVM. Omwonenden en politici dringen al langer aan op sluiting van dit bedrijfsonderdeel. Tata Steel zou ook zelf kooks kunnen importeren, zo is het idee. Eind juli gaf de Omgevingsdienst Tata Steel een formele waarschuwing vanwege een stijging in het aantal ‘ongewone voorvallen’ bij de kooksinstallaties De Omgevinsgdienst liet begin september  al weten dat het  onderzoekt of het de vergunning van de fabrieken kan intrekken als er sprake blijft van rauwe kooks. Juridisch gezien is dit een erg ingewikkelde kwestie, die vermoedelijk zou leiden tot een rechtszaak waarin bepaald moet worden of Tata Steel niet aan de Europese wetgeving voor staalfabrieken voldoet. De Omgevingsdienst dringt overigens al langer aan op aanscherping van deze wetten, maar dat is een erg langdurig en bureaucratisch proces. Los van de dwangsom speelt er nog meer bij de kooksfabrieken: eind juli gaf de Omgevingsdienst Tata Steel een formele waarschuwing vanwege een stijging in het aantal ‘ongewone voorvallen’ bij de installaties. Ongewone voorvallen zijn situaties die afwijken van de gewone bedrijfsvoering (maar niet per se illegaal zijn).  De waarschuwingsbrief maakt er melding van dat er bijvoorbeeld vaker dan eerst sprake zou zijn van een ‘overdruksituatie’ in de kooksfabriek-2. Daarbij ontsnapt er stinkend kooksgas uit de fabriek. Ongewone voorvallen kwamen normaal gesproken volgens de dienst gemiddeld 4 keer per week voor, maar rond juli was dat gemiddeld 27 keer per week.   Tata Steel investeert op dit moment 300 miljoen in maatregelen die de uitstoot van gevaarlijke stoffen moeten terugdringen. Op de lange termijn moet de fabriek staal gaan maken zonder kolen, zo is de bedoeling.||https://www.nrc.nl//nieuws/2022/09/19/tata-steel-krijgt-last-onder-dwangsom-van-100000-euro-voor-overtredingen-bij-kooksfabrieken-a4142345
2022-09-19||De longen van de aarde||Er wordt gezegd dat amazones – die mythische op paarden galopperende vrouwelijke boogschutters  –   hun rechter borst opofferden om beter met hun pijl en boog om te kunnen gaan. Die borst zat in de weg. Amazone stamt in deze verklaring uit het Grieks (a- zonder, -mazos borst).  Een zekere Francisco Orellana uit Portugal werd in de 16de eeuw in de tropische bossen van Zuid-Amerika beschoten door, in zijn eigen woorden, vrouwelijke strijders met één borst. Het Amazone woud, ook wel de longen van de planeet genoemd, en per ongelukkig toeval de achtertuin van de Braziliaanse president Bolsonaro, verkreeg zodoende haar naam door dit ruitervolk, net als de rivier die er doorheen stroomde.  Tot Orellana waren deze langharige en éénborstige vrouwen slechts een legende,  zonder vast omlijnd leefgebied bovendien. Maar dat blijkt er niet toe te doen. Verhalen ontsnappen aan de vergetelheid door hun waarachtigheid, niet omdat ze waar zijn.  Ook in onze tijd werd het woord een verhaal rijker. Het bedrijf van Jeff Bezos kreeg de naam Amazon omdat hij vond dat het woord  mooie referenties heeft:  de strijdlust van die galopperende vrouwen, de grootsheid van dat tropische woud, de kracht van de grootste rivier ter wereld. En niet te vergeten het woord begint met een A. Dat scoort hoog in de zoekresultaten op Google.  Inmiddels is de bezorgpakjescultuur zo alomtegenwoordig dat Bezos  nog een andere referentie aan de naam van zijn bedrijf kan toevoegen. Naast alles wat opraakt, raakt ook het papier op. Er heerst een nieuwe schaarste. Onder drukkerijen geliefde papiersoorten worden niet meer gevonden: het papier verdwijnt nu allemaal in de kartonnen verpakkingen van Bezos – rechtstreeks uit de Amazone? Waarschijnlijk niet, maar rechtstreeks of indirect, het resultaat is uiteindelijk hetzelfde.  De Amazone, een van de longen van de aarde, is hard op weg het te verliezen van de  Amazon van karton.  Het is jammer dat dít verhaal, alhoewel waar, misschien niet voldoende waarachtig of geloofwaardig is, zodat het  een andere wending  kan krijgen. Wie gelooft dat nou, een diersoort die niet meer met één borst op paarden hoeft rond te galopperen om te overleven, die antibiotica heeft uitgevonden en op weg is naar Mars, ja wie gelooft nou dat zo’n soort écht haar eigen longen zou opofferen? Nee, dat kan niet waar zijn. ||https://www.nrc.nl//nieuws/2022/09/19/de-longen-van-de-aarde-a4142344
2022-09-19||Taghi gaat aangifte doen tegen Ebi-directie in Vught vanwege lekken informatie||Ridouan Taghi gaat aangifte doen tegen de directie van de Extra Beveiligde Inrichting (Ebi) in Vught vanwege het lekken van informatie. Dat verklaarde zijn advocaat Inez Weski maandagochtend voordat ze verder ging in de strafzaak Marengo.  Volgens Weski blijkt uit verschillende stukken dat door medewerkers van de Ebi informatie is gelekt, onder andere over de detentie-omstandigheden van haar cliënt Taghi. Zij meent dit lekken van informatie past in een breder patroon en spreekt van „publieke berechting” van Ridouan Taghi.  Nadere details wil Weski desgevraagd pas delen nadat de aangifte ook daadwerkelijk is gedaan. In haar pleidooi richtte ze zich op een briefwisseling tussen haar klant en Mohammed B., die tot levenslang is veroordeeld voor de moord in 2004 op Theo van Gogh, en tot zijn overplaatsing per september vorig jaar op dezelfde eenheid zat als Taghi.  De Telegraaf meldde afgelopen weekend dat opsporingsfunctionarissen zich zorgen maken over de contacten tussen Taghi en Mohammed B. Daarbij wordt gerefereerd aan de briefwisseling en de vrees dat de twee mogelijk codetaal gebruiken.  Weski stelt dat dit onzin is. „Mijn klant heeft vier brieven verstuurd, alle in het Nederlands en niet in het Arabisch zoals De Telegraaf meldt”, aldus Weski. „Iedere brief wordt door de Ebi gecontroleerd en versturen ervan kan worden geweigerd. Dat is in dit geval niet gebeurd.”  Zij verzoekt het Openbaar Ministerie dan ook de verstuurde brieven aan het dossier toe te voegen. Mogelijk wil Taghi de brieven publiek maken om zo duidelijk te maken dat  niets bijzonders is besproken in die brieven. Het OM meent dat het niet nodig is die brieven aan het dossier toe te voegen.  De officieren van justitie wilden verder niet ingaan op een uitzending van het programma van Ewout Genemans op Videoland en RTL. Het gaat om een uitzending waarin Genemans meegaat met het Bot, het Bijzonder Ondersteuningsteam dat het vervoer van verdachten van en naar de rechtbank begeleidt. Voor dat programma is het vervoer van Mario R. gefilmd, een medeverdachte van Ridouan Taghi. Volgens Weski, die ook Mario R. bijstaat, is vooraf noch achteraf toestemming gevraagd voor die opnames aan haar cliënt en wordt in het programma privacygevoelige informatie gedeeld. Daarbij gaat het onder andere om de gevangenis waar Mario R. is gedetineerd.  De officier van justitie is niet ingegaan op Weski’s vraag of het OM toestemming heeft verleend aan de opnames. Zij stelde verder dat contact met RTL en Videoland of een gang naar de kortgedingrechter voor de hand ligt, als Weski de uitzending wil laten verbieden of delen daaruit wil laten schrappen. ||https://www.nrc.nl//nieuws/2022/09/19/taghi-gaat-aangifte-doen-tegen-ebi-directie-in-vught-vanwege-lekken-informatie-a4142343
2022-09-19||Koningin onderweg naar laatste rustplek||De koningin is onderweg naar Windsor Castle. De lijkwagen met daarin de kist van Elizabeth rijdt nu door Londen richting Windsor.  In St George’s Chapel, onderdeel van Windsor Castle, vindt de tweede, kleinere, begrafenisdienst plaats. Deze dienst zal worden bijgewoond door ongeveer 800 gasten, onder wie familie en personeel dat met Elizabeth heeft gewerkt. Ook koning Willem-Alexander en koningin Máxima zullen deze ceremonie bijwonen. St George’s Chapel is een favoriet van de koninklijke familie en wordt regelmatig gekozen voor huwelijken, doopfeesten en begrafenissen. Prins Harry en Meghan trouwden daar in 2018 en de begrafenis van prins Philip, de overleden echtgenoot van de koningin, vond daar plaats. De dienst in St George’s Chapel bevat meerdere tradities die het einde van haar regeerperiode symboliseren. Zo worden de keizerlijke kroon, de bol en de scepter van de bovenkant van de kist verwijderd. Op dit moment wordt de koningin voor de laatste keer van haar kroon gescheiden. Vervolgens zal Lord Chamberlain, de hoogste functionaris van Elizabeth, zijn staf breken en op de kist liggen. Het breken van de staf betekent het einde van zijn dienst aan de vorstin.  De kist van Elizabeth wordt daarna in de koninklijke grafkelder geplaatst terwijl haar doedelzakspeler ‘God Save the King’ speelt. Het optreden van de doedelzakspeler in Windsor was een persoonlijk verzoek van de koningin, aldus Buckingham Palace. Later op de avond wordt de koningin in een besloten familiedienst bijgezet. ||https://www.nrc.nl//nieuws/2022/09/19/koningin-onderweg-naar-laatste-rustplek-a4142342
2022-09-19||Friese Vrijheid in de middeleeuwen leidde tot een vechtsamenleving||Een goede prater was de jonge Friese edelman Eppo uit Rinsumageest. Dat lezen we op zijn prachtige grafsteen uit 1341, waarop hij van top tot teen is afgebeeld: „Hij deed zijn verwanten goed met zijn woorden, zoals hij goed kon”. De steen is het pronkstuk waarmee  de nieuwe tentoonstelling  over de Friese middeleeuwen ‘Vrijheid, vetes en vagevuur’ in Leeuwarden opent. Eppo, in een typisch middeleeuwse overjas en met mes en tasje bungelend aan zijn riem, is een van de eerste middeleeuwse Friezen van wie een portret is overgeleverd. Hij draagt in zijn hand een polsstokspeer, te herkennen aan het handige voetje onderaan de speer. Zo’n double use speer is typisch Fries. Daarmee zakte je als Friese krijger niet weg in de modder, razendsnel fierljeppend naar de strijd. Polsstoksperen waren ook elders in gebruik, maar alleen in Friesland werden er edelen trots mee afgebeeld.  Met deze bewapende Eppo op zijn grafsteen wordt de toon gezet, direct aan het begin van de tentoonstelling. Dat middeleeuwse Friesland bestond helemaal niet uit vredelievende boerenrepubliekjes. Het was een adellijke vechtmaatschappij,  in dat Fries sprekende gebied dat zich in de middeleeuwen ver naar het oosten uitstrekte, tot aan de rivier de Wezer. Daar heerste het unieke fenomeen van de ‘Friese Vrijheid’. Poëtisch maar bloedserieus wordt die omschreven in een Friese rechtsregel uit de dertiende eeuw: „De Friezen zijn vrij, zowel de geborenen als de ongeborenen, zolang als de wind van de wolken waait en de wereld bestaat.” Dat beroemde ontbreken van centraal gezag leidde niet tot vredige dorpse structuren maar tot een krijgshaftige, sterk  lokale vetesamenleving, vertelt conservator en medievist Diana Spiekhout, nabij een vitrine met doorkliefde schedels. „Er waren veel rijke mensen die allemaal haantje de voorste wilden spelen, en niet in bedwang werden gehouden.” Iedereen die het kon opbrengen en niet werd tegengehouden door de lokale gemeenschap kon een eigen kasteel bouwen en eindeloos met zijn buren ruziën over wie het belangrijkste was. Spiekhout: „Een soort mini-Game of Thrones was het, om de lokale hegemonie en  de hoogste sociale eer. En het interessante is: het leidde niet tot anarchie. Die regelmatige conflicten werden vrij streng vormgegeven door een uitgebreid ‘vete-systeem’ met duidelijke spelregels.”  In het boek bij de tentoonstelling wordt dat unieke systeem nauwkeurig beschreven. Als een conflict tussen twee families uit de hand liep en de betrokken krijgers hun polsstoksperen gingen zoeken, moest eerst de vrede officieel worden opgezegd. Ook de daaropvolgende geweldsdaden  over en weer werden nauwkeurig bijgehouden ten behoeve van het verschuldigde weergeld, per dode en per verwonding. De leiders dienden daarom „ik stel mij borg” te roepen  bij het uitbreken van de strijd. „Zo’n vete ging er  niet zachtzinnig aan toe”, zegt Spiekhout. „Je leest in de bronnen dat er bij het begin van een vete wel eens het lijk van een vermoord familielid bij de haard te drogen wordt gehangen. Dat wordt pas weggehaald als-ie gewroken is.” Als zo’n vete te lang duurde, kwamen de lokale bemiddelaars in beweging, de ‘zoenlieden’. Als die in hun opdracht slaagden, werden alle verschuldigde weergelden opgeteld en zo mogelijk tegen elkaar weggestreept. Een te lange vete kon een rijke familie aan de bedelstaf brengen. Als dat allemaal was geregeld zwoeren de strijders een heilige eed om de vrede te bewaren en dienden ze elkaar te kussen. Om toekomstige strijd te voorkomen werden jonge familieleden uitgehuwelijkt aan de voormalige vijand.  Ook voor kleine conflicten bestonden rechtsregels, valt te lezen op de tentoonstelling. Een vrije Fries die bijvoorbeeld bier of water in het gezicht van een ander gooide, kon door de volksvergadering, de ‘ding’, worden gedwongen tot 3,5 schelling schadevergoeding. Zo’n biergooier kon ook zweren dat hij onschuldig was. Als ook anderen zijn onschuld bezwoeren, had hij een sterke zaak. En als de ‘ding’ er niet uit kwam, kon een ‘rechtskamp’ uitsluitsel bieden, een gevecht. Meestal huurden de partijen geoefende krijgers in, die het conflict onderling uitvochten met zwaard en polsstokspeer.  Deze eerwraaksystemen gaan terug  tot de vroege middeleeuwen. Elders in Europa werden ze verdrongen door vorstelijke rechtspraak. Dat zo’n centraal gezag in Friesland niet van de grond kwam, heeft waarschijnlijk te maken met de verbrokkeling van het Friese grondbezit.  „Er waren heel veel kleine grondbezitters”, zegt Spiekhout. „en ik denk dat het Friese landschap daarbij ook wel een rol speelde”. Naburige vorsten, zoals de bisschop van Munster en de graaf van Holland,  bleken nooit sterk genoeg om het langdurig tegen de Friezen op te nemen. „Dat idee van de Friese Vrijheid leefde enorm, er was een diepe weerzin tegen centraal gezag. Dat werd bijvoorbeeld ook uitgedragen door een typisch Friese vorm van opgeschoren haar bij mannen en  die polsstoksperen.” Tegen aanvallen van buiten werd vaak wel gezamenlijk opgetreden, zoals bij de slag bij Stavoren in 1345 waarbij de Hollandse graaf om het leven kwam.  Foto Fries Museum In de eerste grote zaal van de tentoonstelling liggen naast de rechtsregels de wapens uitgestald: zwaarden, dolken, onderdelen van kruisbogen, een klein rond schild.  Opvallend: een enorme replica van een blijde, een slingerkatapult, gebouwd door moderne MBO-scholieren en zo te zien direct klaar voor gebruik. Meteen valt ook de grote Friese rijkdom op: prachtige middeleeuwse ringen, broches en tekeningen van vrouwenkleding in het opengeslagen Manningahuisboek.  „Schitterend dat we deze tekeningen nog hebben”, zegt Spiekhout. „Al die kleding zelf is verdwenen, en zelfs de meeste sieraden zijn omgesmolten. Maar kijk nu eens: die vrouwen waren gewoon wandelende kerstbomen!”  Er werd ook veel gebeden in het middeleeuwse Friesland. De kleine machthebbertjes stichten  kloosters en kerken, overal op de tentoonstelling hoor je in de verte klokken beieren. Maar in de voorlaatste zaal domineert het geluid van piepende ratten. Ook in Friesland sloeg  in de veertiende eeuw de pest toe, wat ook weer de religiositeit zou aanjagen. De ruwe maar verrassend goed georganiseerde vetesamenleving in het Noorden  verdwijnt   aan het eind van de vijftiende eeuw. Tegen de opkomst van professionele huurlingen en vuurwapens is de traditionele samenleving niet bestand. Daartoe uitgenodigd door een van de  partijen in een uitgebreide vete valt hertog Albrecht van Saksen in 1498 Friesland binnen en vestigt er centraal gezag. Dat zal nooit meer verdwijnen. Later nemen de Habsburgers die rol over, na de Opstand nemen de Friese Staten het heft in handen.  „En weet je wat nou zo opvallend is”, zegt Spiekhout, „al die versterkte huizen en kastelen, al die meer dan honderd kloosters: vrijwel alles is verdwenen. Mede daardoor zijn we vergeten hoe het er hier écht aan toeging in de tijd van de Friese Vrijheid.” Wie de tentoonstelling verlaat, ziet op de wanden aanbevelingen om zelf de allerlaatste resten te gaan bekijken, al dan niet geholpen door een gratis audiotour.  Zoals de unieke veertiende-eeuwse verdedigingstoren in Veenwouden, het allerlaatste ‘steenhuis’  in Bunderhee in het Duitse Ostfriesland, en de Alexanderkerk in Rinsumageest, waar ooit die spraakvaardige en stoere Eppo begraven werd. In de museumwinkel is ook middeleeuws bier te koop.||https://www.nrc.nl//nieuws/2022/09/19/friese-vrijheid-in-de-middeleeuwen-leidde-tot-een-vechtsamenleving-a4142341
2022-09-19||VS en Taliban ruilen gevangenen: ingenieur voor drugssmokkelaar||De Verenigde Staten hebben een gevangenenruil voltooid met de Taliban. Dat heeft de regering van president Joe Biden maandag bevestigd, melden internationale persbureaus, nadat de familie van de vrijgekomen Amerikaanse ingenieur daar eerder op de dag melding van heeft gemaakt. De Taliban zeggen te hopen dat de ruil een nieuw tijdperk heeft ingeluid voor de relatie tussen de Taliban en de VS, die de Taliban eigenlijk niet erkennen als officiële regering van Afghanistan. De Amerikaan Mark Frerichs, die in het verleden in de marine diende, zat al meer dan tien jaar in Afghanistan, waar hij werkte als civiel ingenieur. In januari 2020 werd hij ontvoerd door het Haqqani-netwerk, een terreurgroep die met de Taliban samenwerkt. De Taliban lieten hem vrij in ruil voor Bashir Noorzai. Die werd in 2005 in Amerika opgepakt voor het smokkelen van 50 miljoen dollar aan heroïne, waarmee hij de Taliban zou financieren. Afghaanse staatsmedia melden dat Noorzai de laatste Afghaan was die gevangen zat in de beruchte Amerikaanse gevangenis op marinebasis Guantánamo Bay, gelegen op Cuba. Daar hebben sinds 2002 bijna achthonderd mensen vastgezeten. Nu zijn dat er naar schatting nog 35, van wie een groot deel zo’n twintig jaar is opgesloten, zonder ooit te zijn berecht. Begin dit jaar zei Biden te willen onderzoeken of hij de gevangenis kan sluiten — iets wat voormalig president Barack Obama ook tevergeefs probeerde.||https://www.nrc.nl//nieuws/2022/09/19/vs-en-taliban-ruilen-gevangenen-ingenieur-voor-drugssmokkelaar-a4142337
2022-09-19||Kist Elizabeth II aangekomen bij Wellington Arch||De kist van koningin Elizabeth II is aangekomen bij Wellington Arch, de triomfboog op de hoek bij Hyde Park. De kist werd op een affuit zo’n 2 kilometer voortgetrokken door 142 matrozen. Tijdens de wandeling waren kanonschoten te horen die in Hyde Park werden afgevuurd. Ook de klokken van de Big Ben werden geluid. De kist van Elizabeth zal nu in een lijkwagen worden geladen.  De reis wordt nu met de auto vervolgd naar het startpunt van de Long Walk, de lange oprijlaan richting Windsor Castle. Als de rouwstoet deze weg van 5 kilometer heeft afgelegd en is aangekomen bij Windsor Castle, vindt er een intiemere uitvaartceremonie plaats. Hier zullen zo’n 800 gasten aanwezig zijn. ||https://www.nrc.nl//nieuws/2022/09/19/kist-elizabeth-ii-aangekomen-bij-wellington-arch-a4142334
2022-09-19||Vakbond FNV eist dat lonen mee gaan stijgen met de inflatie. Voor komend jaar zou dat een stijging van 12 procent betekenen||FNV wil dat lonen meestijgen met de inflatie. In cao-onderhandelingen die de komende maanden plaatsvinden zet de vakbond in op  inflatiecompensatie én op algemene prijscompensatie, zo heeft FNV maandag bekendgemaakt. Daarnaast eist FNV dat het minimumuurloon omhooggaat naar 14 euro en dat het minimumjeugdloon wordt afgeschaft vanaf 18 jaar.  Een prijscompensatie houdt in dat ieder kalenderjaar per 1 januari de lonen automatisch worden aangepast aan het inflatiecijfer dat het Centraal Bureau voor de Statistiek meet in oktober het jaar ervoor. Voor oktober 2022 gaat FNV uit van 12 procent inflatie – de cao-lonen zouden dus in 2023 met datzelfde percentage moeten stijgen, aldus FNV. De afgelopen maanden lag de inflatie op recordhoogte. De inflatie is vooral hoog door de stijgende energieprijzen en in mindere mate doordat voedsel duurder wordt.  Volgens FNV-vicevoorzitter Zakaria Boufangacha is er een loongolf nodig. „Mensen dreigen op te draaien voor de torenhoge inflatie en zien hun koopkracht als sneeuw voor de zon verdwijnen.” Dit is volgens Boufangacha een structureel probleem. „Mensen die al moeilijk rondkwamen dreigen nu om te vallen door deze inflatieklap.”  Niet voor iedere branche worden op hetzelfde moment cao-onderhandelingen gevoerd. Eerder deze maand bereikte vervoerder NS al een nieuw cao-akkoord met de vakbonden nadat het personeel van de NS meerdere keren was gaan staken. Het cao-akkoord bestaat onder meer uit een minimum uurloon van 14 euro en een loonsverhoging van 9,25 procent. Volgens FNV was een reële loonstijging  noodzakelijk om voldoende nieuw personeel aan te kunnen trekken en te behouden. Uit gelekte plannen voor Prinsjesdag blijkt dat het kabinet het minimumloon vanaf 1 januari 2023 met 10 procent wil verhogen. Ook de bijstand en AOW zullen meestijgen met dit percentage. Maar wanneer de inflatie met 12 procent stijgt, is een loonsverhoging van 10 procent volgens FNV niet hoog genoeg. Daarom willen ze een algemene loonsverhoging van het minimumloon naar 14 euro.||https://www.nrc.nl//nieuws/2022/09/19/vakbond-fnv-eist-dat-lonen-meestijgen-met-inflatie-a4142323
2022-09-19||Taalvirtuoze wiskundige Jan Beuving rijmt lustig verder  over een ongerijmd bestaan||De familie van Jan Beuving (39) zal hard moeten werken voor een gezellige sinterklaasavond. ‘Mededeling’ laten rijmen op ‘staartdeling’, dat  kan de cabaretier niet accepteren. Hij legt het uit in zijn derde soloshow Restante: bij het eerste woord ligt de klemtoon op het begin, dus dan moet er zowel op eerste- als tweede lettergreep gerijmd worden. Beuving demonstreert het in een wonderlijk lied vol rijm op ‘staartdeling’. Een herbergier die gewurgd wordt? Dan is er sprake van ‘waardkeling’. Een couplet over de Sint leert ons het woord ‘baardstreling’.  Het lied is kenmerkend voor de stijl van Beuving: spitsvondig, origineel, taalvirtuoos. Hij werd bekend als de ‘wiskunde-cabaretier’ die zijn twee opleidingen liet samensmelten in één beroep. En met succes, hij won de Neerlands Hoop en diverse prijzen voor zijn liedteksten. Hoewel nog altijd een man van theorie en wetenschap, beweegt Beuving zich in zijn derde solo wat meer weg van zijn imago en pose als onderwijzer. Soms letterlijk, bijvoorbeeld als hij zich na een lied nadrukkelijk waagt aan een klein dansje. Een ander signaal: de wat karikaturale ruitjesblouse is vervangen door een hipper exemplaar.  Restante is een strak opgebouwde voorstelling die gaat over het vinden van waarheden buiten de feiten. Wat is echt en wat is nep? En wat blijft er over na de meest grondige analytische methoden? Beuving leert ons: er is altijd een rest, kijk maar naar een staartdeling.  In Restante legt Beuving uit wat die ‘rest’ voor hem behelst. Het resulteert in melancholische verhalen over geloof en amateurvoetbal, twee belangrijke onderwerpen in zijn leven. Beuving is een geweldige liedtekstschrijver. Hij roept vooral in zijn liedjes mooie en sterke beelden op. Bijvoorbeeld over Jamal, een jongen uit zijn vroegere voetbalteam, aan wie je wel een bal kon toevertrouwen.  Beuving is in Restante persoonlijker dan in zijn vorige voorstellingen, maar sorteert daarmee geen maximaal effect. Zijn openhartigheid, bijvoorbeeld over de rol van religie in een seculier bestaan, is soms moeilijk invoelbaar. „Rijm kan veel verbloemen”, zegt Beuving zelf in een leuke grap over de ‘Dansen-met Janssen’ slogan en hij bewijst zijn eigen gelijk. Zelfs in liedjes vol archaïsche woorden en complexe zinnen vindt hij altijd een (gerijmde) uitweg, maar de emotionele kracht van de  teksten lijdt er soms onder. Beuvings verhaal blijft vaak wat ongrijpbaar. Dit laat onverlet dat Restante een degelijke voorstelling is. Het is mooi dat Beuving er geen geheim van maakt op wiens schouders hij rust. Een hoogtepunt is een smakelijk verhaal over Jeroen van Merwijk en diens lied ‘Partycentrum Waselink in Winterswijk’. Geheel in de stijl van de overleden cabaretier eert Beuving hem in een geweldig lied: ‘Was ik maar dood, niet meer vastgeklonken aan dit aardse schroot. Daar wacht Jeroen van Merwijk en die zegt niet zonder schik: zie je god daar zitten, die is bijna net zo goed als ik.’ Jan Beuving – Restante. Gezien: 15/9. Podium Hoge Woerd. Tournee t/m april 2023. Inl. www.janbeuving.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/19/taalvirtuoze-wiskundige-jan-beuving-rijmt-lustig-over-een-ongerijmd-bestaan-a4142340
2022-09-19||Willem-Alexander en Máxima gaan ook naar Windsor Castle||Na de dienst in Westminster Abbey verplaatsen koning Willem-Alexander en koningin Máxima zich naar Windsor Castle, waar ze ook de laatste begrafenisceremonie zullen bijwonen. In St George’s Chapel zijn zo’n achthonderd mensen uitgenodigd, bij de dienst in Westminster Abbey waren ongeveer tweeduizend aanwezigen. Op beelden uit de kerk was te zien dat het Nederlandse koninklijk echtpaar samen met prinses Beatrix vooraan zat.||https://www.nrc.nl//nieuws/2022/09/19/willem-alexander-en-maxima-gaan-ook-naar-windsor-castle-a4142338
2022-09-19||Oekraïense VN-troepen verlaten Congo om tegen de Russen te vechten||De laatste Oekraïense militairen die deelnamen aan een VN-vredesmissie zijn teruggekeerd naar huis. Hun mankracht is nodig bij de Russische aanval in eigen land. Sinds de Russische invasie in februari verlieten Oekraïense troepen al andere buitenlandse missies. Nu zijn zij ook vertrokken uit de Democratische Republiek Congo, een van de grootste en duurste vredesmissies van de Verenigde Naties. De Monusco-missie zou na 22 jaar sowieso al ten einde komen, hoewel hiervoor nog geen specifieke datum is vastgesteld. De Oekraïners werden door de VN gezien als cruciaal onderdeel van de strijd tegen de rebellengroepen in het Centraal-Afrikaanse land, die met hun acht helikopters ongeveer een derde vormen van de VN-vloot.    Jacques Ndjoli, lid van Congo’s parlementaire defensiecommissie, zei tegen de BBC dat de terugtrekking „relatief ernstig” is, maar dat vrede in eerste plaats de verantwoordelijkheid van het Congolese leger is. De VN-missie kreeg al langere tijd kritiek van de bevolking, omdat die niet genoeg zou hebben gedaan om de vrede in het oosten van het land te herstellen. Eind juli bestormden en plunderden honderden demonstranten de VN-kantoren in de uiterst oostelijk gelegen stad Goma. Hierbij kwamen 36 mensen om, onder wie vier VN-vredesbewakers. Het oosten van Congo wordt al drie decennia geteisterd door gewapende groepen, die daar diamanten en goud stelen en burgers vermoorden en verkrachten. Bintou Keita, hoofd van de VN-operatie van achttienduizend man in Congo, waarschuwde de VN-Veiligheidsraad in juni dat rebellengroep M23 steeds meer opereert als een professioneel leger, wat zou kunnen wijzen op buitenlandse steun voor de groep. Niet alleen de rebellengroepen maken het Congo moeilijk, ook zakenmensen en politici slaan hun slaatje uit de Congolese rijkdom aan grondstoffen. Ongeveer 90 procent van het goud wordt naar buurlanden gesmokkeld. Vidiye Tshimanga, een topadviseur van president Felix Tshisekedi, trad vrijdag af nadat geluidsopnamen zouden zijn opgedoken waarop hij om smeergeld zou hebben gevraagd bij een mineralendeal.  Zelf ontkent hij de aantijgingen.||https://www.nrc.nl//nieuws/2022/09/19/oekraiense-vn-troepen-verlaten-congo-a4142336
2022-09-19||Omstreden, zwartgeblakerd kunstschip door de straten van Dordrecht gesleept||Met veel passen en meten werd zaterdag een houten zwartgeblakerd schip van 15 meter lang en 4 meter breed door de nauwe straatjes van Dordrecht gesleept, van het Dordrechts Museum naar het 250 meter verder gelegen museum Hof van Nederland. Honderden vrijwilligers sleepten het schip over de kielbalk over de straatstenen, de aanwijzingen volgend van kunstenaar Edward Clydesdale Thomson en zijn team, om beschadigingen aan huizen en bomen te voorkomen. De mast moest al kort na het vertrek voor het Dordts museum gestreken worden, omdat anders een boom geraakt zou zijn.  Het slepen van deze hektjalk door de stad, speciaal gebouwd in Dordrecht door ambachtslui en ROC-leerlingen, is een onderdeel van het kunstproject Rivier Boot Stad , in opdracht van de gemeente. Die wilde nadat de buurt rond beide musea, het Hofkwartier, was opgeknapt, een kunstwerk om de route tussen het Dordrecht Museum en het Hof van Nederland te markeren.  Het opmerkelijke plan van Clydesdale Thomson werd in 2019 uitverkoren. Hij wilde de route niet louter met wat beelden markeren, maar de Dordtse gemeenschap betrekken in zijn kunstproject. Volgens de legende is Dordrecht ontstaan op een plek tussen twee rivieren waar binnenvaartschepen door een ondiepte over land van de ene naar de andere rivier gesleept werden. Vandaar dat Clydesdale Thomson op het idee kwam een schip door de straten te slepen. Om door de nauwe straatjes te kunnen, moesten er scheepsdelen afbreken.  Die achtergebleven delen op de route worden komend jaar tot bronzen sculpturen verwerkt – zo komt op een speelplaatsje een scheepsresten-klimtoestel.  Honderden belangstellenden volgden zaterdag de spectaculaire en secuur digitaal voorbereide sleeppartij, die de hele dag duurde. Terwijl het schip stukje bij beetje gesleept, verzaagd en gekanteld werd, klonk er muziek van zeemansliederenkoren, een experimentele industriële-muziekgroep Frontation en accordeonorkest. Van de onmin, vorig jaar ontstaan door een rel rond het project, was niets te merken. Die rel ontstond omdat de boot aanvankelijk uit de tuin van het Dordts museum zou vertrekken, en dan door een hek uit 1900 moest breken. Dordtse monumentenliefhebbers waren woedend dat een stukje monumentaal hek tijdelijk moest wijken voor een volgens hen te duur, elitair en modern kunstproject, bovendien door een buitenlander bedacht, om de bezwaren kort samen te vatten.   De gemeente, die 270.000 euro van het 6 ton kostende project betaalt, legde het kunstproject stil: Clydesdale Thomson moest een nieuwe start verzinnen, zonder hekdoorbraak. Zijn team kwam met een nieuwe start: dansers in de museumtuin verbeeldden golven en klommen over het hek, naar de boot die in de straat voor het museum lag. Een jonge danseres van het Rotterdamse Albeda Danscollege glipte zelfs door de spijlen van het hek, onder applaus van het publiek. Tegen vijven in de namiddag werd uiteindelijk de zwartgeblakerde boeg van de hektjalk op het binnenplein van museum Hof van Nederland  gesleept. Een bezwete Edward Clydesdale Thomson zei: „Nu begint de volgende fase”; het maken van de kunstwerken langs de route. De kunstenaar heeft momenteel ook in Middelburg een kunstproject over slavernij met een Afrikaanse prauw, en hij werkt aan een digitaal kunstwerk over de Nederlandse kunstenaar Bas Jan Ader, die in een bootje de Atlantische Oceaan over wilde, en verdween. Waarom doe je mee aan het slepen van de kunstboot? Reacties van enkele vrijwillige slepers zaterdag in Dordrecht. Jan Willem Leegwater – Binnenschipper in ruste (Alkmaar):
		„Ik las over dit kunstproject in het binnenschippersvakblad Schuttevaer en dacht: daar wil ik bij zijn. Als oud schipper in de binnen- en buitenvaart vind ik het een mooi project. Ik heb de hele dag meegesleept, en ik mocht een sleeplijn meenemen als aandenken.” Afke Weltevreden met Lynn Schmitz (2) op de rug en Menno Schmitz (Dordrecht):
		Afke: „Wij zijn heel blij dat de kunst gewonnen heeft en dit project door kon gaan na de protesten. Het is spannend om mee te doen, en ook leuk na zo lange tijd van corona waarin niks kon. Lynn van twee draag ik bij het slepen op mijn rug, dat zorgt voor een goed contragewicht.”
		Menno: „We hebben shifts afgesproken, dus ik neem Lynn ook op mijn rug voor een deel tijdens het slepen.” Rik van der Linden, wethouder cultuur (Dordrecht):
		„Ja ik heb ook een stukje mee gesleept, niet de hele dag hoor. Wij zijn heel blij met dit kunstproject: het voegt iets toe aan de stad. Natuurlijk kost dat wat, maar het brengt ook veel: er zijn honderden leerlingen die betrokken zijn bij het scheepsbouwproject, studenten van ROC hebben meegebouwd aan dit schip, honderden vrijwilligers helpen mee. Dat verrijkt de stad ook.” 
 Sieglien Venloo uit (Dordrecht):
		„Ik werd gebeld door vrienden van mijn sportclubje: help je mee met de boot? Ik dacht eerst leuk, we gaan varen! Maar toen ik me er in verdiepte, bleek dat we de boot moesten slepen, haha. Ik vind het leuk als bewoner van Dordrecht en buurthuiswerker in deze buurt, zo’n sociaal kunstproject.”||https://www.nrc.nl//nieuws/2022/09/19/omstreden-kunstschip-door-dordrecht-gesleept-a4142335
2022-09-19||ABN Amro: energiekosten lopen gestaag op, maar er is nog géén crisis||Het gemiddelde bedrag dat Nederlandse huishoudens kwijt waren aan energie was afgelopen augustus ruim een kwart hoger dan in augustus vorig jaar. Dat blijkt uit maandag gepubliceerd onderzoek van staatsbank ABN Amro, op basis van transactiedata van een miljoen huishoudens. Afgelopen augustus betaalden Nederlandse huishoudens een termijnbedrag van gemiddeld 166 euro, tegen 132 euro vorig jaar. In AD waarschuwt ABN-hoofdeconoom Sandra Phlippen maandag desalniettemin om nog te wachten met staatssteunmaatregelen. De onderzoeksresultaten van ABN staan haaks op het dominante sentiment in de Tweede Kamer. Daar heerst het idee dat het steunpakket van 17 miljard — als compensatie voor de oplopende energieprijzen — dat vorige week uitlekte nu al te laat komt. Niet waar, vindt Phlippen: nu al met miljarden smijten is te vroeg. „Zet alles klaar om het uit te voeren, maar wacht tot het nodig is. Anders loopt de inflatie nóg verder op.” Ja, erkent Phlippen, er zijn huishoudens die plots vijfhonderd euro per maand extra moeten betalen voor energie. Maar het uitroepen van de energiecrisis, daarvoor vindt ze het nog te vroeg. Slechts een kleine groep mensen heeft immers last van uit de pan rijzende energiekosten. De bank schat dat 1,5 tot 2 procent van de Nederlandse huishoudens in augustus een termijnbedrag betaalde dat meer dan 150 procent hoger lag dan een jaar eerder. Bovendien viel de energierekening van een derde van de Nederlanders juist lager uit. De door ABN Amro berekende stijging staat in schril contrast met die van het Centraal Bureau voor de Statistiek (CBS). Dat gaat uit van 151 procent prijsstijging op jaarbasis. Deels is dat verklaarbaar door de verschillende rekenmethode. Het CBS rekent met het termijnbedrag dat wordt betaald na het afsluiten van een nieuw energiecontract. Wie dat doet krijgt hoogstwaarschijnlijk een variabel energiecontract, met termijnbedragen die meestijgen met de oplopende energiekosten. In werkelijkheid profiteert nu nog circa 44 procent van de Nederlanders van een vast energiecontract. Correctie (21 september 2022): In een eerdere versie van dit artikel stond de naam van de econoom Sandra Phlippen onjuist gespeld.  Dat is hierboven aangepast.||https://www.nrc.nl//nieuws/2022/09/19/abn-amro-energiekosten-lopen-gestaag-op-maar-er-is-nog-geen-crisis-a4142332
2022-09-19||Opinie | Stop met verdere versobering van de gevangenissen||Minister Franc Weerwind (Rechtsbescherming, D66) staat voor een grote uitdaging nu is gebleken dat de Dienst Justitiële Inrichtingen structureel geld tekort heeft gehad in de afgelopen jaren. De minister heeft een aantal radicale bezuinigingsvoorstellen reeds van tafel gewezen in een recente brief aan de Tweede Kamer.  Esther van Ginneken is universitair docent criminologie aan de Universiteit Leiden. Het is ingewikkeld om aandacht te vragen voor het gevangeniswezen wanneer er vele andere prangende dossiers liggen, ook op het bureau van minister Weerwind. Het wel en wee in gevangenissen is minder zichtbaar en betreft ook nog eens mensen die de sympathie van de samenleving verloren hebben. Toch is gevangenisbeleid ook sociaal en veiligheidsbeleid dat heel Nederland treft. Het gevangeniswezen heeft in de afgelopen tien jaar al te maken gehad met bezuinigingen die onder meer hebben geleid tot de sluiting van inrichtingen, de uitbreiding van meerpersoonscellen en een versobering van dagprogramma’s.  Zo is het gebruik van meerpersoonscellen in het afgelopen decennium geïntensiveerd, omdat het een goedkope manier is om capaciteit flexibel uit te breiden. Het delen van een cel gaat echter vaak gepaard met irritaties; mensen in meerpersoonscellen rapporteren lager welzijn en meer wangedrag wanneer zij, respectievelijk, de voorkeur geven aan een eenpersoonscel of een slechte relatie hebben met hun celgenoot. Voor medewerkers is het toewijzingsproces een extra administratieve last en kan het bijdragen aan gevoelens van onveiligheid. Verdere kaalslag treft het hart van wat we met een gevangenisstraf zouden moeten bereiken: het bewaren van veiligheid (in gevangenissen en maatschappij) en het voorbereiden van gedetineerden op een verantwoorde en perspectiefvolle terugkeer. Het rapport van PwC markeert een mogelijk kantelpunt: hoe zien we de toekomst van ons gevangeniswezen? Gevangenissen zouden ten minste humaan en veilig moeten zijn, maar beter nog: zinvol. Gelukkig heeft Nederland een goede basis om op te bouwen, met gevangenissen waar het menselijke contact tussen gedetineerde en personeel centraal staat. Investeringen in personeel en hun opleiding betalen zich uiteindelijk uit in rust en veiligheid in detentie.  Onlangs bezocht ik een Penitentiair Psychiatrisch Centrum (PPC), waar zorg in combinatie met veiligheid centraal staat. Hier wordt gezocht naar maatwerkoplossingen om detentie tegelijk humaan, veilig en zinvol te maken. In de praktijk betekent dit kleine afdelingen, veel begeleiding en contact met instanties die verantwoordelijk zijn voor nazorg. Ik zag in deze PPC hoe ook ernstige gedragsproblemen beheersbaar werden gemaakt.  Dergelijke  zorg is kostbaar, maar onontbeerlijk gezien de problematiek van de populatie. Het zou juist een speerpunt moeten zijn van het gevangenissysteem, omdat het samenleving uiteindelijk veiliger maakt.  Om met een gevangenisstraf verandering te bewerkstelligen en daarmee het risico op recidive en nieuwe slachtoffers te verkleinen, is het noodzakelijk dat een gevangenisstraf selectief en doelgericht wordt toegepast en wordt ingevuld met activiteiten die bijdragen aan re-integratie. Door korte gevangenisstraffen uit te voeren met minimale vrijheidsbeperkingen, zouden mensen zelfs hun baan buiten de muren kunnen behouden. Dit was voorheen mogelijk in de (zeer) beperkt beveiligde inrichtingen en tegenwoordig op de beperkt beveiligde afdelingen. Behoud van een baan en andere pro-sociale bindingen is belangrijk. Uit onderzoek, ook in Nederland, is herhaaldelijk gebleken dat mensen (met een vergelijkbare delictsachtergrond) die een taakstraf krijgen een lager risico op recidive hebben dan mensen die een gevangenisstraf moeten uitzitten. Recent Noors onderzoek suggereert echter dat een gevangenisstraf mogelijk wel potentie heeft om recidive te verminderen onder een deel van de doelgroep (mensen zonder baan), mits deze gericht is op re-integratie. Voor mensen met een baan heeft een gevangenisstraf juist negatieve gevolgen. Onderwijs-, opleidings- en re-integratieactiviteiten kunnen niet alleen een beter perspectief na vrijlating bieden, ze zijn ook essentieel om de orde te bewaren in gevangenissen, omdat ze verveling en overlast tegengaan. Daarmee dragen ze ook bij aan een veiligere werkomgeving voor personeel. Verdere versobering van detentie-omstandigheden kan de maatschappij duur komen te staan. De gevangenis is geen eindstation en biedt juist de kans om bij te sturen in levens van veelal jonge mensen die een positieve bijdrage aan de maatschappij kunnen leveren. Geef gedetineerden en personeel die kans.||https://www.nrc.nl//nieuws/2022/09/19/stop-met-verdere-versobering-van-de-gevangenissen-a4142333
2022-09-19||Rufus de buizerd vloog tot uur voor uitvaartceremonie door Westminster Abbey||Tot ongeveer een uur voor het begin van de uitvaartceremonie van koningin Elizabeth II vloog er een buizerd door Westminster Abbey. Rufus the Hawk, zoals de woestijnbuizerd heet, had de taak om andere vogels, zoals duiven, buiten de kerk te houden. Dat zegt valkenier Wayne Davis tegen Britse media. Op die manier werd voorkomen dat andere vogels de uitvaartdienst zouden verstoren. Rufus is al 15 jaar oud en begon zijn werk als vogelverschrikker op Wimbledon in 2007. Sindsdien werkt Rufus ook voor het cricketstadion Lord’s Cricket Ground en Westminster Abbey. Volgens Davis, die al sinds 1998 in dienst is bij Westminster Abbey, was het inzetten van Rufus zo vlak voor de dienst vooral uit voorzorg. „Meestal heeft Rufus bellen aan, maar die zijn te luidruchtig dus moest ik ze vandaag afdoen.”||https://www.nrc.nl//nieuws/2022/09/19/rufus-de-buizerd-vloog-tot-uur-voor-uitvaartceremonie-door-westminster-abbey-a4142331
2022-09-19||Bloemstuk met persoonlijk briefje van Charles op kist Elizabeth||De doodskist van koningin Elizabeth is dertig jaar geleden ontworpen en is gemaakt van Brits eikenhout en vanbinnen bekleed met lood. De loden voering van de kist is gebruikelijk voor leden van het koningshuis, het voorkomt namelijk dat vocht binnendringt. Zo kan het lichaam langer geconserveerd worden.  De kist werd door acht militairen de kerk binnengedragen en stond tijdens de uitvaartdienst precies in het midden van de Westminster Abbey. Boven op de kist staat een bloemstuk dat persoonlijk is uitgekozen door Elizabeths zoon, koning Charles III. Tussen het bloemstuk zit een briefje met een persoonlijke boodschap. Wat die boodschap is, is niet bekend. Bij aanvang van de dienst was Charles duidelijk geëmotioneerd. Toen de kist werd binnengedragen veegde de koning een traan weg.  De bloemen komen uit de tuin van Buckingham Palace, Clarence House en Highgrove House. In het bloemstuk zit ook rozemarijn en mirte verwerkt. Rozemarijn staat voor herinnering en mirte voor een gelukkig huwelijk. De mirte is gegroeid uit een stekje van het bruidsboeket van Elizabeth, die in 1947 trouwde met prins Philip. ||https://www.nrc.nl//nieuws/2022/09/19/bloemstuk-met-persoonlijk-briefje-van-charles-op-kist-elizabeth-a4142329
2022-09-19||Aartsbisschop van Canterbury leest &#8216;Commendation&#8217;||Justin Welby, de aartsbisschop van Canterbury, leest nu de ‘Commendation’ op. Dat is een gebed waarbij de overledene volgens de traditie van de Anglicaanse Kerk wordt toevertrouwd aan God. „Ga voort, o christelijke ziel, van deze wereld”, zegt Welby.||https://www.nrc.nl//nieuws/2022/09/19/aartsbisschop-van-canterbury-leest-commendation-a4142327
2022-09-19||Prins Harry en prins Andrew in burger bij uitvaart||Prins Harry en prins Andrew zijn allebei in burgerkleding tijdens de uitvaart van koningin Elizabeth. De prinsen voeren geen taken meer uit in de naam van de Britse koninklijke familie, dus mogen ze geen militair uniform dragen. Koning Charles, prinses Anne, prins William en prins Edward zijn wel in militair uniform gekleed. Harry en Andrew droegen vorige week, tijdens de wake in Westminster Hall, wel een militair uniform. Dat was eenmalig toegestaan als een laatste teken van respect aan de overleden koningin. Prins Harry legde in 2020 bewust zijn officiële taken neer, waarna hij met zijn vrouw Meghan naar de Verenigde Staten verhuisde. Prins Andrew moest in 2020 zijn taken verplicht neerleggen en in januari 2022 moest hij zijn militaire erelidmaatschappen teruggeven aan de koningin, omdat hij verdacht wordt van betrokkenheid bij de beruchte ontuchtzaak rondom Jeffrey Epstein. ||https://www.nrc.nl//nieuws/2022/09/19/prins-harry-en-prins-andrew-in-burger-bij-uitvaart-a4142326
2022-09-19||Durand Jones mijmert mierzoet over de liefde||Pop Durand Jones & The Indications Gehoord 18/9 Melkweg, Amsterdam 

●●●●●
 Knap is het beslist, hoe Durand Jones & The Indications het geluid en de sfeer van soul uit de jaren 70 terug weten te halen. De groep uit Bloomington, Indiana herinnert aan de sophisticated soul van Curtis Mayfield, The Stylistics en Smokey Robinson, vooral in de manier waarop ze de smachtende falsetstem inzetten bij songs over onbereikbare, eeuwigdurende liefde. Het zestal telt niet één, maar wel vier falsetzangers waarbij drummer Aaron Fraser regelmatig de lead overneemt van frontman Jones. Die verdwijnt zelfs enkele malen van het podium om Frasers zoete voordracht ruim baan te geven. Want zoet is het, deze bedaard kabbelende muziek die met teksten als „Listen to your heart, tell me that you love me”  een hyperromantische droomwereld schept die met soul niet zo heel veel meer te maken heeft. Na tien van die aalgladde liefdesliederen zou je de band een schop onder de kont willen geven, want weten deze discipelen van het tijdperk waarin Marvin Gaye en Curtis Mayfield hun soul van een forse dosis engagement voorzagen werkelijk niks beters dan hun eindeloze gemijmer over de liefde?  Een cover van David Bowies ‘Young Americans’ doorbreekt de impasse een beetje, maar ook die is zachtaardig en berustend. Zelfs wanneer Durand Jones in ‘Morning in America’ een milde toon van protest aanslaat over de rassenongelijkheid in de VS, doet hij het vanuit de rol van observator. Zolang wit en zwart niet in harmonie samen kunnen leven is er geen licht aan het eind van de tunnel, stelt hij wanhopig. En altijd is er weer die mierzoete falset, soms wel vier tegelijk. Als ze zich werkelijk boos maken zouden ze er een kast vol glazen mee aan diggelen kunnen zingen.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/19/durand-jones-mijmert-mierzoet-over-de-liefde-2-a4142325
2022-09-19||Preek van aartsbisschop van Canterbury||De aartsbisschop van Canterbury, Justin Welby, geeft de eerste preek van de ceremonie. „Het patroon voor vele leiders is verheven worden in leven en vergeten worden na de dood. Elizabeth zei op haar 21ste verjaardag dat ze haar hele leven het land en de Gemenebest zou dienen. Zelden is een belofte zo goed gehouden. Weinig leiders ontvingen zo’n overvloed aan liefde.” De aartsbisschop van Canterbury is het religieuze hoofd van de Anglicaanse Kerk en de belangrijkste religieuze hoogwaardigheidsbekleder in het Verenigd Koninkrijk. ||https://www.nrc.nl//nieuws/2022/09/19/preek-van-aartsbisschop-van-canterbury-a4142322
2022-09-19||De Britse premier draagt een bijbeltekst voor||Liz Truss, premier van het Verenigd Koninkrijk, leest nu voor uit bijbelboek Johannes, hoofdstuk 14. Een Nederlandse vertaling van de eerste verzen leest als volgt: „Wees niet ongerust, maar vertrouw op God en op mij. In het huis van mijn Vader zijn veel kamers; zou ik anders gezegd hebben dat ik een plaats voor jullie gereed zal maken?” Eerder zongen de twee koren Psalm 42, op muziek die volgens de BBC speciaal voor de begrafenis is geschreven. Na de voordracht van Truss zingt de hele kerk ‘The Lord’s my shepherd’, een lied dat ook op de bruiloft van Queen Elizabeth in 1947 werd gezongen.||https://www.nrc.nl//nieuws/2022/09/19/de-britse-premier-draagt-een-bijbeltekst-voor-a4142321
2022-09-19||Eerste lezing voorgelezen door barones Scotland||De eerste lezing van de uitvaart wordt gelezen door barones Patricia Scotland, secretaris-generaal van de Gemenebest. Scotland leest voor uit de eerste brief van Paulus aan de Korintiërs, over de opstanding van Christus en de belofte van eeuwig leven aan christenen. Daarin staat dat de dood de laatste vijand zal zijn die door Christus wordt verslagen. „De dood is verzwolgen in de overwinning. O dood, waar is uw angel? O graf, waar is uw overwinning?”||https://www.nrc.nl//nieuws/2022/09/19/eerste-les-voorgelezen-door-barones-scotland-a4142320
2022-09-19||Deken van Westminster leidt uitvaart||De deken van Westminster, David Hoyle, leidt de uitvaart. De aartsbisschop van Canterbury, Justin Welby, zal de preek en de lofrede houden. Dat is het moment waarop de koningin aan God wordt toevertrouwd. Hierna zullen gebeden komen van onder anderen de aartsbisschop van York en de kardinaal-aartsbisschop van Westminster. De Deken van Westminster zal vervolgens de zegen uitspreken.||https://www.nrc.nl//nieuws/2022/09/19/deken-van-westminster-leidt-uitvaart-a4142319
2022-09-19||Kist Elizabeth aangekomen in Westminster Abbey||De kist van koningin Elizabeth II is aangekomen in Westminster Abbey, waar het eerste deel van de staatsbegrafenis plaatsvindt. De uitvaartceremonie begint om 12.00 uur Nederlandse tijd. Tegen het einde van de dienst wordt het trompetsignaal ‘Last Post’ gespeeld, waarna het hele Verenigd Koninkrijk twee minuten stilte zal houden. Vervolgens wordt de dienst afgesloten met het volkslied en speelt een doedelzakspeler een door Elizabeth uitgekozen treurlied.||https://www.nrc.nl//nieuws/2022/09/19/kist-elizabeth-aangekomen-in-westminster-abbey-a4142316
2022-09-19||18-jarige hacker publiceert authentieke beelden van langverwachte game Grand Theft Auto VI||Een willekeurig Amerikaans trottoir, omringd door plantenbakken. Op de achtergrond loeien politiesirenes. Een man met een korte broek, tanktop en petje rent gedecideerd naar een vrouw toe. „You do not have to do this”, klinkt het. Maar de man slaat haar met zijn rechtervuist hard in haar gezicht. „Oh shit”, zegt ze, en ze rent weg. Één omstander roept „Screw you!”, maar andere voorbijgangers gaan verder met hun leven — hier is niets aan de hand. Wie ooit een game uit de videogameserie Grand Theft Auto (GTA) heeft gespeeld, herkent de stijl van de beelden direct. Het zijn de eerste beelden van het langverwachte nieuwe deel, GTA VI, die zondag door een hacker online werden gezet. Ze zijn ongepolijst, met bugs alom aanwezig en de code die zich realtime op het scherm afspeelt. Maar ze geven wel een uniek inkijkje in de ontwikkeling van een van de meest succesvolle games ooit. Met 169 miljoen verkochte exemplaren moet de meest recente versie, GTA V uit 2013, alleen Minecraft voor zich dulden als meest verkochte game ooit. Het lek is zo uniek dat velen de echtheid ervan direct in twijfel trokken, maar bronnen bevestigden maandag aan financieel persbureau Bloomberg dat de beelden authentiek zijn.  De dader claimde vorige week ook Uber te hebben gehackt, hoewel dat niet is te verifiëren. Een 18-jarige hacker verwierf zichzelf toen toegang tot de interne systemen van het technologiebedrijf; simpelweg door zich per sms voor te doen als een hoogstaande ict-medewerker. De persoon die zondag beelden lekte van de nieuwe GTA wil een „deal sluiten”, schreef hij. De gelekte beelden bevestigen de vermoedens die al langer rondgingen over de langverwachte nieuwe GTA: daarbij moet ‘culturele sensitiviteit’ hoger in het vaandel staan. De belangrijkste verandering is dat gamers voor het eerst kunnen kiezen voor een vrouwelijke protagonist, een Latijns-Amerikaanse. De ontwikkelaars van het spel willen ook terughoudender zijn met grapjes over gemarginaliseerde groepen, aldus Bloomberg. Rockstar Games, de studio die GTA maakt, reageerde later op maandag in een verklaring „zeer teleurgesteld” te zijn dat bepaalde details van de game, die wordt verwacht in 2024, door de hack zijn uitgelekt. „Ons werk aan de volgende Grand Theft Auto-game gaat door zoals gepland en we blijven net zo toegewijd als altijd om jullie, onze spelers, een ervaring te bieden die echt jullie verwachtingen overtreft”, schreef het bedrijf. Game-ontwikkelaar Neil Druckmann stak zijn collega’s een hart onder de riem. Op Twitter schreef hij: „Ooit spelen we jullie game en is dit lek niets meer dan een voetnoot op een Wikipedia-pagina.” Dit bericht is rond 17.10 uur geactualiseerd met een reactie van ontwikkelaar Rockstar Games.||https://www.nrc.nl//nieuws/2022/09/19/hacker-publiceert-authentieke-beelden-van-langverwachte-game-grand-theft-auto-vi-a4142312
2022-09-19||De Grote Bespaargids: zo ben je niet meer geld kwijt dan nodig|| Het CBS heeft nog nooit zo’n hoge inflatie gemeten als nu: de prijs voor energie lag in augustus 151 procent hoger dan een jaar daarvoor, de prijs voor voedsel 13,1 procent. Gemiddeld lag de inflatie op 12 procent: opnieuw een record, nadat de stijgende inflatie afgelopen maanden toch al record na record brak. De stijgende prijzen raken iedereen, al is het in verschillende mate. Om de kosten op te vangen, willen of moeten mensen geld besparen. Het Nationaal Instituut voor Budgetvoorlichting (Nibud) adviseert om op een rij te zetten waar je geld naartoe gaat, in een al dan niet digitaal huishoudboekje. Na een week of twee zou je al een beter beeld moeten hebben van je uitgaven. Waar je op kunt besparen, verschilt per persoon. NRC geeft uiteenlopende tips om minder uit te geven.  Soms vraagt een financiële situatie om meer dan alleen bespaartips. Voor mensen die leven in armoede zijn er verschillende stichtingen waar ze financiële of materiële hulp kunnen aanvragen (sommige stichtingen zijn specifiek voor kinderen in armoede). Tot een bepaalde inkomensgrens bestaan daarnaast toeslagen, zoals de zorgtoeslag en kinderopvangtoeslag, als financiële aanvulling. Mensen die daar niet voor in aanmerking komen, maar door de stijgende prijzen wel in de problemen raken, doen er volgens experts goed aan tijdig op een andere manier hulp te zoeken, bijvoorbeeld via platforms als Geldfit.nl. Deze gids is op 18 oktober verder aangevuld met een aantal lezerstips. Klik hieronder op een knop om gelijk naar een thema te gaan:  Huiseigenaren besteedden in 2021 al maandelijks gemiddeld 23,4 procent van hun inkomen aan woonlasten en huurders 36,3 procent, blijkt uit onderzoek van het CBS. Daar komen de nu rap stijgende energieprijzen nog bij. Hoe kun je besparen op gas, elektriciteit en andere woonlasten?   Zuinig zijn met stroom en warm water kan sowieso geen kwaad, of je nog energie afneemt tegen een relatief laag tarief of al hoge prijzen betaalt. Je kunt dat op veel manieren doen. Een greep uit de mogelijkheden:   Behalve om geld te besparen kun je ook koud douchen om andere redenen: je gezondheid bijvoorbeeld, of om een statement te maken. In dit artikel lees je de ervaringsverhalen: Geld besparen en goed voor je gezondheid: koud douchen heeft meer voordelen dan één. Je kan behalve de tips hierboven nog veel meer doen om energie te besparen in huis. Hier lees je er alles over: Energie besparen? Met deze tips kun je gelijk aan de slag.  Ook bij het koken kun je allerlei aanpassingen doen om energie te besparen. Een overzicht van hoe je dat kan aanpakken vind je hier: Tien tips om zuiniger te koken. Als je financieel de ruimte nog hebt, kan het de moeite waard zijn je huis (verder) te verduurzamen om je energieverbruik terug te dringen. Dat hoeven geen grote investeringen te zijn: het dichten van kieren en het gebruiken van radiatorfolie kan al vanaf een paar tientjes. Maar waar begin je? Maak een stap-voor-stapplan, raden ‘huisfluisteraars’ annex binnenshuis-klimaatexperts Lars Boelen en Felix van Gemen van Paris Proof Plan aan: „Door zo’n plan te maken waar je in huis veel energie kunt besparen en hoe je dat gaat doen, houd je het overzichtelijk. Een soort do it yourself energie-APK. Begin met klusjes die je aanspreken. Je zult zien dat het succesvol toepassen daarvan motiverend werkt”, aldus Van Gemen.  Mocht je een koophuis hebben: in tijden dat de hypotheekrente laag is (die is nu juist aan het stijgen), kan het in sommige gevallen netto per jaar veel geld schelen als je je hypotheek oversluit of als je kiest voor rentemiddeling. In beide gevallen kun je je hypotheek tegen een lager rentepercentage aflossen. Let wel: voor het oversluiten of voor de rentemiddeling moet je een boete betalen. Als de hypotheekrente stijgt, daalt vaak die boete, maar wordt de kans dat het oversluiten überhaupt de moeite waard is dus ook kleiner. Bij oversluiten betaal je het boetebedrag in één keer, bij rentemiddeling wordt het verrekend in je nieuwe rentepercentage.  Weten hoe het oversluiten van je hypotheek of het toepassen van rentemiddeling precies werkt? Lees het in dit artikel: Honderden euro’s besparen? Simpel.
  Ga wat vaker bij familie en vrienden op visite, dan kan je thermostaat een tandje lager. Ontvang ze dan ook weer een keer: een huis met meer mensen warmt sneller op.  Volgens het Nibud doorlopen mensen die geld willen besparen vaak dezelfde drie stappen – althans, misschien niet alle drie, maar bijvoorbeeld alleen de eerste en tweede stap, afhankelijk van hoeveel geld ze willen of moeten besparen.   Eerst proberen mensen vaak hetzelfde te blijven doen en kopen, maar voor minder geld. Bijvoorbeeld door eens in de week boodschappen te doen met een lijstje waar ze zich aan moeten houden, in plaats van dagelijks. Of door kleding in een wat betaalbaardere winkel kopen. Dit wordt ook wel de ‘kaasschaafmethode’ genoemd en voor sommige mensen levert dat al genoeg besparing op.  Is dat niet het geval, dan gaat men vaak over op het investeren van tijd in plaats van geld. Door bijvoorbeeld zelf een gat in een spijkerbroek dicht te naaien in plaats van een nieuwe broek te kopen. Of door groente en fruit één keer per week in bulk op de markt te kopen, of langs verschillende winkels te gaan voor aanbiedingen.   De laatste stap in het proces is rigoureuzer: het volledig schrappen van bepaalde uitgaven. Bijvoorbeeld het verkopen van de auto of het stoppen met dure hobby’s.     Mensen besteden vaak meer aan boodschappen en andere dagelijkse aankopen dan ze denken. Hoe kun je op deze uitgaven minderen?  Je kunt natuurlijk op een aantal simpele manieren geld besparen in de supermarkt. Let bijvoorbeeld op aanbiedingen (maar haal niet meer voedsel in huis dan je opeet), pak producten die onder ooghoogte liggen en haal zoveel mogelijk boodschappen in één keer. Ook kun je de Consumentenbond in de gaten houden: die zoekt regelmatig uit hoe de prijzen van producten in verschillende supermarkten tot elkaar zich verhouden.  Vegetarisch eten kan geld besparen. Dit geldt vooral als je duurdere vleessoorten laat staan en vervangt door peulvruchten en bonen in plaats van relatief dure vleesvervangers. Bijkomend voordeel: vegetarisch eten is ook minder belastend voor het klimaat.  Lastig de verleidingen uit de supermarkt te weerstaan? Dat ligt niet aan jou: Dit is hoe de supermarkt bepaalt wat jij koopt.   Je bespaart het meest op boodschappen door minder te kopen. En wat je koopt, ook écht op te eten. Consumenten verkwisten veel voedsel: bijna een derde van alle verspilling in Nederland komt voor rekening van huishoudens. Een simpele manier om te beginnen met de verspilling binnen je huishouden terug te dringen is het invriezen van eten dat je niet op krijgt voor het niet meer goed is. Veel winst kunnen Nederlanders behalen op het verspillen van brood: uit onderzoek van onderzoeksbureau FlyCatcher in opdracht van het Voedingscentrum blijkt dat brood het meest verspild wordt van alle voedingsmiddelen. In dit artikel leggen we uit hoe en waarom dat ook anders kan: Bijna een kwart van al het brood gaat verloren – dat kan wel wat minder.    Sommige bakkers, supermarkten, restaurants en hotels maken pakketten met eten dat anders zou worden weggegooid. Die bieden ze vervolgens voor de helft of zelfs maar een derde van de waarde aan via de app ‘Too good to go’. Als je een beetje handigheid hebt in de app en kunt improviseren met wat je hebt, haal je voor relatief weinig geld veel eten in huis. Wel kan het natuurlijk zo zijn dat er in een pakket producten zitten waar je niet op zit te wachten; dat is een kwestie van geluk hebben.  Albert Heijn heeft sinds kort een soortgelijke functie in zijn app geïntegreerd: je reserveert online een relatief goedkoop pakket vol producten en haalt hem op bij een aangesloten filiaal. Volgens UNEP, de klimaatwaakhond van de Verenigde Naties, is in 2021 11 procent van de voedselproductie wereldwijd uiteindelijk weer verspild door huishoudens. Tegelijkertijd hebben 838 miljoen mensen in 2021 hongergeleden. Dit artikel daarover uit 2018 is nog steeds relevant: Al die verspilling van eten zou de honger kunnen oplossen.  Ook voor schoonmaakmiddelen in huis zijn er alternatieven voor alle dure potjes en sprays. Soms is een oude alleskunner net zo goed in zijn werk: Oma’s alleskunner is weer helemaal hip.  Tweedehands kleding kopen bespaart geld en afhankelijk van wat je koopt en waar is het ook vaak een duurzame keuze. In dit artikel lees je er alles over: Tweedehands is al lang geen teken van armoede meer.  Ook het organiseren van een kledingruil is een manier om geen nieuwe kleren te hoeven kopen. Geef bijvoorbeeld een trui weg die je nooit meer draagt en krijg daar een vest van iemand anders voor terug. Zo wisselt je garderobe, zonder te groeien en zonder dat het direct geld kost.  Daarnaast is het zelf repareren van je kleding een optie als je geld wilt besparen. Je hebt voldoening van je werk, bent geen geld kwijt aan een nieuwe spijkerbroek en helpt tegelijkertijd het milieu. Volgens klimaatschrijver Joop Hazenberg kunnen consumenten veel duurzamer omgaan met kleding. Alle tips lees je hier: Hoe Zara-shirts en H&M-broeken het klimaat verpesten.   Vrouwen die menstrueren kunnen flink geld besparen door over te stappen op herbruikbare menstruatieproducten, zoals menstruatiecups of -ondergoed. Een cup kun je jarenlang gebruiken en bovendien heb je er, ongeacht hoeveel je bloedt, maar één nodig. Gemiddeld kost zo’n cup 20 tot 30 euro, dat is aanzienlijk minder dan de jaarlijkse kosten aan wegwerp-menstruatieproducten. Ook menstruatieondergoed, gemiddeld zo’n 20 euro per stuk, is een herbruikbaar alternatief. Daar heb je er voor één cyclus wel meerdere van nodig, waardoor de kostenbesparing minder groot is. Weten hoe menstruatieondergoed precies werkt? Lees verder in dit artikel: Bloeden kan voortaan gewoon in je onderbroek. Met de input van onze lezers kunnen we onze lijst met tips aanvullen. Dat is een lastige vraag. ‘Minder’ ligt gevoelig in een economie die uitgaat van groei. ‘Koopkracht’ is het kernwoord, ‘terug naar de jaren vijftig’ het schrikbeeld. „Omdat we altijd gericht zijn op vóóruit, niet op achteruit”, zegt Hans Dagevos, consumptiesocioloog van Wageningen University & Research eerder in NRC. „Dat is inherent aan de westerse samenleving waarin we leven. Méér, sneller, groter, is het gedachtegoed. Daar is alles sinds de jaren zestig op gericht.” „De grenzen van wat we zien als ‘overdaad’ worden telkens opgerekt. In de jaren zeventig was je ‘koning’ als je met de caravan naar Duitsland ging, nu ben je een loser als je dat doet”, zegt Dagevos. „Iets wat eerst ‘luxe’ heette, normaliseert, waarna er weer nieuwe behoeften ontstaan. De economie moet gevoed blijven met nieuwe behoeften en wensen, die zie je accumuleren.” Waarom burgers hier zelf amper invloed op hebben, lees je in het hele artikel: ‘Consuminderen’ is lastig in een land dat drijft op groei.   Hoewel alleen een zorgverzekering verplicht is in Nederland (en als je een auto hebt ook een WA-verzekering) zijn veel mensen breder verzekerd dan dat. Vaak kun je daarop bezuinigen.  Wie een inboedelverzekering afsluit, moet aangeven hoeveel de inboedel waard is. Door dat zo goed mogelijk in te schatten, betaal je niet teveel of te weinig premie. Het invullen van een inboedelwaardemeter kan daarbij helpen. Ook hoef je bijvoorbeeld de waarde van het glas van je ramen niet mee te verzekeren in je inboedel als je dat ook al hebt gedaan in je opstalverzekering. Meer tips over je inboedelverzekering? In 2014 zette NRC ze op een rij, en de tips zijn nog altijd toepasbaar: Vijf tips voor een slimme inboedelverzekering.  Je kunt natuurlijk ieder jaar de voor jou goedkoopste zorgverzekering zoeken. Als je wat langer de tijd neemt, kun je ook narekenen hoeveel aanvullende zorg je nodig hebt en nagaan of een collectieve zorgverzekering geldbesparend kan zijn. Vind je het lastig om de weg te vinden binnen de zorgverzekeringswereld? NRC neemt je in dit artikel bij de hand: Eerste hulp bij kiezen tussen 55 zorgverzekeringen. Je kan nog op meer manieren besparen op je zorgverzekering. In dit overzicht vind je nog een paar handige tips: Zo bespaar je op je zorgpremie.   En hoe noodzakelijk is eigenlijk een uitvaartverzekering? Een sobere crematie kostte in 2019 ongeveer 5.600 euro, volgens de Uitvaartberekenaar van het Nibud. Heb je zo’n buffer achter de hand, dan kun je deze polis ook laten zitten en ongeveer 60 euro per jaar uitsparen. Hoe vier jij je vakantie of nachtjes weg? Als je geen al te dure spullen meeneemt, niet naar risicogebied gaat en geen gevaarlijke sporten doet, kun je overwegen om je reisverzekering te schrappen. De verplichte basiszorgverzekering dekt immers al eventuele zorgkosten in het buitenland, zolang die niet hoger zijn dan ze in Nederland zouden zijn, en aanvullende verzekeringen gaan nog verder. Ook is een doorlopende reisverzekering pas de moeite waard als je meerdere tripjes naar het buitenland maakt per jaar en ook binnen Nederland af en toe een nacht weggaat. Ga je één keer per jaar of soms ook een jaar niet op vakantie, dan ben je waarschijnlijk goedkoper uit als je je alleen per keer verzekert voor de duur van je reis. Tijdens de coronacrisis keken maar weinig mensen om naar hun reisverzekering, terwijl ze daar veel op hadden kunnen besparen. Hier lees je er meer over: Niet op vakantie en wel een reisverzekering? Zonde van het geld.  Door de stijgende prijzen kampen steeds meer Nederlandse huishoudens met financiële stress. Niet alleen de minima, ook de middeninkomens ervaren geldstress. Het Nibud berekende in juli dat een op de drie Nederlandse huishoudens worstelt met het rondkrijgen van de begroting. In dit artikel leggen experts uit waarom geldstress op den duur problematisch kan zijn én wat je kan doen om geldstress te voorkomen: Geldstress? Schaam je niet, en zoek vooral tijdig hulp. Je moet nu eenmaal soms geld uitgeven aan reizen. Als je slim kiest hoe je reist, kun je vaak geld besparen. Redenen voor mensen om over te stappen op elektrisch rijden zijn dat het beter is voor het klimaat en de verminderde maandelijkse gebruikslasten. Maar de kosten om je auto op te laden of om je benzineauto af te tanken kruipen door de hoge energieprijzen steeds dichter naar elkaar. Ook is het voor het milieu niet per se voordelig als het gros van de mensen binnen enkele jaren overstapt op elektrisch rijden: de productie van dergelijke auto’s is ook belastend voor het milieu. Wie snel verschil wil zien in de rijkosten kan daarom beter bijvoorbeeld standaard maximaal 100 kilometer per uur rijden, ook als je harder mag. Daardoor ligt het benzinegebruik gemiddeld een kwart lager. En sneller opschakelen loont ook: in de tweede versnelling van een gemiddelde benzineauto rij je met 60 kilometer per uur 1 op 8; in zijn vijf rijd je de helft zuiniger. Meer tips over hoe je duurzaam kunt rijden, vind je in dit artikel: Door rustiger te rijden met harde banden de uitstoot verlagen  Wie geen auto bezit of de auto weg heeft gedaan om geld te besparen, kan tegenwoordig ook deelvervoer gebruiken. Het aantal aanbieders van elektrische deelscooters- en steps neemt snel toe. Voor langere ritten kunnen deelauto’s uitkomst bieden. In dit artikel legt NRC uit hoe je de goedkoopste deelauto kan vinden: Liever niet met de trein? Zo vind je de goedkoopste deelauto. Een tip voor mensen die vaak met NS-treinen reizen: check of een NS Flex Dal-Voordeelabonnement de moeite waard is. Voor zo’n 5 euro per maand krijg je 40 procent korting in de daluren en weekenden. De meeste reizigers hebben hun abonnementskosten er al uit met één retour in de daluren per maand.   Ook vrijetijdsbesteding kost vaak geld. Kun je hierop besparen en zo ja, hoe?  Op vakantie gaan is niet voor iedereen weggelegd. Maar ook wie de ruimte financieel wel heeft, kan slimmer met zijn budget omgaan. Bekende tips zijn zo mogelijk op vakantie gaan buiten het hoogseizoen, koffers en kampeerspullen lenen in plaats van kopen en hypertoeristische plekken mijden. Maar wat kun je nog meer doen om zuinig op vakantie te gaan?  Als het aankomt op de reis ben je voor afstanden binnen 500 kilometer vanaf Amsterdam steeds vaker goedkoper uit met de auto of trein in plaats van het vliegtuig. Dat zocht NRC uit: Is de internationale trein echt een redelijk alternatief voor korte vliegreizen?  Als je wel gaat vliegen, tipt de ANWB je tickets te boeken op zondag. Onlinereisbureau Expedia en ticketorganisatie Airlines Reporting Corporation analyseerden de prijzen van een miljard vluchten en uit dat onderzoek blijkt dat vluchten geboekt op zondag het goedkoopst zijn. De grootste kans op een goedkoop ticket heb je door zo’n vier tot drie maanden voor vertrek te boeken. Boot gemist? Dan boek je de goedkoopste vlucht gemiddeld acht weken van tevoren: dan komen de bodemtarieven in zicht, zo laat de reisbond weten.  Laatste tip van de ANWB: voor het boeken van een all-inclusive-vakantie betaal je misschien een flinke prijs, maar omdat je dan in één keer ook voor al het eten en drinken hebt betaald weet je precies wat je kwijt bent.  Veel mensen onderschatten het aantal abonnementen dat ze hebben. Meer dan de helft van de huishoudens heeft daarnaast geen idee hoeveel geld ze maandelijks uitgeven aan hun abonnementen en ruim een kwart vergeet weleens een abonnement op te zeggen. Dat blijkt uit het jaarlijkse abonnementenonderzoek van Nibud over 2021.  „Je uitgaven opschrijven, dat blijkt vaak een eye opener”, zei Nibud-woordvoerder Gabriëlla Bettonville in 2019 tegen NRC. „Maak je gebruik van al die streamingdiensten, of zo’n abonnement op sokken, overhemden, bloemen en de bioscoop? Vaak zijn het kleine bedragen, maar het telt wel op.”  NRC-lezers een abonnement hebben op één of meerdere streamingdiensten? NRC heeft er onderzoek naar gedaan: Het aanbod van streamingdiensten is zó groot dat kijkers afhaken: ‘Ik lees ‘s avonds eigenlijk liever een boek’.  Hobby’s als wandelen en mooie bladeren zoeken zijn zo goed als gratis. En fietsen kan zowel een hobby als een sport zijn. Daar hoef je geen lid van een sportvereniging voor te worden. Wil je dat wel? Sommige bieden een abonnement voor daluren aan: daarmee kun je sporten op de goedkopere, want minder populaire tijden.  Op zoek naar een nieuwe goedkope hobby? Start je zoektocht dan online. Gratis hobby-tutorials op YouTube, de zogeheten do-it-yourself-filmpjes, trekken duizenden kijkers. Van vogelspotten tot breien, veel dingen zijn (tot op zekere hoogte) te leren op het videoplatform. Ben je een boekenwurm? Een abonnement bij de bibliotheek kost zo’n 50 euro per jaar. Lees je meer dan vier boeken in een jaar tijd, dan heb je die kosten er dus al snel uit. Kinderen onder de 18 kunnen gratis lid worden van de bibliotheek. Voor e-boeken kun je een abonnement afsluiten voor 10 euro in de maand. Lees je dus meer dan één boek per maand, dan kan zo’n abonnement de moeite waard zijn. Met een abonnement op een bibliotheek krijg je vaak ook toegang tot de online collectie. Hoewel er vaak iets minder boeken beschikbaar zijn dan bij andere betaalde aanbieders, kun je zo zonder extra kosten toch digitaal boeken lezen. Bijkomend voordeel: vaak zijn er ook luisterboeken te vinden.  Overigens hebben bibliotheken al jaren te kampen met teruglopende ledenaantallen. In dit artikel zoekt NRC uit hoe het verder moet met bibliotheken in Nederland: Is er nog een toekomst voor de ‘bieb’? Voor het tot stand komen van deze gids heeft redactie Slim Leven onder andere geput uit reeds bestaande artikelen van NRC, te weten: 	  Alle opnieuw gebruikte informatie in deze gids is gecheckt door journalisten van NRC op verjaring en juistheid. Nieuw toegevoegde informatie aangaande de processen van besparen en uitslagen van recente onderzoeken is onlangs verworven door redacteur Slim Leven Mirna Wiggers. In deze tips staan tevens lezerstips, die NRC gewogen heeft en controleerde op juistheid. Zolang de oproep in de gids loopt, kan de gids nog verder aangevuld worden. De lezerstips zijn gemarkeerd met een label.  Illustraties Jasmijn van der Weide. Mist of ontbreekt er iets aan deze gids? Laat het ons weten via slimleven@nrc.nl 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/19/de-grote-bespaargids-zo-ben-je-niet-meer-geld-kwijt-dan-nodig-a4141722
2022-09-19||Koning Charles onderweg naar Westminster Abbey||Koning Charles is met een korte stoet auto’s onder politiebegeleiding onderweg naar Westminster Abbey. Langs de route wordt hij toegejuicht door toeschouwers. De prinsen William en Harry rijden volgens de BBC ook mee.||https://www.nrc.nl//nieuws/2022/09/19/koning-charles-onderweg-naar-westminster-abbey-a4142314
2022-09-19||Macron en Biden komen aan in Westminster Abbey||De Franse president Emmanuel Macron en de Amerikaanse president Joe Biden zijn aangekomen in Westminster Abbey voor de uitvaartceremonie. Ongeveer 500 hoogwaardigheidsbekleders kregen een uitnodiging, onder wie koning Willem-Alexander en koningin Máxima. De meesten van hen arriveren per shuttlebus. Onder meer Rusland, Myanmar en Afghanistan kregen geen uitnodiging. Van andere landen, waaronder Noord-Korea, zijn alleen vertegenwoordigers op ambassadeursniveau welkom.||https://www.nrc.nl//nieuws/2022/09/19/macron-en-biden-komen-aan-in-westminster-abbey-a4142311
2022-09-19||&#8216;Technisch probleem met Big Ben opgelost&#8217;||Op zondagavond bleef de Big Ben onverwachts stil. Er was een „klein technisch mankement” in de klokkentoren bij het parlementsgebouw dat nu is opgelost, zei een woordvoerder van het Britse parlement tegen de BBC. Zodra de kist met het lichaam van koningin Elizabeth maandagmiddag Westminster Abbey verlaat, moet de klok elke minuut luiden. Het parlement is er zeker van dat de Big Ben tijdens de optocht werkt naar behoren. ||https://www.nrc.nl//nieuws/2022/09/19/technisch-probleem-met-big-ben-opgelost-a4142310
2022-09-19||Treinen tussen Londen en Windsor ernstig verstoord||De treinen van Londen naar Windsor, waar koningin Elizabeth later vandaag wordt begraven, zijn ernstig verstoord door technische problemen. Hierdoor staat het openbaar vervoer flink onder druk, terwijl tienduizenden Britten door de hoofdstad proberen te reizen om de begrafenis bij te wonen. Dat meldt persbureau Reuters maandag.  De Great Western Railway (GWR) zei dat het treinverkeer op alle lijnen tussen het Paddington station en het belangrijke verbindingspunt Reading stilligt. Passagiers worden geadviseerd om een alternatieve route te nemen naar Windsor, het stadje waar Windsor Castle staat en waar de kist van Elizabeth later vandaag naartoe wordt gebracht. Na de uitvaartdienst wordt de vorstin daar samen met haar overleden echtgenoot prins Philip tijdens een privé-ceremonie begraven. ||https://www.nrc.nl//nieuws/2022/09/19/treinen-tussen-londen-en-windsor-ernstig-verstoord-a4142309
2022-09-19||Klokken luiden voor Elizabeth||De klokken van Westminster Abbey zijn zojuist begonnen met luiden. De klokken zullen in aanloop naar de begrafenis elke minuut luiden, 96 minuten lang. Elke minuut staat voor een levensjaar van koningin Elizabeth II, die op 96-jarige leeftijd overleed. De uitvaartdienst van de koningin begint om 12.00 uur in Westminster Abbey, de historische kerk waar de toenmalige prinses Elizabeth in 1947 trouwde met prins Philip en waar ze in 1953 werd gekroond tot koningin.||https://www.nrc.nl//nieuws/2022/09/19/klokken-luiden-voor-elizabeth-2-a4142308
2022-09-19||Geen plek meer langs processieroute in Londen||Er is geen plek meer langs de processieroute in Londen. Mensen die nu nog richting de stad komen voor de begrafenis van Elizabeth II kunnen geen plek meer krijgen. Dat meldt persbureau Reuters. Naar schatting zijn tienduizenden mensen afgekomen op de uitvaart van de koningin.  Duizenden mensen kwamen zondagavond al naar Londen. Zij hadden tenten en slaapzakken mee om zo alvast een goed plekje te bemachtigen langs de processieroute. Het stadhuis zei op Twitter dat nieuwkomers geen toegang meer zouden krijgen.||https://www.nrc.nl//nieuws/2022/09/19/geen-plek-meer-langs-processieroute-in-londen-a4142307
2022-09-19||Grootste politiemacht ooit in Londen op de been||Voor de veiligheid rondom de begrafenis van koningin Elizabeth II zijn in Londen meer politieagenten ingezet dan ooit tevoren. Een plaatsvervangend adjunct-commissaris van de Londense politie zei tegen een BBC-verslaggever dat de veiligheidsoperatie groter is dan bij de Olympische Spelen van 2012.  Honderden staatshoofden, regeringsleiders en vorsten reizen maandag zonder hun gebruikelijke beveiliging naar Westminster Abbey in Londen. Ze werden door de Britse regering verzocht in reguliere passagiersvliegtuigen te vliegen in plaats van in hun eigen privévliegtuigen. Vervolgens werden de gasten vanaf een onbekende locatie door bussen van de regering naar de kerk gebracht. Alleen de Amerikaanse president Joe Biden mocht reizen in The Beast, de zwaar gepantserde Cadillac ontworpen om de president te beschermen. In het centrum van Londen zijn politiespotters en sluipschutters boven op gebouwen gestationeerd, terwijl de Met, de grootste politie-eenheid in het Verenigd Koninkrijk, met drie helikopters over de stad vliegt. Meer dan 10.000 politieagenten en veiligheidsmedewerkers zijn voor de begrafenis ingezet, inclusief hulp van de Noord-Ierse politiedienst. ||https://www.nrc.nl//nieuws/2022/09/19/grootste-politiemacht-ooit-in-londen-op-de-been-a4142306
2022-09-19||Deze podcast staat te koop||Volg je het nog? Geen zorgen: Mayer is een doorgewinterd en zeer getalenteerd storyteller. Ze begint bij haar motivatie om deze podcast te maken. Nadat ze op schandalige wijze de laan uit werd gestuurd door een groot Amerikaans podcastbedrijf dat ze heeft helpen opbouwen, werd het bedrijf voor een miljoenensom opkocht. Nu wil ze wraak - en haar droomhuis kopen - en dus biedt ze haar podcast te koop aan.  Over haar motivaties en het kostenplaatje is ze volledig transparant: iedere aflevering deelt ze haar uitgaven en inkomsten. Haar eigenzinnige humoristische toon, de prachtige vertelstructuur en hoge productiewaarde van deze podcast doen mij vermoeden dat ze snel kan verhuizen. Shameless Acquisition Target, tweewekelijks afleveringen van 30- 50 min, Laura Mayer. ||https://www.nrc.nl//nieuws/2022/09/19/deze-podcast-staat-te-koop-a4142305
2022-09-19||Stilstaan bij tijdsbesef||Podcastmaker Kitty Munnichs maakte voor stichting De Bedachtzamen een driedelige serie waarin ze kunstenaars in een voormalig klooster spreekt over vergankelijkheid en tijdsperceptie. De gesprekken zijn filosofisch en poëtisch, maar ook universeel en herkenbaar.  Over hoe tijd de druk kan opvoeren, wat het betekent om ergens de tijd voor te nemen, of je tijd kunt verspillen en waarom de tijd soms langzamer lijkt te verstrekken, terwijl je op andere momenten de tijd bijna niet bij lijkt te kunnen houden. Tijdstroom, drie afleveringen van 30-45 min, De Bedachtzamen. ||https://www.nrc.nl//nieuws/2022/09/19/stilstaan-bij-tijdsbesef-a4142304
2022-09-19||Duizenden toeschouwers wachten op rouwstoet||||https://www.nrc.nl//nieuws/2022/09/19/duizenden-toeschouwers-wachten-op-rouwstoet-a4142302
2022-09-19||Wie een journalist vermoordt komt daar vaak mee weg.  Een internationale taskforce zou dat moeten voorkomen|| Ook dit jaar zijn er verspreid over de wereld al weer tientallen journalisten vermoord – 61 volgens UNESCO. Omdat het in veel landen maar zelden tot een strafrechtelijk onderzoek komt, zou er een speciaal internationaal team van experts moeten komen. Zodra een journalist vermoord is zou dat team moeten uitrukken om ter plaatse meteen bewijsmateriaal te gaan verzamelen, waarmee een openbare aanklager vervolgens aan de slag kan gaan. Daarvoor pleit de prominente  mensenrechtenadvocaat Nadim Houry, auteur van een rapport over manieren waarop een eind gemaakt kan worden aan straffeloosheid bij geweld tegen journalisten. Houry heeft dertien jaar voor Human Rights Watch gewerkt en is nu  directeur van de denktank Arab Reform Initiative. „Ik zie zo’n taskforce als een Zwitsers zakmes, waarmee je verschillende dingen kan doen. Allereerst zou het team na een moord snel op de plaats delict moeten zijn, met technische experts die weten hoe ze bewijsmateriaal kunnen verzamelen op zo’n manier dat een rechtbank het kan gebruiken. Ook online zou meteen gezocht moeten worden naar aanwijzingen. Er zouden juristen en forensische experts uit verschillende delen van de wereld bij betrokken moeten zijn. „In een ideale wereld zou zo’n team een mandaat van de Verenigde Naties hebben. Maar dat zit er met de huidige verdeeldheid tussen het westen en China en Rusland voorlopig niet in. Daarom denk ik dat het moet worden opgezet door een internationale coalitie van ‘toegewijde landen’, a coalition of the committed.”  Een land waar een journalist vermoord is moet wel met de komst van zo’n team instemmen.  „Dat kan een groot probleem zijn. Maar  andere landen kunnen erop aandringen dat de taskforce wordt toegelaten.  Ik zie daar een rol voor de Media Freedom Coalition (een samenwerkingsverband van 52 landen, waaronder Nederland, dat zich inzet voor persvrijheid en de veiligheid van journalisten, red.). Die landen kunnen hun politieke overtuigingskracht inzetten.” Hoe schat u de kans in dat het ervan komt? „Eind 2020 hebben we het idee van een taskforce al voorgesteld met een adviesgroep van experts. Er kwam brede erkenning voor. Maar toen kwam de pandemie, Trump was nog president, het internationale systeem was verlamd, het leek niet de goede tijd voor meer internationale samenwerking.  „Dit jaar zien we weer meer belangstelling. Het besef is terug hoeveel journalisten bedreigd en vermoord worden – en dat we geen effectief instrument hebben daar iets aan te doen. Het gaat om de journalisten, maar ook om de persvrijheid, om de beschikbaarheid van informatie in een tijd waarin desinformatie als oorlogswapen wordt gebruikt. Het beste middel daartegen is objectieve journalistiek. En dat begint bij het beschermen van journalisten. „De landen van de Media Freedom Coalition zijn nu aan zet. Hun regeringen moeten geld voor de taskforce toezeggen, forensische experts beschikbaar stellen, bereidheid tonen landen onder druk te zetten om de taskforce toe te laten.” Houry bepleitte oprichting van de taskforce bij het ‘Burgertribunaal over Moord op Journalisten’, een niet-officieel tribunaal waar momenteel drie zaken van vermoorde journalisten centraal staan en dat  deze maandag in Den Haag wordt afgesloten (zie kader).  Wat is de zin van zo’n tribunaal,  dat geen formele status heeft en geen straf kan opleggen? „Het is belangrijk dat moorden op journalisten niet alleen in nieuwsberichten worden gemeld, maar dat er ook juridische actie op wordt ondernomen. Zo’n tribunaal bestaat uit rechters, aanklagers, er worden getuigen gehoord, aanklachten opgesteld, en er wordt gevonnist. Het herinnert aan de noodzaak van een echt juridisch proces.  „Het zijn misdaden en het is belangrijk dat er in de taal van het recht over wordt gesproken. Daarbij komt dat zo’n tribunaal nog eens aandacht vestigt op de straffeloosheid die er voor het vermoorden van journalisten in veel landen bestaat.” Waarom leiden moorden op journalisten zo zelden tot vervolging? „Slechts twaalf tot vijftien procent van zulke moordzaken wordt opgelost, al verschilt het per land. Dat heeft twee oorzaken. In veel landen ontbreekt het aan capaciteit: mankracht, geld en andere middelen voor onderzoek en vervolging. Daardoor wordt cruciaal bewijsmateriaal vaak niet eens verzameld.  „Vaak ontbreekt het bij de autoriteiten ook aan politieke wil. Omdat de daders goede politieke connecties hebben.  Of omdat de vermoorde journalisten onderzoek deden naar economisch of politiek machtige figuren, die met corrupte middelen kunnen verhinderen dat getuigen zich uitspreken of dat politie en justitie de zaak onderzoeken.  „De landen waar straffeloosheid voor moordenaars van journalisten heerst, betalen daarvoor geen enkele politieke prijs. Ze voelen totaal geen druk om te veranderen. Die situatie moeten we doorbreken. „We kunnen leren van een initiatief van de VN, de ‘lijst van de schande’. Dat is niet de officiële naam, het is de lijst van landen waar kindsoldaten worden ingezet, die ieder jaar wordt opgesteld door de secretaris-generaal van de VN. Landen blijven op die lijst staan tot ze een actieplan opstellen om een eind aan die praktijk te maken. Het werkt, want landen staan niet graag op die lijst.  „Over aanvallen op journalisten worden allerlei rapporten geschreven, maar daar blijft het meestal bij. Als de VN ieder jaar een lijst maken van de landen waar de situatie het slechtst is, doen we meer. Landen zouden pas van de lijst af mogen, als ze ermee instemmen een actieplan op te stellen met als centrale punten: meer onderzoek, meer juridische vervolging.” Het onafhankelijke, niet-officiële  ‘Burgertribunaal over de Moord op Journalisten’, dat afgelopen jaar in Den Haag een aantal zittingen heeft gehouden, wil aandacht vestigen op de straffeloosheid in veel landen voor moordenaars van journalisten. Maandag oordeelde dit tribunaal „op basis van overweldigend bewijs” dat Sri Lanka, Syrië en Mexico schuldig zijn aan schending van mensenrechten in drie zaken van vermoorde journalisten - onder meer vanwege het nalaten de zaken goed te onderzoeken. Het tribunaal kan geen straffen opleggen.  In 1979 werd voor de eerste keer een dergelijk Burgertribunaal gehouden, geïnspireerd op het zogeheten Russell-tribunaal, over de Amerikaanse oorlog in Vietnam, dat georganiseerd was door de Britse filosoof Bertrand Russell. Aanvulling (19 september 2022): Aan dit artikel is het vonnis van het tribunaal toegevoegd.||https://www.nrc.nl//nieuws/2022/09/19/wie-een-journalist-vermoordt-kom-daar-vaak-mee-weg-een-internationale-taskforce-zou-dat-moeten-voorkomen-a4142303
2022-09-19||Helft van de Nederlanders welwillend tegenover herhaalprik||Ongeveer de helft van de Nederlanders staat open voor de herhaalprik tegen het coronavirus. Dat blijkt uit maandag gepubliceerd onderzoek van I&O Research, uitgevoerd in opdracht van de NOS, waar 2.684 mensen aan meededen. Vooral ouderen zijn te porren voor de extra vaccinatie, terwijl jongeren zich minder welwillend tonen. De herhaalprikcampagne gaat deze maandag van start. Nieuwe ijzers in het vuur zijn de coronavaccins van Pfizer/BioNTech en Moderna. Die beschermen beter tegen de Omikronvariant, tegenwoordig verantwoordelijk voor nagenoeg alle besmettingen. Op dit moment is 87 procent van de Nederlanders tegen het coronavirus gevaccineerd. Ruim twee derde (70 procent) heeft ook een booster gehad. Of Nederland massaal uitloopt voor de herhaalprik, is nog maar de vraag. Uit het onderzoek van I&O blijkt dat 73 procent van de geboosterden waarschijnlijk tot zeker de herhaalprik gaat halen. Dat zou neerkomen op ruim de helft van de totale bevolking. Een tiende van de geboosterde respondenten heeft nog geen besluit genomen. Het is dus niet met zekerheid te zeggen dat de helft van de Nederlanders geen herhaalprik gaat halen. Het einde van de coronapandemie komt in zicht, meldde de wereldgezondheidsorganisatie WHO vorige week. Het is dus niet raar dat het onderzoek uitwijst dat een toenemend aantal mensen vindt dat vaccinatie een vrije keuze moet zijn. In december 2021, toen Nederland nog veel besmettingen kende, vond bijna de helft van de bevolking dat. Nu zegt ruim twee derde keuzevrijheid belangrijk te vinden. Dat betekent ook dat steeds minder Nederlanders voorstander zijn van een vaccinatieplicht. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/09/19/helft-van-de-nederlanders-welwillend-tegenover-herhaalprik-a4142300
2022-09-19||Eerste gasten in Westminster Abbey||De deuren van Westminster Abbey zijn om 09.00 uur (Nederlandse tijd) geopend en de eerste gasten hebben inmiddels plaatsgenomen voor de begrafenis van koningin Elizabeth II. Tijdens de opening marcheerden de Britse koninklijke wacht door de poorten van de abdij. Voor de ingang van Westminster Abbey zal de affuit, met daarop de kist van Elizabeth, vlak voor de dienst tot stilstand komen. De uitvaartdienst van de koningin begint om 12.00 uur in de historische kerk waar Elizabeth in 1953 werd gekroond tot koningin. Naar verwachting zullen tweeduizend gasten aanwezig zijn bij de staatsbegrafenis, een van de grootste bijeenkomsten van staatshoofden en vorsten die het Verenigd Koninkrijk in decennia heeft ontvangen.||https://www.nrc.nl//nieuws/2022/09/19/eerste-gasten-in-westminster-abbey-a4142301
2022-09-19||&#8216;Rusland valt Oekraïense kerncentrale aan, reactoren niet beschadigd&#8217;||Rusland heeft maandag de kerncentrale van Pivdennoukrainsk in de zuidelijke regio Mykolajiv aangevallen, maar de reactoren zijn niet beschadigd en werken normaal, zei het Oekraïense staatskernbedrijf Energoatom maandag. Op 300 meter afstand van de reactoren van de energiecentrales vond een explosie plaats, aldus het energiebedrijf.  Door de explosie sneuvelden meer dan honderd ramen. De aanval heeft ook schade toegebracht aan een nabije waterkrachtcentrale en elektriciteitskabels. Volgens het energiebedrijf zijn er geen gewonden gevallen. Rusland heeft nog niet gereageerd op de aanval.  De kerncentrale is de op één na grootste van Oekraïne en neemt 10 procent van de nationale elektriciteitsproductie voor zijn rekening. De grootste kerncentrale van Oekraïne, Zaporizja, werd vorige week stilgelegd omdat de kerncentrale schade heeft opgelopen door beschietingen. ||https://www.nrc.nl//nieuws/2022/09/19/russische-troepen-vallen-oekraiense-kerncentrale-aan-reactoren-niet-beschadigd-a4142299
2022-09-19||Zo ziet de staatsbegrafenis van koningin Elizabeth II eruit||||https://www.nrc.nl//nieuws/2022/09/19/zo-ziet-de-staatsbegrafenis-van-koningin-elizabeth-ii-eruit-a4142298
2022-09-19||Deuren Westminster Hall gesloten, voorbereiding staatsbegrafenis van start||De deuren van Westminster Hall, waar de op 8 september overleden koningin Elizabeth II vijf dagen lag opgebaard, zijn maandagochtend om 06.30 uur (lokale tijd) gesloten. Duizenden mensen stonden zondagavond nog in de rij om langs de kist van de vorstin te lopen en afscheid te nemen.  Na tien dagen nationale rouw begint maandag de laatste reis van koningin Elizabeth II. Haar kist wordt eerst naar Westminster Abbey gebracht voor een religieuze dienst, en vervolgens naar Windsor Castle voor een intiemere begrafenisdienst en ten slotte een begrafenis in gesloten kring in de King George VI Memorial Chapel. Volgens Buckingham Palace heeft de koningin, voorafgaand aan haar dood, persoonlijke toevoegingen gedaan aan de begrafenisplannen. Wat voor toevoegingen dat zijn, is nog niet duidelijk.  De uitvaart begint om 11.00 uur lokale tijd en zal worden bijgewoond door tweeduizend mensen, onder wie bijna vijfhonderd hoogwaardigheidsbekleders uit ongeveer tweehonderd verschillende landen en gebieden. Ook koning Willem-Alexander, koningin Máxima en prinses Beatrix zijn aanwezig. ||https://www.nrc.nl//nieuws/2022/09/19/deuren-westminster-hall-gesloten-voorbereiding-staatsbegrafenis-van-start-a4142297
2022-09-19||Orkaan Fiona veroorzaakt zware overstromingen in Puerto Rico||Puerto Rico is maandag zonder stroom komen te zitten door orkaan Fiona. Het eiland kampt ook met zware overstromingen en aardverschuivingen, die volgens de gouverneur „rampzalige” schade hebben veroorzaakt. Dat melden internationale persbureaus. De orkaan ging volgens het National Hurricane Center gepaard met een windsnelheid van 140 kilometer per uur.  President Joe Biden heeft de noodtoestand uitgeroepen voor het eiland, dat door de Verenigde Staten wordt beheerd, waardoor autoriteiten hulp kunnen bieden bij rampen. Er zijn verschillende wegafsluitingen, havens zijn gesloten en vluchten vanaf de belangrijkste luchthaven van het eiland zijn geannuleerd. Een snelwegbrug in de gemeente Utuado is weggespoeld door de overstroming. Tot nu toe is er één dode gemeld door orkaan Fiona, op het Frans-Caribische eiland Guadeloupe. Op Puerto Rico is zover bekend niemand om het leven gekomen. Orkaan Fiona treft Puerto Rico vijf jaar nadat orkaan Maria – de ergste in de geschiedenis van het eiland – daar verwoestingen veroorzaakte. Carmen Yulín Cruz, de voormalige burgemeester van hoofdstad San Juan, zei op Twitter dat velen dachten dat de regenval erger was dan orkaan Maria. Orkaan Fiona zal naar verwachting maandag aankomen bij de Dominicaanse Republiek, daarna trekt de storm verder naar Haïti. ||https://www.nrc.nl//nieuws/2022/09/19/orkaan-fiona-veroorzaakt-zware-overstromingen-in-puerto-rico-a4142296
2022-09-19||Biden belooft Amerikaanse troepen naar Taiwan te sturen bij Chinese inval||De Amerikaanse strijdkrachten zullen Taiwan beschermen mocht China ooit besluiten de eilandstaat binnen te vallen. Dat heeft de Amerikaanse president Joe Biden zondag gezegd in een interview met CBS 60 minutes. Hij antwoordde „ja” op de vraag of er anders dan nu in Oekraïne het geval is ook Amerikaanse troepen naar Taiwan zullen worden gestuurd om te helpen bij de verdediging.  Biden liet zich niet eerder zo duidelijk uit over militaire steun aan Taiwan, dat door China wordt gezien als afvallige provincie. In mei zei hij al wel dat het verdedigen van Taiwan „een belofte is die de Verenigde Staten zichzelf hebben opgelegd”, maar hij sprak toen niet expliciet over het sturen van troepen.  Het Witte Huis liet na afloop van de uitzending van het donderdag opgenomen interview weten dat de uitspraak van Biden niet aansluit bij het officiële Amerikaanse beleid en dat het beleid niet gewijzigd is. Er zijn wel wapens beloofd zodat Taiwan zichzelf kan verdedigen in het geval van een Chinese inval, maar volgens een woordvoerder blijft de vraag of er dan ook Amerikaanse militairen zullen afreizen onbeantwoord. De uitspraak van Biden zal de toch al gespannen relatie tussen China en de VS verder onder druk zetten. Na het bezoek van voorzitter Nancy Pelosi van het Huis van Afgevaardigden vorige maand aan Taiwan waarschuwde de Chinese president Xi Jinping Washington „niet met vuur te spelen” en voerde China dagenlang militaire oefeningen uit in de wateren rond Taiwan. Bekijk hieronder het fragment uit CBS 60 Minutes waarin Biden zijn uitspraken doet over Taiwan: ||https://www.nrc.nl//nieuws/2022/09/19/biden-belooft-amerikaanse-troepen-naar-taiwan-te-sturen-bij-chinese-inval-a4142294
2022-09-19||Hoe kwam Thijs Hermans tot het plegen van drie willekeurige moorden?|| Thijs H. stak in 2019 uit het niets drie wandelaars dood. Hij werd veroordeeld tot 22 jaar cel en tbs. Maar rapporten van deskundigen, waaruit blijkt dat hij psychotisch was, werden genegeerd. Onderzoeksjournalist Bas Haan sprak met de ouders van Thijs H. en kreeg inzicht in het dossier. Is Thijs H., of Thijs Hermans, zoals hij zelf genoemd wil worden de liegende moordenaar, zoals justitie hem ziet, of een psychiatrisch patiënt die onder invloed van verkeerde medicatie gruwelijke moorden pleegde?||https://www.nrc.nl//nieuws/2022/09/19/hoe-kwam-thijs-hermans-tot-het-plegen-van-drie-willekeurige-moorden-a4142295
2022-09-19||Prinsjesdag had een feestje voor kabinet-Rutte IV moeten worden|| Deze Prinsjesdag had voor het kabinet-Rutte IV een feestje moeten worden: het had gehoopt te kunnen pronken met grote miljardeninvesteringen in zijn eerste echte begroting. In plaats daarvan zit Rutte IV weer in de crisismodus en kijkt het kabinet niet jaren, maar slechts maanden vooruit. Grote zorgen over een onzekere winter domineren het politieke debat. De oorzaak is niet zoals vorig jaar het grillige coronavirus, maar een snel escalerende energiecrisis en de angst dat burgers financieel – én daadwerkelijk – in de kou komen te zitten. Net als in de coronacrisis krijgt het kabinet van de oppositie het verwijt te traag te reageren. Eind augustus sloot Rutte IV al een deal over 17 miljard aan koopkrachtreparatie volgend jaar, maar de coalitiepartijen hielden ondanks de crisissfeer vast aan de traditie om tot Prinsjesdag niet over de begrotingsplannen te praten. Premier Mark Rutte (VVD) en minister van Financiën Sigrid Kaag (D66) hielden lang vol dat er dit jaar niets meer aan de torenhoge energierekeningen van burgers kon worden gedaan, tot andere landen lieten zien dat het wél kon. Het resultaat: tot vlak voor Prinsjesdag voert het kabinet  topoverleg, zelfs zondagmiddag nog, over wat er de komende maanden al mogelijk is. Onafhankelijk Kamerlid Pieter Omtzigt ziet in de gang van zaken een patroon van een kabinet dat achter de feiten aanloopt. Omtzigt twitterde zondag: „Ik dacht dat we ‘moesten’ wachten tot Prinsjesdag voor maatregelen vanwege een rare traditie. Maar kennelijk zijn de plannen nog niet af. Dat is nog veel ernstiger.” Linkse én rechtse oppositiepartijen zullen het kabinet komende week bij de Algemene Politieke Beschouwingen in de Tweede Kamer verwijten dat het  te laat in actie is gekomen om problemen met de energierekening te voorkomen. Kabinet en coalitiepartijen zullen daar tegenover stellen dat het pakket van 17 miljard historisch qua omvang is, en dat de overheid beloften voor compensatie dit jaar ook moet kunnen waarmaken. Op de kritiek dat het te traag gaat, zeiden bewindslieden van Rutte IV afgelopen week dat rekening moet worden gehouden met uitvoerbaarheid door de Belastingdienst of energiemaatschappijen. Die afhankelijkheid van andere partijen laat ook een institutioneel probleem zien. In de coronacrisis had Rutte III moeite in te grijpen in de gedecentraliseerde, op afstand geplaatste zorg. Den Haag had formeel nog maar weinig te zeggen over de ziekenhuizen en GGD’s en moest improviseren. Een vergelijkbaar probleem speelt nu, ziet Sandra Groeneveld, hoogleraar publiek management aan de Universiteit Leiden. „De energievoorziening is de afgelopen decennia geprivatiseerd. Energiebedrijven hebben veel macht, de overheid heeft relatief weinig mogelijkheden om op de energiemarkt in te grijpen. Daar moet de politiek na deze acute crisis een nieuwe visie op formuleren.” Een ander verwijt van de oppositie dat het kabinet moet pareren, is dat het onvoldoende inziet hoe ernstig de energiecrisis nu al is. Afgelopen week probeerde met name premier Mark Rutte (VVD) dat beeld al recht te zetten. Hij bezocht een bakker en een stadsdeelkantoor, waar hij sprak met mensen die niet kunnen rondkomen. „De verhalen hier raken ons”, twitterde Rutte. Hij zei ook dat het „de realiteit is dat we niet alle financiële problemen kunnen wegnemen.” Als het om de energierekening gaat ging minister Rob Jetten (Klimaat en Energie, D66) wel een stapje verder: hij beloofde dat burgers deze winter niet gedwongen van het gas worden afgesloten. „Niemand mag in Nederland in de kou komen te zitten”, zei hij in Op1. Waar het vertrouwen in de politiek in het begin van de coronacrisis groot was en groeide, vindt bijna de helft van alle Nederlanders nu dat de politiek niet functioneert en het land de verkeerde kant op stuurt, bleek onlangs uit onderzoek van het Sociaal Cultureel Planbureau. Arjen Boin, hoogleraar publieke instituties en openbaar bestuur aan de Universiteit Leiden, vreest de gevolgen van dit sentiment voor de daadkracht van het kabinet. „In een crisis die offers van mensen vraagt heb je solidariteit nodig, bijvoorbeeld om als samenleving energie te besparen. Dat wordt moeilijk als leiders niet meer met gezag kunnen spreken.” Dinsdag mag koning Willem-Alexander in de Troonrede proberen het land hoop te geven. De vraag is of het kabinet hem net als vorig jaar durft te laten zeggen dat „Nederland een goed land is en blijft om in te leven”. Prinsjesdag pagina 6-7||https://www.nrc.nl//nieuws/2022/09/19/kabinet-rutte-iv-moet-deze-prinsjesdag-op-zoek-naar-nieuw-gezag-a4142289
2022-09-19||Column | Ceremonies,  tradities en rituelen||Mooi zinnetje van Paul Scheffer in de zaterdagkrant. Over Nederland schrijft hij: „Met weinig binnenland hebben we nu eenmaal erg veel buitenland (…).” En dus kijken we in Nederland vooral  naar opzij, naar boven en beneden. Als je de aandacht in de media voor de rouwperiode voorafgaand aan de begrafenis van  koningin Elizabeth zou meten, kom je tot de overtuiging dat wij als natie onderdeel uitmaken van de Gemenebest en snakken naar de magie van de monarchie. Maar die monarch hebben we zelf in huis, en de koninkrijksdelen ook. Toch: al die rituelen, die in het VK zo plichtsgetrouw en schijnbaar zonder een spoor van ironie worden uitgevoerd: het is verslavend en verbijsterend tegelijkertijd. Ook de uitvaart van de koningin vanuit Westminster Abbey zal ongetwijfeld ‘indrukwekkend’ zijn, want dat is het altijd passende epitheton. Het wordt de meest geoefende begrafenis aller tijden. Omdat Elizabeth een zeer hoge leeftijd heeft bereikt, was er bij haar dood geen gebrek aan draaiboeken. Alles in deze rouwperiode was geregisseerd. Het gevoelen van een heel volk laat zich lastig peilen, maar in het VK liggen vele scripts klaar om wat er aan gevoelen is aan te moedigen en vorm te geven.  Er is een verschil tussen spontane rouw (dood Diana) en een volmaakt geregisseerde (dood Elizabeth). De laatste steunt op tradities, en die tradities hoeven niet iedere keer opnieuw diep doorvoeld te worden: ze moeten worden uitgevoerd, zoals elk ritueel. Spontaniteit is daarbij misbaar, maar een zekere toewijding en massale deelname zijn gewenst. En dan kijk ik naar mijn eigen nationale navel: dinsdag Prinsjesdag, waarbij ons staatshoofd de troonrede uitspreekt tegenover het verenigd parlement. Ook een dag met een lange historie, ook een dag die bol staat van plichtplegingen en  protocollen. En vanaf 1814 ook nog eens de bevestiging van het constitutionele gehalte van onze monarchie. Maar Prinsjesdag is inmiddels vooral voor parlementaire journalisten iets om naar uit te kijken, en die kennen de inhoud van die troonrede al. Oké, de royaltywatchers berichten smullend of smalend over de hoeden van de vrouwelijke parlementariërs – mogen de non-binairen en transvrouwen straks ook een hoed? Maar het ceremonieel van Prinsjesdag is een traditie die weinig mensen in beweging brengt of ze urenlang laat wachten. Wij zijn vooral dol op de tradities van anderen. Is dat erg? Volkse tradities hebben bij ons de voorkeur. De vrijmarkt is net even interessanter dan Koningsdag zelf. Nederlanders zijn eerder geneigd tot het mercantiele dan het majestueuze. Als burger kies ik voor de informele constitutionele monarchie van Nederland. En kon de monarch kiezen, ik gaf majesteit hetzelfde advies.||https://www.nrc.nl//nieuws/2022/09/19/ceremonies-tradities-en-rituelen-a4142288
2022-09-19||Column | Haalt de Tunesische moderne dictator het eind van het jaar?||Ik las  vrijdag de boeiende recensie van Caroline de Gruyter over  twee boeken over de Moderne Dictator, de leider in maatpak die niet langer zijn critici tegen de muur zet maar  de bevolking tevreden houdt met welvaart en stabiliteit en nepdemocratisch gebabbel. De spindictator.  Hoewel op dat maatpak wel het een en ander valt  af te dingen –   die slobberpakken van Trump! – zijn er van dit verschijnsel inderdaad voorbeelden te over. Alleen,  niet overal werkt de economie mee, en hoe moet het als de schappen leeg raken? Critici toch met z’n allen   tegen de muur? Ik vraag  het natuurlijk met een voorbeeld voor ogen: de Tunesische leider Kais Saied, de grijze hoogleraar constitutioneel recht die   in 2019  in nette verkiezingen, niks op af te dingen, met een grote meerderheid als  president werd gekozen.  Massa’s Tunesiërs hadden dik genoeg van de gekozen politici die de vrijheid van de jonge democratie vooral gebruikten om elkaar vliegen af te vangen terwijl de economie in elkaar donderde.  Dat ging president Saied anders doen!  Nu, u weet het,  vorig jaar juli  ontmantelde hij  de jonge democratie.  Zo goed als in zijn eentje  schreef hij de nieuwe grondwet, waarin hij de onafhankelijkheid van de rechterlijke macht opdoekte en zichzelf haast almachtig maakte.  Er komen wel verkiezingen, zoals het handboek van de moderne dictator voorschrijft, maar zojuist heeft hij een nieuwe kieswet geproduceerd die    politieke partijen buitenspel zet.  Wie in het komende nepparlement Saieds decreten wil gaan toejuichen,  moet zich   individueel verkiesbaar stellen. Soevereiniteit van het volk heet dat. Maar waar zijn de noodzakelijke ferme economische hervormingen? Het land is zo goed als failliet, door het wanbeleid van zijn voorgangers,  nog eens verergerd door     de opeenvolgende plagen van corona en de Oekraïne-oorlog die inflatie en werkloosheid hebben aangejaagd.  Plus Saieds  nietsdoen. De jeugdwerkloosheid (15 tot 24 jaar) bedroeg in het eerste kwartaal van dit jaar 38,5 procent (tot mijn  verbazing iets hoger bij mannen, 39,8 procent, dan vrouwen, 36;  in het Midden-Oosten is dat bijna altijd omgekeerd).  Steeds meer jonge Tunesiërs maken de illegale oversteek naar Italië – 20 procent van de 11 miljoen Tunesiërs zegt weg te willen als ze konden.  Gelijk hebben ze. Google Tunesië, en u ziet  foto’s van lege schappen in de winkels,  met name waar er  koffie, suiker, thee en rijst zou moeten staan. De staat heeft het monopolie op de import daarvan.  Maar de staat heeft geen geld, en de onderhandelingen over de letterlijk broodnodige lening van het IMF à 3 miljard dollar slepen zich voort.  Het IMF eist afschaffing van subsidies en andere bezuinigingen én de instemming van   de nog machtige  vakbond UGTT.  Saied heeft er het handboek voor de  moderne  dictator op nageslagen en hamsteraars en  speculanten „die de distributie van producten verstoren voor politieke doeleinden” de schuld gegeven van de lege schappen en de steeds hogere prijzen voor wat er nog wel   in de winkel staat. Verraders zijn dat. Wie sinds afgelopen vrijdag nog  online „valse informatie” verspreidt, gaat vijf jaar de cel in.      Intussen heeft hij nu wel voldoende buitenlandse valuta bijeengeschraapt om weer suiker in te voeren.  Vorige maand moest zelfs de Coca-Colafabriek tijdelijk dicht,  wat leidde tot woedend protest van  naar huis gestuurde werknemers. Hoe nu verder?  Kan hij al pappend en nathoudend het protest in toom houden? Anders gezegd: haalt deze spindictator het  eind van het jaar? ||https://www.nrc.nl//nieuws/2022/09/19/haalt-de-tunesische-moderne-dictator-het-eind-van-het-jaar-a4142283
2022-09-19||Column | Herhalingen||Mijn moeder had last van buikloop, op weg naar het toilet in haar appartement viel ze achterover. Het was geregistreerd door de camera’s. Ze werd gevonden met een diepe snee in het achterhoofd. Het was gehecht, ze lag onder drie dekens in een diepe slaap. „Maar zien hoe ze wakker wordt”, herhaalde mijn zus de behandelend arts. Hij had ook gezegd dat het muntje twee kanten op kon vallen. Het muntje kan al jaren twee kanten op vallen De verkeerde kant. Of de verkeerde kant. Ze werd wakker, een beetje extra verward.  Alles deed het nog, we hoefden de agenda’s niet schoon te vegen, misschien wat extra slaapmedicatie, misschien tijdelijk een helm op.  Twee dagen later zat ze alweer aan in de recreatieruimte, waar ze elkaar eraan herinneren dat na de zomer de herfst komt en waar ze kwartetten met familiefoto’s.  Ze is inmiddels officieel ‘de oudste’ bewoner, waarmee ze bedoelen dat al de mensen met wie ze ooit, voor corona, de nieuwbouw inwijdde zijn overleden. Gevonden op de vloer, nooit meer wakker geworden, of langzaam gesloopt. Ze heeft het er nooit over als er weer iemand is verdwenen, zoals de mensen met wie ze nu eet, zingt en kwartet of waar ze tegenover zit aan tafel haar ook niet zullen missen.  Eenmaal in een verzorgingstehuis ga je heel snel op elkaar lijken, een lege stoel is dankzij de wachtlijsten zo gevuld. Voor het leegruimen van een unit staat een week, de meeste spullen zijn toch al weg.  Ze zit er langer dan al het personeel. Chantal werd Naomi, Naomi werd Natasja, Natasja werd ‘die ene’ en ‘die ene’ werd ‘die andere’. En nog een andere, en nog een. De arbeidsomstandigheden en de beloning in verzorgingstehuizen zijn nog steeds even slecht, en dus is de omloopsnelheid hoog.  Gek genoeg zijn wij, haar kinderen, die ze vaak wel en soms niet herkent en met wie ze amper nog gesprekken voert, de grootste constante factor.  Ook als ze niet vaak komen. Ik geloof dat we deze fase allemaal hadden willen overslaan, maar dat gaat niet en dus schrijf ik eens in de zoveel tijd dezelfde column over vallen, opstaan en weer vallen. Een herhaling van een herhaling. Overal vliegt de tijd, behalve in het verzorgingstehuis.||https://www.nrc.nl//nieuws/2022/09/19/herhalingen-a4142272
2022-09-19||Wat vindt NRC | Mondkapjesdeal moet ook politiek en media aan het denken zetten||Een sfeer van misleiding, reputatieangst en opportunisme stijgt op uit de honderden pagina’s die de onderzoekers van Deloitte voltikten over de zogenoemde mondkapjesdeal. Na vijftien maanden wachten werd het vrijdag dan eindelijk openbaar.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 In de kern gaat het ruim 400 pagina’s tellende rapport (exclusief ruim 200 pagina’s aan bijlagen) over de vraag hoe drie ondernemers die beloofden ‘om niet’ mondkapjes te leveren in de coronapandemie, daar in hun eigen woorden „gillend rijk” van zijn geworden. Volgens de ondernemers (Sywert van Lienden, Bernd Damme en Camille van Gestel), konden zij niet anders, omdat de overheid hun non-profit-voorstel afwees. Volgens de overheid strooide het trio bewust zand in de ogen over de doelstellingen van de deal. Wat het rapport vooral doet is een eindeloze opsomming geven van feiten. Conclusies worden niet getrokken en per saldo wordt de kernvraag dus niet beantwoord. Wel is duidelijk dat het ministerie van VWS de deal met Van Lienden c.s. doordrukte tegen de zin van de eigen inkooporganisatie LCH. Ook blijkt dat VWS wist dat het zaken deed met een commerciële entiteit. Of die daarbij winst zou maken, deed niet terzake. Van Lienden en zijn partners wisten op hun beurt handig gebruik te maken van de verdeeldheid tussen het departement en LCH. De onduidelijkheid over de verhouding tussen de niet-commerciële stichting en de commerciële bv werd door Van Lienden c.s. bewust en publiek in stand gehouden gehouden, zo concludeert minister Conny Helder (Landurige Zorg, VVD). Wie hoopte dat de zaak nu gesloten kan worden, komt bedrogen uit. Nog diezelfde vrijdagmiddag publiceerden Van Lienden c.s. een 46 pagina’s tellende reactie op het Deloitte-rapport, waarin op sommige punten diametraal andere conclusies worden getrokken dan Helder in haar begeleidende brief deed. De woordenstrijd gaat dus gewoon door. Wat de hele affaire ook duidelijk maakt, is dat met name Van Lienden een kind van deze tijd is. Als jonge scholierenleider werd hij in 2007 omarmd door de media en als beoogd vernieuwer van de landelijke politiek in 2012 op het schild gehesen door politiek én media. Een wonderkind dat geëngageerd, intelligent, welbespraakt en met een positieve grondhouding nadacht over de grote problemen van de wereld. Al snel stond er geen maat op de hoeveelheid ‘Sywert’. Aan talkshowtafels, in kranten, programma’s, in het debatcircuit en uiteindelijk bij machtspartij pur sang het CDA om mee te denken en schrijven aan het verkiezingsprogramma. Na de ophemeling volgt nu de neergang, en daar heeft Van Lienden het in eerste instantie zelf naar gemaakt. Maar de felheid en het openlijk beleden leedvermaak waarmee zijn Werdegang wordt gevolgd en becommentarieerd, wordt weerspiegeld door de eveneens buitenproportionele opmars. Ware hij zelf al een Icarus, dan heeft Nederland hem massaal tot nog grotere en gevaarlijker hoogten gestuwd, om zich vervolgens te verkneukelen over zijn val.  Er is genoeg aan te merken op deze verwoestende mediadynamiek, en het valt te hopen dat betrokkenen daar met de nodige zelfkritiek op zouden durven terugkijken en er lessen uit trekken. Maar laat dat niet afleiden waar het hier werkelijk om gaat: de mondkapjesdeal. Het Deloitte-rapport ligt er nu en daarmee zijn de (meeste) feiten bekend. Laat die nu eerst spreken, zodat de waarheid over het verkwisten van 100 miljoen euro aan belastinggeld op tafel komt. De betrokkenen, zowel Van Lienden c.s. als de politiek en ambtelijk verantwoordelijken, zullen zich daarvoor moeten verantwoorden. Daar heeft de burger recht op.||https://www.nrc.nl//nieuws/2022/09/19/mondkapjesdeal-moet-ook-politiek-en-media-aan-het-denken-zetten-a4142252
2022-09-19||Column | Je fysiek herscheppen is de ultieme ingreep||
		Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
	 

							Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
						
 
 

								Meer artikelen van Louise Fresco
							
 Een groeiend aantal adolescenten wil van geslacht veranderen en meldt zich aan voor hormoontherapie en chirurgie. Een nog groter aantal jongeren voelt zich, al voor de puberteit, niet-binair. Voor hun beweegredenen en beleving is steeds meer belangstelling. Waarschijnlijk zijn transgender personen van alle tijden en culturen (denk aan Ovidius’ Metamorfosen of Orlando van Virginia Woolf), net als cross-dressing, maar zware medische ingrepen bij jonge mensen zijn dat niet. Net zomin als de wettelijke mogelijkheid om op eigen initiatief het geslacht in een paspoort te veranderen. Het is onduidelijk of sommige jongeren kunnen zijn beïnvloed door de recente media-aandacht voor genderdysforie. Aangezien het traject jaren duurt kun je zeker niet zomaar spreken van een sociaal ‘besmettelijke’ impuls. Los van aantallen en de grote zorgvuldigheid in de Nederlandse behandeling, is deze trend betekenisvol. Het verdiept de discussie over de verhouding tussen biologische en sociale bepaaldheid. Tegenwoordig weten we steeds meer over hoe geslachtskenmerken in het embryo bepaald worden en welke genetische factoren daarbij een rol spelen. Hoewel er normaal sprake is van een tweedeling, kan er biologisch gesproken een spectrum aan karakteristieken bestaan met name onder invloed van testosteron, waarvan de interacties uiterst delicaat zijn. Zoals professor Grootegoed eerder in NRC aangaf: op moleculair niveau is de grens flinterdun.  Alle aandacht voor genderdysforie kun je niet los zien van de nadruk op het individu. Als vandaag de dag je genderidentiteit niet past bij je biologie dan mag je daar, al heel jong, iets aan doen. Dit is de ultieme ingreep: jezelf fysiek herscheppen. Die individuele maakbaarheid komt op een moment dat het gevoel postvat dat de samenleving juist niet maakbaar is. In de huidige somberheid lijkt het voor sommigen dat we langzaam naar de afgrond gaan. Als je je machteloos voelt tegenover het grotere geheel is het troostend om greep te krijgen op jezelf en je eigen lichaam.  Voor het algemene publiek – dus niet voor degenen die in transitie zijn of willen gaan – is het nuttig om te beseffen omdat de discussie rondom genderdysforie er niet toe mag leiden dat we vervallen in een keurslijf waarin de oude sekse-tweedeling te deterministisch wordt geïnterpreteerd. Je hebt immers niet alleen jongens en meisjes maar een heel scala. Er zijn kwetsbare, stille of in mode geïnteresseerde jongetjes en dominante meisjes, tomboys die nergens voor terugdeinsden. Je hebt lawaaischoppers (m/v) en boekenwurmpjes (m/v). Kortom, in beide groepen, jongens en meisjes, zijn zoveel verschillen in karakter, bouw, belangstelling en gedrag dat het moeilijk is daarover te generaliseren. Die ruimte moeten we koesteren. Terugvallen op een rigide sociale binariteit lijkt dus onwenselijk. Het is een verrijking dat de gradaties in man-zijn en vrouw-zijn in al hun diversiteit zichtbaar zijn. In uitzonderlijke gevallen kan medisch handelen de enige individuele oplossing zijn. Maatschappelijk gezien is de fundamentele bevrijding dat het hebben van een vrouwelijk lichaam niet meer gelijk staat aan korsetten en rechteloosheid. Herlees Orlando: de jonge prins wordt in de loop van de eeuwen een mooie vrouw, maar ook geconfronteerd met alle beperkingen die daarbij horen. Millennialang was een meisje zijn het begin van een moeizame weg van huwelijken uit dwang en wanhoop, van gebrek aan opleiding. Helaas is vrouw-zijn lang niet overal een vrijbrief naar vrijheid, denk alleen al aan Afghanistan, maar ook elders waar vele honderden miljoenen vrouwen verre van gelijke rechten bezitten. Dat je als jongen je vrijheid kunt krijgen door te kiezen voor een vrouwelijk lichaam is historisch gezien revolutionair.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/19/je-fysiek-herscheppen-is-de-ultieme-ingreep-a4142248
2022-09-19||Sudoku van maandag 19 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/19/sudoku-a4142241
2022-09-19||Oogst||Mijn zus heeft een tomatenstruik en vijgenboom in haar kleine tuin en voor ze op  vakantie ging, drukte ze me op het hart om de tomaten en vijgen te plukken wanneer ze rijp waren. Het zou zonde zijn om ze te laten verpieteren.  Iedere keer als ik bij haar langs ga om de post te sorteren en de planten water te geven, neem ik een kijkje en pluk vol enthousiasme de rijpe vruchten. Dat zoiets kleins, zoiets natuurlijks als het aangezicht van een rode tomaat te midden van groene, onrijpe tomaten zoveel plezier kan geven, wist ik niet. De tomaten zijn lekker stevig en vol van smaak. En snufje zout erop en ze zijn volmaakt. De vijgenboom is bijna zover. Ze hangt vol vruchten die ieder moment te oogsten zijn en ik verheug me nu al op het zachte, sappige vruchtvlees waar ik binnenkort mijn tanden in kan zetten. En ik weet, van eerdere oogsten, dat ze veel lekkerder zijn dan wat je in de winkels kunt krijgen, die zijn vaak zo droog en smakeloos. Laatst had ik het er met mijn geliefde over, dat ik een tuin zou willen en welke fruitbomen ik er dan zou planten. „O, jij wilt er meteen weer een smulbos van maken”, grapte hij. Waarom niet, een mini smulbos met heerlijk fruit, citroenen, koriander en muntbladeren. Lekker zelfvoorzienend. Maar het zal bij een fantasie blijven. Ik moest hieraan denken door de idyllische uitstraling van het boek Quick + Slow, ‘vegetarische recepten voor drukke werkdagen en relaxte weekenden’ van David Frenkiel en Luise Vindahl. Het Zweeds-Deense stel is bekend van hun blog en Instagrampagina ‘The Green Kitchen Stories’ waar ze vegetarische recepten delen waarbij groenten en natuurlijke ingrediënten centraal staan. In het boek zijn die groenten en het fruit onweerstaanbaar vastgelegd. Je zou ze zo van de pagina’s willen plukken.  In Quick + Slow vinden we een aantrekkelijke, hedendaagse keuken. Het is hun zesde boek en alles op de foto’s ziet er schoon, gelikt en stijlvol uit. Zo welvarend en totaal onbezorgd. Iedere foto is een confrontatie met mijn eigen onopgeruimde bestaan. Maar dat geeft verder niet, want de recepten zijn een plezier om te ontdekken. David Frenkiel & Luise Vindahl: Quick + Slow. Becht, 256  blz. Prijs: 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/19/thuiskok-oogst-a4142240
2022-09-19||In het midden||Horizontaal  3.  __ you 8.  Wordt gedragen door meesters 12.  Past na plastic of groente 13.  Naar wezen 14.  Die repen passen bij elkaar 17.  Zeppelinverlichting 20.  Indiaas vakantieoord 21.  ‘Scholen moeten puzzelen om __ ingevuld te krijgen’ 23.Titanic-rol van Kate 25.  (Verwoeste) Syrische stad 26.  __ Express 27.  Overspel 28.  Begon 2010 in Utrecht Verticaal: 1. ‘Oekraïne vindt __ in heroverd Izjoem’ 2.  (Te) oud 3.  Bromt de agent 4.  Beginnetjes 5.  Zendt Podium Klassiek uit 6.  Het muurtje voor de goal? 7.  ‘Eindhoven geeft schilderij __ terug aan Joodse erfgenamen’ 9.  __ van een kans 10.  Grootje 11.  Autobaan (dan wel utobn) 15.  Gebruikt z’n mond 16.  Kort Nederlands 18.  Gebruikt z’n mond 19.  Rivier in Noordrijn-Westfalen 22.  Eurogroep 24.  Groenig Puzzel: 16 september  Horizontaal: 1. POETIN 6. PRIOR 10. SNEU 11. AANEEN 13. TARZAN 15. POEHA 17. BA 18. BELT 19. KEN 23. DIA 24. NORO 25. KA 26. JOTA’S 28. NESTJE 29. JETTEN 30. LX 32. SUÈDE 33. THEE-EI   Verticaal: 1. PS 2. ONTARIO 3. EEA 4. TURBO 5. NAALD 6. PEPPERS 7. REO 8. INEKE 9. RWANDA 12. ANTENNE 14. ZEERSTE 16. HEIKELE 17. BADJAS 20. MATJE 21. BOENT 22. LOTJE 27. AED 31. XI  In het midden: ARMOEDEBELEID                                                            ||https://www.nrc.nl//nieuws/2022/09/19/in-het-midden-a4142233
2022-09-19||Opinie | Snee||De chirurg moest flink snijden om een kwaadaardige plek te verwijderen tussen  mijn neus en lippen. Met een collega overlegde ze langdurig hoe het beste gesneden kon worden zonder mijn schoonheid onevenredig aan te tasten. Het overleg duurde   lang. Ontspannen door de verdoving zei ik: „Nu u het  niet eens kunt worden, lijkt het me goed u erop te wijzen, dat hier een advocaat ligt, die u bij een verkeerde snee per  ommegaande aansprakelijk zal stellen.” De chirurg: „U vergeet dat ik hier een heel scherp mes in mijn handen heb.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/19/snee-a4142230
2022-09-19||In Porto staan veel panden leeg,  maar er is geen huis te vinden|| Aan de boulevard in Fontaínhas, een  volksbuurt in Porto waar tegenwoordig veel via Airbnb verhuurd wordt, houdt stadsgids Pedro Figueiredo plotseling halt. Hij wijst naar een statig gebouw van zeven ramen breed en drie verdiepingen hoog. Het pand staat al jaren leeg, zegt Figueiredo. „Nu mogen jullie mij uitleggen waarom Porto  een huizenprobleem heeft.” Tot een jaar of tien geleden was Porto, met ruim 200.000 inwoners de tweede stad van Portugal, een verarmde havenstad met een uitgestorven centrum. Sindsdien is er veel gebeurd: het massatoerisme kwam op gang, aangejaagd door prijsvechters als Ryanair. Airbnb kwam op, en er werden veel nieuwe hotels gebouwd. Hierdoor schoten de huizenprijzen omhoog. Mensen verhuisden naar de buitenwijken, maar zelfs daar zijn de woningen nu amper meer te betalen. Tot zover een duidelijke overeenkomst met een Noord-Europese havenstad als Amsterdam. Toch is er ook een duidelijk verschil: Porto kent paradoxaal genoeg geen tekort aan woningen. Terwijl aan de ene kant de huizen te duur zijn geworden, staan duizenden andere huizen leeg.  Pedro Figueiredo is geen gewone stadsgids; de toeristische hoogtepunten, zoals de imposante dubbele stalen Luis I-dubbeldekkerboogbrug, die zowel vlak boven het water als 44 meter hoger de rivier de Douro oversteekt, vermijdt hij. Als oprichter van het gidsenbedrijfje The Worst Tours richt de olijke veertiger  zich op de zelfkant van de stad. Op de ilhas bijvoorbeeld, de ‘eilanden’, zo genoemd vanwege de geïsoleerde ligging ten opzichte van de straat. In de negentiende eeuw kwamen in Porto de textiel-, leer- en tabaksfabrieken op, maar ook toen al was er een tekort aan betaalbare woningen voor arbeiders.  Rijke Portuenses speelden hierop in door  in de diepe achtertuinen van hun burgerlijke huizen soms tot wel vijftien aaneengeschakelde kamers van zestien vierkante meter te bouwen, waarin arbeidersgezinnen konden wonen. Het sanitair moesten de gezinnen delen. In 1940 woonde een op de tien inwoners van Porto in zo’n bedompt kamertje in een van de vijfhonderd eilanden die de stad telde. Ook in Britse steden als Nottingham en Glasgow ontstonden in de negentiende eeuw dit soort arbeiderstuinhuisjes, zoals ook Rome in de oudheid zijn insulae had. „Airbnb avant la lettre”, grapt Figueiredo. Ironisch genoeg kunnen toeristen via dat huurplatform inmiddels  daadwerkelijk in sommige ilhas overnachten. De ilhas bestaan nog steeds, al zijn de huisjes inmiddels vaak samengevoegd. Figueiredo leidt zijn groep langs een van de eilanden en knoopt een praatje aan met een bewoonster. Nog altijd wonen er 2.750 gezinnen in deze woninkjes, die niet allemaal even goed onderhouden zijn. Aan het einde van een doodlopende steeg staat een voormalige fabriek, met ingetikte ramen en een verroeste deur. „Ik noem dit neogotische art deco”, grapt Figueiredo. Andere steegjes, waar de huisjes felle kleuren hebben en de bewoners veel planten voor de deur hebben gezet, maken dan weer naam als het ideale Instagramstraatje. Zelfs het wasgoed hangt er pittoresk te drogen. De geschiedenis van de eilanden, zegt socioloog João Queirós in zijn werkkamer op het Instituto Politécnico do Porto, is „een voorbeeld van het sociale vraagstuk dat Porto altijd gekend heeft en dat in essentie altijd al een huizenmarktvraagstuk was”.  De sociale huursector in de stad bedraagt maar 15 procent van de totale woningmarkt. In de jaren zestig werd er om het centrum heen een ring met overwegend sociale huisvesting gebouwd, maar die wijken verloederden al snel. Sommige van die flats zijn alweer gesloopt – met als gevolg dat er weer minder gesubsidieerde woningen beschikbaar zijn. Het gemeentebestuur zit niet stil, zegt Queirós. Zo bouwt het de komende drie jaar met EU-geld 1.700 betaalbare huurwoningen. Maar volgens de socioloog zou er veel meer moeten worden bijgebouwd, ook voor de middenklasse. En door met de private sector samen te werken, zou de gemeente zich kunnen inspannen om leegstaande huizen bewoond te krijgen. „Helaas zie ik onvoldoende politieke wil.” Met de stadswandeling zijn we inmiddels in het oosten van Porto beland. Hier wijst Figueiredo op de ene ruïne na de andere. Nu eens is het een verlaten elektriciteitscentrale, dan weer een voormalig badhuis. Of een textielfabriek die al sinds 1975 leeg staat. Niet voor niets noemde de BBC deze stad ooit ‘het Europese Detroit’, een verwijzing naar de Amerikaanse stad die om haar  verval berucht is. Het gemeentebestuur was niet onverdeeld blij met deze kwalificatie. Huizen, zo verzucht de stadsgids, „zijn in Porto geen woningen waar mensen recht op hebben, maar te vermarkten bezit”. In 2012 werd de huurmarkt, die negentig jaar sterk gereguleerd was, geliberaliseerd. Dit gebeurde onder druk van de ‘Trojka’, de combinatie van Europese Commissie, Europese Centrale Bank en Internationaal Montetair Fonds, die toezicht hield op de aan Portugal verstrekte noodkredieten. Huiseigenaren hoefden zich ineens niet meer aan kunstmatig laag gehouden huurprijzen te houden, waardoor ze sterk stegen. En dan zijn er nog andere factoren die de huizenprijzen doen stijgen: Airbnb vergroot de druk op de markt; studenten zoeken vaker hun heil in de private sector; de EU subsidieert hotels; en Porto is de laatste jaren aantrekkelijk geworden voor zowel laagbetaalde immigranten uit voormalige Portugese koloniën als  hoogbetaalde expats. Voor deze laatste groep zijn de Portugese huren eenvoudig te betalen.   Lokale inwoners hebben het minder makkelijk op de huizenmarkt. Gemiddeld verdient een Portugees volgens het Europese statistiekbureau Eurostat 1.358 euro netto per maand;   een Nederlander 2.790 euro. In Nederlandse oren mag een huur van 500 of 600 euro voor een appartement met één slaapkamer betaalbaar klinken, voor een Portugees uit de middenklasse is dit een flink deel van het maandbudget. Een op de vijf werkende Portugezen verdient zelfs niet meer dan het minimumloon van iets meer dan 700 euro per maand. Al sinds de financiële crisis zijn huisuitzettingen aan de orde van de dag in Porto. De eindtwintigers Helena Souto en Ana Cruz zijn actief voor ‘Habitação Hoje!’ (Huisvesting Vandaag!), een actiegroep die uitzettingen onderzoekt en bestrijdt. In een koffietentje vertellen ze over de casus van een verpleger van ouderen wiens contract aan het begin van de coronapandemie niet verlengd werd. Hij kon zijn huur niet meer betalen en werd uit zijn huis gezet. Mensen moeten begrijpen, zegt Souto, dat de problematiek „collectief en politiek van aard” is. „Het heeft ook te maken met huiselijk geweld en onzekere banen. En met gezondheid: veel mensen wonen in koude, vochtige huizen.” Soms zoeken mensen hun toevlucht tot kraken, waartegen gewoonlijk streng opgetreden wordt. Maar toen er onlangs tien krakers in een voorstad van Porto uit hun huis gezet dreigden te worden, organiseerde de actiegroep aandacht van de media en bureaucratisch verzet. Souto: „We waren aanwezig met tv-camera’s. Dan gaan ze niet zo snel tot uitzetting over.” Uiteindelijk wisten ze de uitzetting met een jaar uit te stellen. „We vieren onze kleine successen.”  Tegen de steile heuvel tussen de Douro en de wijk Fontaínhas ligt de ilha Tapada, waar de oorspronkelijke bewoners zich tegen gentrificatie verzetten. De magnifieke uitzichten over de rivier trekken de aandacht van toeristen, projectontwikkelaars en de gemeente, maar vooralsnog blijven de bewoners waar ze zitten, vertelt Figueiredo. Hij wijst omhoog, naar een gebouw dat boven Tapada uittorent. „Een voormalig bejaardentehuis. Leeg. Zal wel een vijfsterrenhotel worden.”   ||https://www.nrc.nl//nieuws/2022/09/19/in-porto-staan-veel-panden-leeg-maar-er-is-geen-huis-te-vinden-a4142260
2022-09-19||‘Ik koop alleen kleding als ik die mooi vind’||‘Als zzp’er sta je altijd aan. Dan ben ik op een verjaardag en hoor ik mensen over een probleem op het werk praten, en dan denk ik heel vaak: misschien zit daar wel een opdracht voor mij in… Zo kwam ik ook aan mijn huidige klus voor een werkgroep met cardiologen.  „Ik adviseer bedrijven en instanties over gastvrijheidsissues. Ik heb bijvoorbeeld het Depot Boijmans van Beuningen geholpen om de bezoekers zich beter welkom te laten voelen.  „Jarenlang werkte ik in de horeca, eerst in Amsterdam en daarna zeven jaar in de Filippijnse hoofdstad Manila. Toen ik in 2014 terugkwam naar Nederland, wilde ik iets anders. Ik begon voor mezelf en wat begon met een geintje, maakte al snel dat ik de zelfbenoemde stadsbemoeial werd. Vanuit die functie bemoei ik me met de gastvrijheid in Rotterdam. Mijn dertig jaar horeca-ervaring heeft hierbij wel geholpen, bepaalde dingen werken overal ter wereld hetzelfde rondom gastvrijheid. Maar ik heb er ook veel over gelezen, ik heb trainingen gevolgd en geef ze nu ook zelf. „Daarnaast organiseer ik evenementen voor een winkeliersvereniging aan de West-Kruiskade en sinds kort ben ik een pop-uphoedenwinkel begonnen in de stad. Ik heb een baard, maar geen hoofdhaar en daarom wilde ik graag iets op mijn hoofd. Een vriendin ontwierp een hoed en nu verkoop ik ze. Mijn inkomen fluctueert nogal, maar ik hoop op den duur met de winkel oud te kunnen worden. Ik zie mezelf over twintig jaar nog steeds die sleutel in de winkeldeur steken.” ‘Als alleenstaande man in Rotterdam eet ik vaak buiten de deur. Ik woon op de West-Kruiskade en daar heb je een rijkdom aan keukens uit allerlei culturen. Als je zo verwend bent als ik, heb je niet één favoriet, daarvoor is er te veel keuze. Per maand ben ik daar wel zo 100 euro aan kwijt. Daarnaast heeft mijn pop-upwinkel ook een café met lunch en borrels. Wat overblijft van wat ik daar kook, eet ik uiteindelijk op. De ene keer is dat een omelet, bruchette of een broodje bal, ik maak alleen wat ik zelf lekker vind. „Mijn handel is er leuk uitzien, dus ik besteed maandelijks best wat aan nieuwe kleding. Niet dat ik afga op bepaalde merken, ik koop kleding alleen als ik die mooi vind. Zo heb ik ooit een verschrikkelijk dure winterjas van 1.000 euro gekocht, hij zal ongetwijfeld van een merk zijn, maar ik heb geen idee. Ik vond hem in een gek winkeltje aan de Nieuwe Binnenweg.  „Ik heb een auto, maar kan eigenlijk best zonder, heb ik laatst gemerkt. Ik deed mee met een pilot van de gemeente: ik kon met één pas gebruikmaken van al het openbaar vervoer in de stad, van de waterbus tot de deelscooter. Heel handig, en dan ontdek je opeens hoe snel je door de stad kunt reizen. Toch houd ik mijn auto aan omdat mijn moeder van tachtig in Koudekerk aan den Rijn woont en ik minimaal een keer per week langs wil om leuke dingen met haar te doen.” Inkomen: 1.900 euro gemiddeld netto per maand Vaste lasten: wonen 1.020 euro; verzekeringen 175 euro; auto 100 euro; boodschappen 220 euro; Spotify 10 euro; mobiel/internet/tv 70 euro; kat 45 euro; goede doelen 10 euro Sparen: dat fluctueert, ik probeer mijn bitcoinportemonnee te vullen met de tientjes die overblijven Laatste grote uitgave: kerstmanrood ribfluwelen maatpak 300 euro 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/19/ik-koop-alleen-kleding-als-ik-die-mooi-vind-a4142229
2022-09-19||Tjeerd werd bruut vermoord en alles wijst naar zijn vrouw|| De zon schijnt en het bier vloeit rijkelijk. De duizend bezoekers van het FreezeForze Beach Fest in recreatiepark It Sylersplak in het dorp De Westereen zien niet alleen De Kast optreden, maar krijgen deze zaterdag in juli  2017 ook metal, rock-’n-roll en dance voorgeschoteld.  Nadat hij eerst op de boot van een vriend heeft gebarbecued, mengt rond 19.00 uur de 37-jarige Tjeerd van Seggeren zich in het Friese feestgedruis. Van Seggeren runt een succesvolle webwinkel in motoronderdelen – opvoeren.nl – en woont met zijn vrouw Jessica en hun drie kinderen van acht, elf en twaalf iets verderop in Kollumerzwaag, een dorp van drieduizend inwoners. Op aandringen van zijn echtgenote besluit hij last-minute naar het festival te gaan. Het koppel sms’t die avond  heen en weer. „Love you”, stuurt Jessica. „Maak me mooi voor je. Bel me als ik je ophalen komen moet vanavond/nacht.” Van Seggeren stuurt een smiley met uitpuilende hartjesogen terug.  Die ochtend daarop, rond half elf, wordt Tjeerd van Seggeren met zijn broek laag op de heupen en boxer-short half omlaag dood gevonden in een weiland een paar honderd meter van de festivalplek vandaan. Hij heeft een complexe schedeldak- en schedelbasisbreuk, meervoudige hersenkneuzing, verbrijzelde neus en gebroken kaak, constateert de schouwarts. Een paar meter verderop in het gras liggen zijn portemonnee en telefoon.  De politie Noord-Nederland rukt massaal uit en richt een Team Grootschalige Opsporing   op om Van Seggerens dood te onderzoeken. Het onderzoek van dit speciale rechercheteam krijgt de naam Fogelsang, naar de weg waaraan het weiland ligt waar de ondernemer gevonden wordt. Het team onderzoekt vier scenario’s, blijkt uit het strafdossier. Was Van Seggeren op het verkeerde moment op de verkeerde plaats? Is hij aangereden? Speelde er een crimineel conflict? Of is er sprake van ‘partnerdoding’?  Al snel wordt het laatste scenario het meest waarschijnlijke geacht. Terwijl Van Seggeren nog dood in het gras ligt, wordt een agent bij het afzetlint door een man verteld dat -Tjeerd en zijn vrouw huwelijksproblemen hadden. In verhoren vertellen familieleden van Van Seggeren de politie daarna vrij snel dat zij denken dat Jessica B. achter de moord zit.  De recherche constateert dat B. een duidelijk motief had: geldelijk gewin. Het stel had inderdaad huwelijksproblemen en volgde als laatste redmiddel relatietherapie bij hun kerk in De Westereen. Een echtscheiding lag nadrukkelijk op tafel. Maar vanwege de huwelijkse voorwaarden zou Jessica dan geen rooie cent krijgen. Bij Van Seggerens dood lag dat anders. Naast woning en webwinkel zou zij dan recht hebben op 600.000 euro van de levensverzekering.  In de maanden na de moord stapelen de indirecte bewijzen tegen B. zich op. Zij was aanwezig op de plaats delict, rond half een ’s nachts, om haar echtgenoot (tevergeefs) op te halen. Ze wiste allerlei whatsappjes van de dagen voor de moord en ze maakte daags na de moord haar Mercedes grondig schoon.   Ook blijkt dat B. voor de moord een afspraak inplande bij een kliniek voor een borstvergroting, terwijl het gezin dan op vakantie in Malta zou zijn. Bij getuigenverhoren hoort de politie dat Van Seggeren in zijn omgeving het vermoeden uitte dat B. hem probeerde te vergiftigen. Uit haar online zoekgeschiedenis blijkt vervolgens dat B. rond dat moment heeft gezocht op het giftige vingerhoedskruid. Ondanks de schoonmaakbeurt  treft de politie  enkele minuscule blauwe verfdeeltjes aan in  de Mercedes. Ze komen overeen met de alkyd-verfdeeltjes op Van Seggerens ingeslagen schedel en zijn vermoedelijk afkomstig van het moordwapen.  Maar de smoking gun ontbreekt. Er zijn geen getuigen van de moord en geen camerabeelden. Het moordwapen wordt niet gevonden. En het lichaam van Van Seggeren zit  weliswaar onder  dna-sporen van B., maar vanwege hun relatie zegt dat weinig. Ten slotte legt B. geen bekennende verklaring af. Integendeel: ze bezweert niets met de moord te maken te hebben.  Haar ontkenningen ten spijt veroordeelt de rechtbank Leeuwarden B. in juli 2019 tot 20 jaar celstraf vanwege de moord op haar echtgenoot. Eind 2020 krijgt zij in hoger beroep dezelfde straf opgelegd van het gerechtshof Arnhem-Leeuwarden, nu vanwege het medeplegen van de moord. Volgens de raadsheren had de ‘kleine’ Jessica (1,70 meter, 60 kilo) haar echtgenoot (1,92 meter en 85 kilo) nooit alleen kunnen ombrengen  en heeft zij de moord  met een – nooit gevonden – mededader gepleegd.  Deze dinsdag blijkt of de Hoge Raad de veroordeling van Jessica B. in stand houdt. De kans is aanzienlijk dat er een streep door haar veroordeling gaat en  dat de hoogste rechter van het land oordeelt dat de strafzaak tegen haar opnieuw moet. De advocaat-generaal, die de Hoge Raad onafhankelijk adviseert en wiens adviezen doorgaans opgevolgd worden, stelt namelijk dat B. op basis van het verzamelde bewijs nooit veroordeeld had mogen worden. De Friese Festivalmoord – zoals de zaak bekend is komen te staan – roept de vraag op: wanneer is er genoeg (indirect) bewijs om iemand voor moord veroordeeld te krijgen? Jessica B. (nu 39) komt uit het Duitse Dormagen, onder de rook van Düsseldorf.  Vanwege haar tengere postuur acht het gerechtshof het „onaannemelijk en niet goed denkbaar” dat zij in haar eentje verantwoordelijk is voor het „heftige geweld” waarmee Van Seggeren is vermoord. Vandaar dat de raadsheren er vanuit gaan dat B. de moord samen met een ander heeft gepleegd. Met wie? Dat durft het hof niet te zeggen. Het politiedossier bevat aanwijzingen dat Jessica’s moeder mogelijk samen met B.’s  inmiddels overleden oom uit Duitsland naar Friesland reisde. Maar niemand heeft hen gezien en camerabeelden of overtuigende telecomdata van hun aanwezigheid  ontbreken. B.’s moeder is in 2018 aangehouden voor betrokkenheid bij de moord, maar werd na enkele dagen weer vrijgelaten en is niet vervolgd. Een belangrijke getuigenverklaring   op grond waarvan Jessica voor medeplegen van de moord is veroordeeld, luidt  dat er  rond half een ’s nachts aan de rand van het afgelegen weiland waar van Seggeren gevonden werd  twee personen voor een geparkeerde auto stonden. Op die plek zegt Jessica haar auto geparkeerd te hebben toen ze haar man wilde ophalen. Volgens de getuige liepen de twee personen van de auto richting het weiland toen zij voorbijfietste en had een van hen – waarschijnlijk een vrouw – een voorwerp in haar hand. Bij B.’s veroordeling spelen ook drie „leugenachtige” verklaringen die zij over de avond van de moord doet een belangrijke rol. Nadat B. en haar man lieve sms’jes uitwisselen maakt zij om 22.00 uur een korte autorit. Ze verklaart dat ze dan, terwijl haar kinderen slapen,  snel het glas wegbrengt naar de glasbak 840 meter verderop. De politie en het gerechtshof vermoeden echter dat B. op dat moment de medepleger van de moord ophaalt. Uit Google-locatiedata van haar telefoon blijkt dat ze een langere afstand dan naar de glasbak aflegt: 2,5 kilometer.  Ook verklaart B. dat zij nadat ze haar man tevergeefs probeert op te halen nabij het weiland, linea recta naar huis rijdt. Haar telefoon staat op dat moment niet aan – en is volgens B. uitgevallen. En dus zijn over die route  geen Google-locatiedata beschikbaar.  Via camerabeelden uit de omgeving reconstrueert de recherche echter  dat B. een onlogische omweg neemt. In plaats van de 8 minuten reistijd die voor de 5,5 kilometer naar huis staan, is zij wel 18 minuten onderweg. En dat terwijl B. verklaart zo snel mogelijk naar huis te zijn gereden, omdat de kinderen daar zonder oppas lagen te slapen.  Ten slotte liegt de vrouw volgens het gerechtshof ook over de zoektocht naar haar man. Nadat ze rond kwart over een thuiskomt, belt ze in paniek haar schoonouders. Samen met Van Seggerens vader rijdt ze midden in de nacht opnieuw richting de afgesproken ophaalplek bij het weiland. Volgens B. belt ze haar echtgenoot veelvuldig  met haar eigen telefoon, maar dat blijkt helemaal niet uit de belgeschiedenis. Als B. vervolgens verklaart dat zij met haar schoonvaders telefoon belde, ontkent de schoonvader  dit. Dat B. niet echt belt, is volgens het gerechtshof omdat Van Seggerens telefoon dan zou hebben geklonken en zijn lichaam te vroeg gevonden zou worden.  De leugens over de glasbak, terugrit en het bellen zijn volgens het gerechtshof allemaal bedoeld om haar actieve betrokkenheid bij de moord te verdoezelen. Maar B. ’s advocaat Niels van Schaik, gespecialiseerd in procedures bij de Hoge Raad, wijst er in zijn cassatieschriftuur op dat het gerechtshof zevenmijlslaarzen draagt. De discrepanties tussen haar verklaringen en het technische bewijs kunnen volgens Van Schaik hooguit aantonen dat zij liegt over bepaalde punten, maar die leugens brengen haar volgens hem op geen enkele manier in verbinding met de dood van het slachtoffer. Advocaat-generaal Taru Spronken neemt in haar advies aan de Hoge Raad een soortgelijk standpunt in. Zij stelt dat de drie leugens „in een te ver verwijderd verband” staan van het delict waarvoor B. veroordeeld is. Aan het gegeven dat B. op de weg terug van het ophalen van haar echtgenoot een onlogische omweg nam, mag niet zomaar de conclusie worden verbonden dat zij dus een mededader en het moordwapen vervoerde, zoals het hof doet.  Steviger nog is Spronkens oordeel over de veroordeling van B. wegens medeplegen. Volgens de advocaat-generaal heeft het gerechtshof een scenario opgesteld dat op belangrijke onderdelen „niet met enig bewijsmiddel” onderbouwd is. B.’s veroordeling is daardoor „op drijfzand gebaseerd”.  Voor het medeplegen van een misdrijf is namelijk een gezamenlijke uitvoering of een bewuste en nauwe samenwerking met een ander persoon vereist. Maar volgens Spronken  kan uit het bewijs dat het hof hanteert niet  worden opgemaakt of er überhaupt wel sprake van zo’n  gezamenlijke uitvoering of nauwe en bewuste samenwerking  en wat B. dan gedaan heeft.   Omdat het advies van de advocaat-generaal vaak gevolgd wordt is de kans aanzienlijk dat de Hoge Raad dinsdag een streep door de veroordeling van B. zet. Te meer omdat de advocaat-generaal niet een, maar twee pijlers onderuit haalt waarop de uitspraak van het gerechtshof leunt: de veroordeling voor medeplegen én het gebruik van de ‘leugenachtige’ verklaringen als bewijs.  Van Seggerens  familie is altijd overtuigd van B.’s schuld geweest. De advocaat van zijn ouders laat weten dat zij  op dit moment   niet in de publiciteit willen treden en dus niet willen reageren op het advies van advocaat-generaal Spronken. Eerder gaven de ouders   een persverklaring uit waarin zij stelden dat „geen enkele straf een passende strafmaat is die recht doet aan de dood en het verlies van Tjeerd, zoon, broer en vader van zijn geliefde kinderen”. ||https://www.nrc.nl//nieuws/2022/09/19/tjeerd-werd-bruut-vermoord-en-alles-wijst-naar-zijn-vrouw-a4142273
2022-09-19||Koning Charles III &#8216;diep geraakt&#8217; door alle steun, wachtrij voor afscheid koningin gesloten||Mensen kunnen niet meer aansluiten in de kilometerslange rij voor Westminster Hall in Londen om afscheid te nemen van koningin Elizabeth II. Het Britse ministerie van Media, Cultuur en Sport kondigde zondagavond laat op Twitter aan dat nieuwkomers niet meer op tijd langs de kist zouden kunnen lopen en de wachtrij daarom te sluiten. De laatste bezoeker kan uiterlijk maandagochtend om 06.30 uur lokale tijd nog een kijkje nemen bij de kist en de laatste eer bewijzen aan de op 8 september overleden koningin. Haar zoon en opvolger koning Charles III zegt „diep geraakt” te zijn door alle mensen die afscheid hebben genomen en door alle steunbetuigingen en condoleances die hij heeft ontvangen van over de hele wereld. „Het heeft ons buitengewoon ontroerd dat iedereen in Londen, Edinburgh, Hillsborough en Cardiff de moeite nam om langs te komen en steun te betuigen aan de levenslange dienst van mijn dierbare moeder, de overleden koningin”, liet hij mede namens zijn vrouw Camilla weten in een door Buckingham Palace verspreide verklaring.  De uitvaart van Elizabeth II begint maandag om 11.00 uur lokale tijd en zal worden bijgewoond door bijna vijfhonderd hoogwaardigheidsbekleders uit ongeveer tweehonderd verschillende landen en gebieden, onder wie de Nederlandse koning Willem-Alexander, koningin Máxima en prinses Beatrix, de Amerikaanse president Joe Biden en de premiers van Canada, Australië en Nieuw-Zeeland. ||https://www.nrc.nl//nieuws/2022/09/18/koning-charles-iii-diep-geraakt-door-alle-steun-wachtrij-voor-afscheid-koningin-gesloten-a4142292
2022-09-19||Teruglezen: de uitvaart van koningin Elizabeth||						In dit liveblog volgde NRC de uitvaart van de Britse koningin Elizabeth. Scroll naar beneden om de gebeurtenissen van vandaag nog eens terug te lezen.
					 						De Britten namen deze maandag definitief afscheid van koningin Elizabeth. Na een dienst in Westminster Abbey in aanwezigheid van tal van buitenlandse staatshoofden trok de stoet onder massale publieke belangstelling naar Windsor. Na een tweede dienst zou Elizabeth vanavond in kleine kring worden bijgezet in de King George Memorial Chapel in Windsor Castle. 						De publieke staatsbegrafenis van koningin Elizabeth II is tot een einde gekomen. De kist is neergelaten in de koninklijke grafkelder. Daar wordt zij later vanavond, rond 19.30 uur lokale tijd, ten ruste gelegd in het bijzijn van alleen de leden van de koninklijke familie. Buckingham Palace heeft daarover geen details bekendgemaakt en noemt het een „zeer persoonlijke familieaangelegenheid”.  De nieuwe koning Charles III en de rest van de koninklijke familie hebben St George’s Chapel na afloop van de dienst verlaten om naar Windsor Castle te gaan. Daar verblijven zij in de tussentijd. Elizabeth zal later op maandagavond worden bijgezet naast haar echtgenoot prins Philip, die vorig jaar overleed. De tweede dienst werd bijgewoond door 800 gasten, onder wie koning Willem-Alexander, koningin Máxima en prinses Beatrix. De duizenden mensen die buiten stonden aan de oprijlaan naar het kasteel konden met de plechtigheid meekijken via grote schermen. Sommige mensen moesten huilen tijdens de dienst, zo meldt de BBC. Aan het einde brak er een groot applaus uit bij het spelen van het volkslied.

De kist wordt de kapel ingedragen. Foto Joe Giddens/AP

 De kist wordt de kapel ingedragen. Foto Joe Giddens/AP 						De kist van de overleden koningin is aangekomen in St George’s Chapel, waar de tweede uitvaartdienst is begonnen. De kist werd de middeleeuwse kapel ingedragen onder gezang van het koor. De dienst wordt geleid door bisschop David Conner, de decaan van Windsor. De verzen die hij voorleest werden ook voorgelezen bij de begrafenissen van de grootouders van de koningin, koning George V in 1936 en koningin Mary in 1953, en bij die van haar vader koning George VI in 1952. In St George’s Chapel wordt de koningin na de dienst ten ruste gelegd in de koninklijke grafkelder, naast haar overleden echtgenoot prins Philip. De dienst was voor de dood van Elizabeth al overeengekomen met het Britse koningshuis. In dezelfde kapel was de uitvaartdienst van prins Philip, de hertog van Edinburgh, in 2021. Ook vond daar in 2018 de bruiloft van prins Harry en Meghan plaats.  						De kist van koningin Elizabeth II is aangekomen bij Windsor Castle. De rouwauto rijdt stapvoets over de lange oprijlaan naar de poorten van het kasteel. Die zogenoemde Long Walk leidt de overleden monarch naar haar laatste rustplaats in een grafkelder in St George’s Chapel.  Duizenden mensen staan als toeschouwer aan beide zijden van de route. De rouwauto met de kist wordt geëscorteerd door de grenadier guards. De tweede, kleinere begrafenis van de Queen vindt plaats in de kapel. Daarbij zijn 800 gasten aanwezig. Op de trappen die naar de kapel leiden staan onder meer geestelijken, onder wie de aartsbisschop van Canterbury.

De kist van de Britse koningin Elizabeth wordt begeleid over de Long Walk naar Windsor Castle. Foto Paul Childs/Reuters

 De kist van de Britse koningin Elizabeth wordt begeleid over de Long Walk naar Windsor Castle. Foto Paul Childs/Reuters 						De koningin is onderweg naar Windsor Castle. De lijkwagen met daarin de kist van Elizabeth rijdt nu door Londen richting Windsor.  In St George’s Chapel, onderdeel van Windsor Castle, vindt de tweede, kleinere, begrafenisdienst plaats. Deze dienst zal worden bijgewoond door ongeveer 800 gasten, onder wie familie en personeel dat met Elizabeth heeft gewerkt. Ook koning Willem-Alexander en koningin Máxima zullen deze ceremonie bijwonen. St George’s Chapel is een favoriet van de koninklijke familie en wordt regelmatig gekozen voor huwelijken, doopfeesten en begrafenissen. Prins Harry en Meghan trouwden daar in 2018 en de begrafenis van prins Philip, de overleden echtgenoot van de koningin, vond daar plaats. De dienst in St George’s Chapel bevat meerdere tradities die het einde van haar regeerperiode symboliseren. Zo worden de keizerlijke kroon, de bol en de scepter van de bovenkant van de kist verwijderd. Op dit moment wordt de koningin voor de laatste keer van haar kroon gescheiden. Vervolgens zal Lord Chamberlain, de hoogste functionaris van Elizabeth, zijn staf breken en op de kist liggen. Het breken van de staf betekent het einde van zijn dienst aan de vorstin.  De kist van Elizabeth wordt daarna in de koninklijke grafkelder geplaatst terwijl haar doedelzakspeler ‘God Save the King’ speelt. Het optreden van de doedelzakspeler in Windsor was een persoonlijk verzoek van de koningin, aldus Buckingham Palace. Later op de avond wordt de koningin in een besloten familiedienst bijgezet.
					 						De kist van koningin Elizabeth II is aangekomen bij Wellington Arch, de triomfboog op de hoek bij Hyde Park. De kist werd op een affuit zo’n 2 kilometer voortgetrokken door 142 matrozen. Tijdens de wandeling waren kanonschoten te horen die in Hyde Park werden afgevuurd. Ook de klokken van de Big Ben werden geluid. De kist van Elizabeth zal nu in een lijkwagen worden geladen.  De reis wordt nu met de auto vervolgd naar het startpunt van de Long Walk, de lange oprijlaan richting Windsor Castle. Als de rouwstoet deze weg van 5 kilometer heeft afgelegd en is aangekomen bij Windsor Castle, vindt er een intiemere uitvaartceremonie plaats. Hier zullen zo’n 800 gasten aanwezig zijn.  						Na de dienst in Westminster Abbey verplaatsen koning Willem-Alexander en koningin Máxima zich naar Windsor Castle, waar ze ook de laatste begrafenisceremonie zullen bijwonen. In St George’s Chapel zijn zo’n achthonderd mensen uitgenodigd, bij de dienst in Westminster Abbey waren ongeveer tweeduizend aanwezigen. Op beelden uit de kerk was te zien dat het Nederlandse koninklijk echtpaar samen met prinses Beatrix vooraan zat.

Prinses Beatrix, koning Willem-Alexander en koningin Máxima in Westminster Abbey. Foto Frank Augstein/AP

 Prinses Beatrix, koning Willem-Alexander en koningin Máxima in Westminster Abbey. Foto Frank Augstein/AP 						Tot ongeveer een uur voor het begin van de uitvaartceremonie van koningin Elizabeth II vloog er een buizerd door Westminster Abbey. Rufus the Hawk, zoals de woestijnbuizerd heet, had de taak om andere vogels, zoals duiven, buiten de kerk te houden. Dat zegt valkenier Wayne Davis tegen Britse media. Op die manier werd voorkomen dat andere vogels de uitvaartdienst zouden verstoren. Rufus is al 15 jaar oud en begon zijn werk als vogelverschrikker op Wimbledon in 2007. Sindsdien werkt Rufus ook voor het cricketstadion Lord’s Cricket Ground en Westminster Abbey. Volgens Davis, die al sinds 1998 in dienst is bij Westminster Abbey, was het inzetten van Rufus zo vlak voor de dienst vooral uit voorzorg. „Meestal heeft Rufus bellen aan, maar die zijn te luidruchtig dus moest ik ze vandaag afdoen.”

Rufus the Hawk. Foto ANP

 Rufus the Hawk. Foto ANP 						Na een trompetsignaal en het Britse volkslied wordt de kist  met het lichaam van Queen Elizabeth onder begeleiding van orgelmuziek weer naar buiten gedragen. Van Westminster Abbey gaat de kist op de affuit naar Wellington Arch, op de hoek van Hyde Park in Londen. Vervolgens gaat de kist per lijkwagen naar de Shaw Farm Gate, het begin van de oprijlaan naar Windsor Castle, voor het begin van de Long Walk van drie mijl naar het kasteel waar de koningin wordt begraven. 						De Deken van Westminster, David Hoyle, spreekt een zegening uit: „God geve gratie aan de levenden, rust aan de overledenen, aan de kerk, de koning en de Gemenebest, alle mensen, vrede, en aan ons zondaars het eeuwige leven.” Na deze zegening blazen trompettisten het signaal de ‘Last Post’, gevolgd door twee minuten stilte.
					 						Justin Welby, de aartsbisschop van Canterbury, leest nu de ‘Commendation’ op. Dat is een gebed waarbij de overledene volgens de traditie van de Anglicaanse Kerk wordt toevertrouwd aan God. „Ga voort, o christelijke ziel, van deze wereld”, zegt Welby.
					 						Prins Harry en prins Andrew zijn allebei in burgerkleding tijdens de uitvaart van koningin Elizabeth. De prinsen voeren geen taken meer uit in de naam van de Britse koninklijke familie, dus mogen ze geen militair uniform dragen. Koning Charles, prinses Anne, prins William en prins Edward zijn wel in militair uniform gekleed. Harry en Andrew droegen vorige week, tijdens de wake in Westminster Hall, wel een militair uniform. Dat was eenmalig toegestaan als een laatste teken van respect aan de overleden koningin. Prins Harry legde in 2020 bewust zijn officiële taken neer, waarna hij met zijn vrouw Meghan naar de Verenigde Staten verhuisde. Prins Andrew moest in 2020 zijn taken verplicht neerleggen en in januari 2022 moest hij zijn militaire erelidmaatschappen teruggeven aan de koningin, omdat hij verdacht wordt van betrokkenheid bij de beruchte ontuchtzaak rondom Jeffrey Epstein.
					 						Mark Birch, een van de dominees van Westminster Abbey, leidt de gebeden. Als eerste leest Iain Greenshields, hoofd van de algemene vergadering van de Schotse kerk, een gebed voor. „Laten wij dank getuigen voor Koningin Elizabeths lange leven en heerschappij”, begint hij. Hierna volgen nog zes gebeden van hoge geestelijken.
					 						De aartsbisschop van Canterbury, Justin Welby, geeft de eerste preek van de ceremonie. „Het patroon voor vele leiders is verheven worden in leven en vergeten worden na de dood. Elizabeth zei op haar 21ste verjaardag dat ze haar hele leven het land en de Gemenebest zou dienen. Zelden is een belofte zo goed gehouden. Weinig leiders ontvingen zo’n overvloed aan liefde.” De aartsbisschop van Canterbury is het religieuze hoofd van de Anglicaanse Kerk en de belangrijkste religieuze hoogwaardigheidsbekleder in het Verenigd Koninkrijk.
					 						Liz Truss, premier van het Verenigd Koninkrijk, leest nu voor uit bijbelboek Johannes, hoofdstuk 14. Een Nederlandse vertaling van de eerste verzen leest als volgt: „Wees niet ongerust, maar vertrouw op God en op mij. In het huis van mijn Vader zijn veel kamers; zou ik anders gezegd hebben dat ik een plaats voor jullie gereed zal maken?” Eerder zongen de twee koren Psalm 42, op muziek die volgens de BBC speciaal voor de begrafenis is geschreven. Na de voordracht van Truss zingt de hele kerk ‘The Lord’s my shepherd’, een lied dat ook op de bruiloft van Queen Elizabeth in 1947 werd gezongen.
					 						De eerste lezing van de uitvaart wordt gelezen door barones Patricia Scotland, secretaris-generaal van de Gemenebest. Scotland leest voor uit de eerste brief van Paulus aan de Korintiërs, over de opstanding van Christus en de belofte van eeuwig leven aan christenen. Daarin staat dat de dood de laatste vijand zal zijn die door Christus wordt verslagen. „De dood is verzwolgen in de overwinning. O dood, waar is uw angel? O graf, waar is uw overwinning?” 						De deken van Westminster, David Hoyle, leidt de uitvaart. De aartsbisschop van Canterbury, Justin Welby, zal de preek en de lofrede houden. Dat is het moment waarop de koningin aan God wordt toevertrouwd. Hierna zullen gebeden komen van onder anderen de aartsbisschop van York en de kardinaal-aartsbisschop van Westminster. De Deken van Westminster zal vervolgens de zegen uitspreken.
					 						De uitvaartceremonie van koningin Elizabeth is stipt om 12.00 Nederlandse tijd begonnen. De komende vijf kwartier volgen gebeden en worden bijbelteksten opgelezen. De koren van Westminster Abbey en van the Chapel Royal zingen liederen. Ook de Britse premier Liz Truss zal een tekst voordragen.
					 						De kist van koningin Elizabeth II is aangekomen in Westminster Abbey, waar het eerste deel van de staatsbegrafenis plaatsvindt. De uitvaartceremonie begint om 12.00 uur Nederlandse tijd. Tegen het einde van de dienst wordt het trompetsignaal ‘Last Post’ gespeeld, waarna het hele Verenigd Koninkrijk twee minuten stilte zal houden. Vervolgens wordt de dienst afgesloten met het volkslied en speelt een doedelzakspeler een door Elizabeth uitgekozen treurlied.
					 						De kist van koningin Elizabeth II wordt van Westminster Hall, waar ze vijf dagen lag opgebaard, verplaatst naar Westminster Abbey. Ze wordt gedragen op een affuit, een onderstel van een kanon. De affuit wordt getrokken door 142 matrozen. Koning Charles III zal de kist samen met zijn twee zoons, prins William en prins Harry, volgen. De reis duurt ongeveer acht minuten. De kist is gedrapeerd met de koninklijke standaard, met daar bovenop de keizerlijke staatskroon en een koninklijke specter.  De kist van koningin Elizabeth wordt Westminster Abbey ingedragen. Foto John Sibley/Reuters 						Koning Charles is met een korte stoet auto’s onder politiebegeleiding onderweg naar Westminster Abbey. Langs de route wordt hij toegejuicht door toeschouwers. De prinsen William en Harry rijden volgens de BBC ook mee.
					 						Alle nog levende Britse oud-premiers zijn inmiddels aangekomen, schrijft de BBC. John Major, Tony Blair, Gordon Brown, David Cameron, Theresa May en Boris Johnson hebben met hun echtgenoten in de kerk plaatsgenomen. De huidige premier, Liz Truss, is er ook.

Oud-premier van het VK Boris Johnson en zijn vrouw Carrie Johnson zijn aangekomen in Westminster Abbey.  Foto John Sibley/Reuters

 Oud-premier van het VK Boris Johnson en zijn vrouw Carrie Johnson zijn aangekomen in Westminster Abbey.  Foto John Sibley/Reuters 						De Franse president Emmanuel Macron en de Amerikaanse president Joe Biden zijn aangekomen in Westminster Abbey voor de uitvaartceremonie. Ongeveer 500 hoogwaardigheidsbekleders kregen een uitnodiging, onder wie koning Willem-Alexander en koningin Máxima. De meesten van hen arriveren per shuttlebus. Onder meer Rusland, Myanmar en Afghanistan kregen geen uitnodiging. Van andere landen, waaronder Noord-Korea, zijn alleen vertegenwoordigers op ambassadeursniveau welkom.

Joe Biden en zijn vrouw Jill arriveren in Westminster Abbey. Foto Gareth Cattermole/AFP

 Joe Biden en zijn vrouw Jill arriveren in Westminster Abbey. Foto Gareth Cattermole/AFP 						Op zondagavond bleef de Big Ben onverwachts stil. Er was een „klein technisch mankement” in de klokkentoren bij het parlementsgebouw dat nu is opgelost, zei een woordvoerder van het Britse parlement tegen de BBC. Zodra de kist met het lichaam van koningin Elizabeth maandagmiddag Westminster Abbey verlaat, moet de klok elke minuut luiden. Het parlement is er zeker van dat de Big Ben tijdens de optocht werkt naar behoren.
					 						De treinen van Londen naar Windsor, waar koningin Elizabeth later vandaag wordt begraven, zijn ernstig verstoord door technische problemen. Hierdoor staat het openbaar vervoer flink onder druk, terwijl tienduizenden Britten door de hoofdstad proberen te reizen om de begrafenis bij te wonen. Dat meldt persbureau Reuters maandag.  De Great Western Railway (GWR) zei dat het treinverkeer op alle lijnen tussen het Paddington station en het belangrijke verbindingspunt Reading stilligt. Passagiers worden geadviseerd om een alternatieve route te nemen naar Windsor, het stadje waar Windsor Castle staat en waar de kist van Elizabeth later vandaag naartoe wordt gebracht. Na de uitvaartdienst wordt de vorstin daar samen met haar overleden echtgenoot prins Philip tijdens een privé-ceremonie begraven.
					 						De klokken van Westminster Abbey zijn zojuist begonnen met luiden. De klokken zullen in aanloop naar de begrafenis elke minuut luiden, 96 minuten lang. Elke minuut staat voor een levensjaar van koningin Elizabeth II, die op 96-jarige leeftijd overleed. De uitvaartdienst van de koningin begint om 12.00 uur in Westminster Abbey, de historische kerk waar de toenmalige prinses Elizabeth in 1947 trouwde met prins Philip en waar ze in 1953 werd gekroond tot koningin.
					 						Er is geen plek meer langs de processieroute in Londen. Mensen die nu nog richting de stad komen voor de begrafenis van Elizabeth II kunnen geen plek meer krijgen. Dat meldt persbureau Reuters. Naar schatting zijn tienduizenden mensen afgekomen op de uitvaart van de koningin.  Duizenden mensen kwamen zondagavond al naar Londen. Zij hadden tenten en slaapzakken mee om zo alvast een goed plekje te bemachtigen langs de processieroute. Het stadhuis zei op Twitter dat nieuwkomers geen toegang meer zouden krijgen. Publiek wacht op de begrafenisstoet van koningin Elizabeth.  Foto Vince Mignott/ EPA  						Voor de veiligheid rondom de begrafenis van koningin Elizabeth II zijn in Londen meer politieagenten ingezet dan ooit tevoren. Een plaatsvervangend adjunct-commissaris van de Londense politie zei tegen een BBC-verslaggever dat de veiligheidsoperatie groter is dan bij de Olympische Spelen van 2012.  Honderden staatshoofden, regeringsleiders en vorsten reizen maandag zonder hun gebruikelijke beveiliging naar Westminster Abbey in Londen. Ze werden door de Britse regering verzocht in reguliere passagiersvliegtuigen te vliegen in plaats van in hun eigen privévliegtuigen. Vervolgens werden de gasten vanaf een onbekende locatie door bussen van de regering naar de kerk gebracht. Alleen de Amerikaanse president Joe Biden mocht reizen in The Beast, de zwaar gepantserde Cadillac ontworpen om de president te beschermen. In het centrum van Londen zijn politiespotters en sluipschutters boven op gebouwen gestationeerd, terwijl de Met, de grootste politie-eenheid in het Verenigd Koninkrijk, met drie helikopters over de stad vliegt. Meer dan 10.000 politieagenten en veiligheidsmedewerkers zijn voor de begrafenis ingezet, inclusief hulp van de Noord-Ierse politiedienst.  						De deuren van Westminster Abbey zijn om 09.00 uur (Nederlandse tijd) geopend en de eerste gasten hebben inmiddels plaatsgenomen voor de begrafenis van koningin Elizabeth II. Tijdens de opening marcheerden de Britse koninklijke wacht door de poorten van de abdij. Voor de ingang van Westminster Abbey zal de affuit, met daarop de kist van Elizabeth, vlak voor de dienst tot stilstand komen. De uitvaartdienst van de koningin begint om 12.00 uur in de historische kerk waar Elizabeth in 1953 werd gekroond tot koningin. Naar verwachting zullen tweeduizend gasten aanwezig zijn bij de staatsbegrafenis, een van de grootste bijeenkomsten van staatshoofden en vorsten die het Verenigd Koninkrijk in decennia heeft ontvangen. 						De deuren van Westminster Hall, waar de op 8 september overleden koningin Elizabeth II vijf dagen lag opgebaard, zijn maandagochtend om 06.30 uur (lokale tijd) gesloten. Duizenden mensen stonden zondagavond nog in de rij om langs de kist van de vorstin te lopen en afscheid te nemen.  Na tien dagen nationale rouw begint maandag de laatste reis van koningin Elizabeth II. Haar kist wordt eerst naar Westminster Abbey gebracht voor een religieuze dienst, en vervolgens naar Windsor Castle voor een intiemere begrafenisdienst en ten slotte een begrafenis in gesloten kring in de King George VI Memorial Chapel. Volgens Buckingham Palace heeft de koningin, voorafgaand aan haar dood, persoonlijke toevoegingen gedaan aan de begrafenisplannen. Wat voor toevoegingen dat zijn, is nog niet duidelijk.  De uitvaart begint om 11.00 uur lokale tijd en zal worden bijgewoond door tweeduizend mensen, onder wie bijna vijfhonderd hoogwaardigheidsbekleders uit ongeveer tweehonderd verschillende landen en gebieden. Ook koning Willem-Alexander, koningin Máxima en prinses Beatrix zijn aanwezig.  Duizenden mensen stonden zondagavond nog in de rij om afscheid te nemen van de vorstin. Foto Neill Hall/ANP 						Mensen kunnen niet meer aansluiten in de kilometerslange rij voor Westminster Hall in Londen om afscheid te nemen van koningin Elizabeth II. Het Britse ministerie van Media, Cultuur en Sport kondigde zondagavond laat op Twitter aan dat nieuwkomers niet meer op tijd langs de kist zouden kunnen lopen en de wachtrij daarom te sluiten. De laatste bezoeker kan uiterlijk maandagochtend om 06.30 uur lokale tijd nog een kijkje nemen bij de kist en de laatste eer bewijzen aan de op 8 september overleden koningin. Haar zoon en opvolger koning Charles III zegt „diep geraakt” te zijn door alle mensen die afscheid hebben genomen en door alle steunbetuigingen en condoleances die hij heeft ontvangen van over de hele wereld. „Het heeft ons buitengewoon ontroerd dat iedereen in Londen, Edinburgh, Hillsborough en Cardiff de moeite nam om langs te komen en steun te betuigen aan de levenslange dienst van mijn dierbare moeder, de overleden koningin”, liet hij mede namens zijn vrouw Camilla weten in een door Buckingham Palace verspreide verklaring.  De uitvaart van Elizabeth II begint maandag om 11.00 uur lokale tijd en zal worden bijgewoond door bijna vijfhonderd hoogwaardigheidsbekleders uit ongeveer tweehonderd verschillende landen en gebieden, onder wie de Nederlandse koning Willem-Alexander, koningin Máxima en prinses Beatrix, de Amerikaanse president Joe Biden en de premiers van Canada, Australië en Nieuw-Zeeland.  Mensen in de rij om afscheid te nemen van koningin Elizabeth II. Foto  EPA/Neil Hall 						In dit blog doet NRC maandag 19 september verslag van de uitvaart van koningin Elizabeth II. Na zeventig jaar op de Britse troon is ze op 8 september op 96-jarige leeftijd overleden. Sinds die tijd zijn er verschillende plichtplegingen gaande in het Verenigd Koninkrijk en is het land in een periode van nationale rouw.  Het lichaam van Elizabeth II verbleef eerst een tijd in Schotland, waar ze overleed. Vorige week werd ze naar Westminster Hall in Londen vervoerd, waar het publiek van woensdag tot maandagochtend afscheid van haar kon nemen. Honderdduizenden mensen kwamen daarop af en meermaals werd de rij, die vaak kilometers lang strekte, gesloten. Deze maandag 19 september om 06.30 lokale tijd (07.30 uur in Nederland) wordt de kist met de koningin naar Westminster Abbey gebracht voor de uitvaart die om 11.00 uur lokale tijd (12.00 uur Nederlandse tijd) zal plaatsvinden. De koningin wordt daarna bijgezet in St. George’s Chapel bij Windsor Castle, samen met haar man, prins Philip.
					||https://www.nrc.nl//nieuws/2022/09/18/queen-elizabethblog-19-september-a4142266
2022-09-19||Zelensky wil doorpakken en Marioepol, Cherson en Melitopol heroveren||Oekraïne bereidt een offensief voor om de steden Marioepol, Cherson en Melitopol te heroveren op Russische troepen, zei president Volodymyr Zelensky zondagavond laat in zijn dagelijkse videotoespraak. „Misschien lijkt het alsof er na een reeks overwinningen stilte is geweest, maar het is geen stilte”, zei hij over de afgelopen dagen. De nieuwe aanvallen zullen zich volgens Zelensky niet alleen richten op gebieden die Rusland sinds het begin van de invasie in februari heeft ingenomen, maar ook op het schiereiland de Krim, dat in 2014 door Rusland werd geannexeerd, en op gebieden in het oosten van Oekraïne die met steun van Rusland worden gecontroleerd door separatisten. „Omdat heel Oekraïne vrij moet zijn”, zei de president. Rusland controleert ondanks de verrassende opmars van het Oekraïense leger sinds het begin van deze maand nog altijd zo’n 125.000 vierkante kilometer grondgebied in het zuiden en oosten van Oekraïne, ongeveer een vijfde van het land.  Het tegenoffensief van Oekraïne concentreerde zich tot nu toe vooral op het gebied rond Charkov, maar de volgende doelen Marioepol, Cherson en Melitopol liggen een stuk zuidelijker. Melitopol wordt ook wel ‘de poort naar de Krim’ genoemd.||https://www.nrc.nl//nieuws/2022/09/18/zelensky-wil-doorpakken-en-marioepol-cherson-en-melitopol-heroveren-a4142290
2022-09-19||Aantal arrestaties bij protesten in Rusland loopt op naar ruim 1.300||						Dmitri Boelgakov, de Russische onderminister van Defensie, is ontslagen door president Poetin. Dat meldt het Russische staatspersbureau Tass zaterdag. Hij wordt vervangen door kolonel-generaal Michail Mizintsev. Mizintsev zal verantwoordelijk zijn voor de logistieke operaties van het Russische leger.  Boelgakov was sinds 2008 onderminister van Defensie en werd in 2016 benoemd tot ‘Held van de Russische Federatie’. Boelgakov krijgt een andere functie, wat die inhoudt is niet duidelijk.  Zijn vervanger Mizintsev speelde een belangrijke rol tijdens de belegering van Marioepol in het zuiden van Oekraïne. Volgens de Britse regering wordt Mizintsev gelinkt aan het plannen en uitvoeren van het bombardement op een ziekenhuis in Marioepol. In april werden er door de Britse regering nog sancties genomen tegen Mizintsev, meldt persbureau Reuters.

Dmitri Boelgakov was sinds 2008 de Russische onderminister van Defensie. Foto ANP

 Dmitri Boelgakov was sinds 2008 de Russische onderminister van Defensie. Foto ANP 						Dit blog over de oorlog in Oekraïne is gesloten. 						Het aantal arrestaties bij protesten in Russische steden tegen de afgekondigde mobilisatie voor de oorlog in Oekraïne loopt in snel tempo op. Volgens de onafhankelijke mensenrechtenorganisatie OVD-Info waren woensdag aan het eind van de avond ruim 1.300 mensen gearresteerd, verspreid over 38 steden in het land. Alleen al in Sint-Petersburg hield de Russische oproerpolitie meer dan 500 mensen aan die zich verzetten tegen de oorlog en de plannen van de Russische president Vladimir Poetin om reservisten op te roepen voor de krijgsmacht. Demonstranten worden in veel gevallen hardhandig meegenomen en in busjes afgevoerd.

De Russische oproerpolitie arresteert demonstranten bij een protest tegen de mobilisatie voor de oorlog in Oekraïne. Foto Alexander Zemlianichenko/AP Photo

 De Russische oproerpolitie arresteert demonstranten bij een protest tegen de mobilisatie voor de oorlog in Oekraïne. Foto Alexander Zemlianichenko/AP Photo 						Rusland heeft woensdag tien buitenlandse krijgsgevangenen vrijgelaten die in Oekraïne waren gevangengenomen. Dat is volgens internationale persbureaus gebeurd na bemiddeling door de Saoedische kroonprins Mohammed bin Salman. Het zou volgens een verklaring van het Saoedische ministerie van Buitenlandse Zaken gaan om vijf Britten, twee Amerikanen, een Kroatische, een Marokkaanse en een Zweedse gevangene. Ze vochten in Oekraïne mee aan de zijde van het Oekraïense leger.  Volgens het ministerie werden de vrijgelaten gevangenen vanuit Rusland overgebracht naar Saoedi-Arabië. Daar zouden ze al zijn aangekomen per vliegtuig. Het is niet duidelijk hoe de vrijlating tot stand is gekomen. Het Kremlin heeft nog niet gereageerd. De Britse premier Liz Truss reageerde opgelucht op de vrijlating van de Britse staatsburgers na „maanden van onzekerheid en lijden voor hen en hun families”, zo schreef ze op Twitter. Gemotiveerd door televisiebeelden
Het Amerikaanse persbureau Reuters meldt, op basis van een bevestiging van de familie, dat de twee Amerikaanse staatsburgers werden  vrijgelaten. De mannen van 39 en 27 jaar oud werden in juni gevangengenomen in de Oost-Oekraïense regio Donetsk, waar ze met het Oekraïense leger meevochten. Destijds meldde Reuters dat de mannen gemotiveerd waren om Kiev te steunen na het zien van televisiebeelden uit Oekraïne in de eerste weken nadat Rusland het land was binnengevallen. Ook de Zweedse minister van Buitenlandse Zaken Ann Linde bevestigde woensdag tijdens de Algemene Vergadering van de Verenigde Naties in New York de terugreis van de Zweedse gevangene. De burger was in mei gevangengenomen in de havenstad Marioepol. Volgens Reuters hing de doodstraf boven het hoofd van die gevangene. 						Bij protesten in verschillende steden in Rusland zijn honderden mensen gearresteerd. Volgens de Russische onafhankelijke mensenrechtenorganisatie OVD-Info is er woensdag aan het begin van de avond al sprake van zeker vijfhonderd arrestaties. De aantallen lopen rap op. In meer dan 22 Russische steden wordt geprotesteerd nadat activisten van de Russische oppositie daartoe hadden opgeroepen.  Inwoners van onder meer Moskou en Sint-Petersburg zijn woensdag de straat opgegaan om te protesteren tegen de door president Vladimir Poetin aangekondigde militaire mobilisatie omwille van de oorlog in Oekraïne. Op beelden op sociale media is te zien dat een groep mensen op straat in Moskou scandeert: „Stuur Poetin naar de loopgraven.” Ook worden beelden gedeeld van mensen die door de politie met knuppels zouden zijn geslagen. In Rusland zijn dergelijke protesten tegen de regering verboden.  						Rusland heeft „schaamteloos” de kernprincipes van de Verenigde Naties geschonden, met de „brute, onnodige oorlog” in Oekraïne. Dat heeft de Amerikaanse president Joe Biden woensdag gezegd in zijn langverwachte toespraak tot andere wereldleiders, op de tweede dag van de Algemene Vergadering van de VN in New York. Daarmee reageerde de Amerikaanse president op de laatste aankondigingen van de Russische president Vladimir Poetin van een militaire mobilisatie en „roekeloze nucleaire bedreigingen”.  Biden zei dat de uitspraken van Poetin „roekeloze minachting” tonen naar het door Rusland ondertekende Non-proliferatieverdrag voor kernwapens. Hij zei verder dat de VS zullen samenwerken met de G7 en andere landen om de oorlog te stoppen. „We zullen solidair zijn met Oekraïne, tegen de Russische agressie. Punt uit.” Rusland is als enige verantwoordelijk voor de oorlog in Oekraïne, oordeelde Biden. „Deze oorlog is begonnen door één man”, zei hij, verwijzend naar Poetin. „Deze oorlog gaat over het Oekraïens recht om te bestaan als staat. Waar je ook woont, wie je ook bent: hiervan zou je bloed moeten gaan koken.”  Ook kondigde het Witte Huis eerder aan nog eens 2,9 miljard dollar (2,93 miljard euro) vrij te maken voor bestrijding van de wereldwijde voedselonzekerheid. Dat komt bovenop de bijna 6,7 miljard dollar aan Amerikaanse steun, die al eerder is gegeven voor hetzelfde doel. Volgens de regering-Biden is de wereldwijde voedselcrisis versterkt door onder meer de klimaat- en coronacrisis, inflatie en de Russische invasie in Oekraïne, die ook voor wereldwijde graantekorten zorgde.  „Deze oorlog is begonnen door één man”, zei Biden, verwijzend naar Poetin. Foto Mandel Ngan/AFP 						NAVO secretaris-generaal Jens Stoltenberg zegt in een video-interview met persbureau Reuters dat er nooit een kernoorlog mag komen, maar dat hij geen verschil ziet in de houding van Rusland ten aanzien van de inzet van kernwapens. Volgens Stoltenberg verloopt de oorlog niet volgens Poetins schema. „De Russische troepen zijn slecht uitgerust en hebben gebrek aan goede aansturing”. Hij verwacht dat de oorlog zal eindigen aan de onderhandelingstafel.  Dinsdag noemde de secretaris-generaal de gedeeltelijke mobilisatie op Twitter een „verdere escalatie in de oorlog van Poetin”. Daarbij riep hij de internationale gemeenschap op de actie te veroordelen.

NAVO secretaris-generaal Jens Stoltenberg. Foto Stephanie Lecocq / EPA 

 NAVO secretaris-generaal Jens Stoltenberg. Foto Stephanie Lecocq / EPA  						Sinds de aankondiging van de gedeeltelijke mobilisatie in Rusland, raken de vluchten waarmee Russen hun land verlaten vol. Dat melden internationale persbureaus woensdag op basis van gegevens van vluchtmaatschappijen. De oproep van de Russische president Vladimir Poetin, die honderdduizenden militairen nodig heeft aan de frontlinie in Oekraïne, deed de vrees rijzen dat sommige burgers (vooral mannen) het land binnenkort niet meer kunnen verlaten.  Het gaat vooral om rechtstreekse vluchten van Moskou naar Turkije en Armenië – landen waar Russen naartoe kunnen reizen zonder visum. Die bestemmingen zijn tot zondag al uitverkocht, meldt Reuters. Daarnaast zijn ook de prijzen van een enkele reis naar bijvoorbeeld Turkije gestegen tot bijna 70.000 roebel (1.150 euro), ten opzichte van 22.000 roebel (363 euro) een week geleden. Google-gegevens tonen een piek in zoekopdrachten op Aviasales, de grootste boekingssite van Rusland. De populairste Google-zoekopdracht in Rusland was op dinsdag al, na ‘mobilisatie’, ‘Waar kun je naartoe vertrekken vanuit Rusland’. Het Kremlin weigerde commentaar te geven op de vraag of de grenzen gaan sluiten voor degenen die opgeroepen worden in het mobilisatiebevel. Daarover zou later meer duidelijkheid komen. De Russische minister van Defensie Sergej Sjoigoe zei dat alleen burgers met ervaring zouden worden opgeroepen, zoals beroepsmilitairen. Volgens hem worden er in eerste instantie 300.000 van de 2 miljoen reservisten opgeroepen. De politie heeft het recht om weigeraars op te sporen door middel van huiszoekingen. Google-gegevens tonen een piek in zoekopdrachten op de grootste boekingssite van Rusland.  Foto Jevgeni Zajtsev/ANP 						Letland, dat aan Rusland grenst, zal geen toevlucht bieden aan Russen die de mobilisatie van troepen door het Kremlin proberen te ontvluchten. Dat heeft de Letse minister van Buitenlandse Zaken Edgar Rinkevics woensdag op Twitter bekendgemaakt. Hij zegt dat niet te zullen doen omwille van „veiligheidsredenen”.  Ook de Poolse premier Mateusz Morawiecki reageerde op de gedeeltelijke mobilisatie. „Rusland zal proberen Oekraïne te vernietigen en grenzen te veranderen”, zei hij volgens persbureau Reuters. Morawiecki drong er op aan dat westerse bondgenoten Oekraïne nog meer hulp bieden. „We zullen er alles aan doen om ervoor te zorgen dat de NAVO Oekraïne steunt, zodat het land zichzelf kan verdedigen.”
					 						De Russische president Poetin heeft een gedeeltelijke militaire mobilisatie afgekondigd, om zo het oosten van Oekraïne te ‘bevrijden’. Wat betekent dit, en vier andere vragen en antwoorden. 						Verschillende westerse politici reageren bezorgd op de woensdagochtend door de Russische president Vladimir Poetin aangekondigde gedeeltelijke mobilisatie.  Volgens de Nederlandse premier Mark Rutte (VVD) is Poetin „in paniek”, zo meldt persbureau ANP. Dit maakt hem volgens Rutte echter „niet per se gevaarlijker”. „Het laat ons redelijk Siberisch, om in Russische termen te blijven”, zei Rutte voorafgaand aan de Algemene Politieke Beschouwingen in de Tweede Kamer. „Maar feit is wel dat er nog een gebied zo groot als Hongarije bezet is door de Russen. Het is zeker niet voorbij. We moeten scherp blijven, we moeten Oekraïne blijven steunen.” De Britse minister van Defensie, Ben Wallace, zegt volgens de Britse nieuwszender Sky News dat de acties van Poetin laten zien dat „zijn plan in Oekraïne faalt”. „Geen hoeveelheid dreigementen en propaganda kan het feit verbergen dat Oekraïne deze oorlog wint, de internationale gemeenschap verenigd is en Rusland een wereldwijde paria wordt.” De Duitse vice-kanselier Robert Habeck noemt de gedeeltelijke mobilisatie volgens persbureau Reuters „weer een slechte en verkeerde stap van Rusland”. De Duitse regering zal volgens hem „natuurlijk” bespreken hoe hierop te reageren.  De Tsjechische premier Petr Fiala noemt de aankondiging van Poetin een „verder bewijs dat Rusland de enige agressor is”. Rusland poogt de oorlog in Oekraïne hiermee „verder te laten escaleren”. Hij benadrukt dat het nodig is om Oekraïne te helpen. ”In ons eigen belang moeten we ermee doorgaan”.  Premier Mark Rutte (VVD) na afloop van de ministerraad vorige week.  Foto Bart Maat/ANP 						De zojuist door de Russische president Vladimir Poetin aangekondigde gedeeltelijke mobilisatie is volgens een adviseur van de Oekraïense president Volodymyr Zelensky „voorspelbaar”. Dat heeft de adviseur, Michajlo Podoljak, na de speech van Poetin woensdagochtend tegen persbureau Reuters gezegd.  Volgens Podoljak laat de gedeeltelijke mobilisatie zien dat de oorlog „niet volgens plan” verliep. De andere uitspraken van Poetin zijn retorisch, zegt Podoljak. Ze zijn „bedoeld om de schuld van de oorlog en de verslechterende economie van Rusland naar het Westen te verschuiven”.  De stafchef van de Oekraïense president Volodymyr Zelensky, Andri Jermak, schreef woensdagochtend op Twitter dat Rusland gedurende meer dan zes maanden oorlog haar doel niet kon bereiken. Dit gebeurde volgens hem dankzij „de moed van Oekraïne en de hulp van internationale partners”. Hij plaatste hierbij een foto waarop hij en andere stafleden van de Oekraïense regering een videocall houden met leden van de Intelligence Committee van het Amerikaanse Huis van Afgevaardigden.  						De Russische president Vladimir Poetin heeft woensdagochtend een gedeeltelijke militaire mobilisatie van de Russische bevolking afgekondigd. In een televisietoespraak beschuldigt Poetin „het Westen” ervan het Oekraïense volk tot „kanonnenvoer” te hebben gemaakt, zo melden internationale en Russische persbureaus. De maatregel zou nodig zijn om de oostelijke Oekraïense Donbas-regio te „bevrijden”. De gedeeltelijke mobilisatie begint direct deze woensdag - een decreet daartoe is al ondertekend. Zo’n 300.000 reservisten zullen de komende tijd worden opgeroepen om aan het Oekraïense front te vechten, zo lichtte minister van Defensie Sergej Sjojgoe na Poetin toe wat de mobilisatie precies inhoudt. Volgens het Amerikaanse Institute for the Study of War telt Rusland in totaal zo’n twee miljoen reservisten, al zijn weinigen van hen recentelijk getraind.  Poetin had in zijn toespraak ook enkele dreigementen voor het Westen klaar. Als Rusland wordt bedreigd, zullen „we alle middelen gebruiken die we hebben”. „Dit is geen bluf”, waarschuwde Poetin. „Degenen die ons proberen te chanteren met kernwapens, moeten weten dat de heersende winden in hun richting kunnen draaien.”  Haviken binnen Poetins regering zouden al langer aandringen op mobilisatie, omdat de oorlog in Oekraïne anders niet te winnen zou zijn. Volgens anderen is de maatregel juist een riskante stap, omdat ook jonge Russen uit grote steden als Moskou en Sint-Petersburg naar het front gestuurd moeten worden, wat tot maatschappelijke onrust kan leiden. De roep om  te mobiliseren klonk de laatste dagen luider door heroveringen die Oekraïne vorige week deed op door Rusland bezet gebied.  Dinsdag escaleerde de oorlog verder toen de autoriteiten van de regio Zaporizja en de zelfverklaarde volksrepublieken Loehansk en Donetsk en bekendmaakten tussen 23 en 27 september een referendum te organiseren over de vraag of deze gebieden bij de Russische Federatie moeten horen. Een soortgelijk referendum zal binnenkort waarschijnlijk in de zuidelijke regio Cherson worden georganiseerd. De verwachting is dat de uitslag van deze stembusgangen van tevoren vast staat en dat de pro-Russische autoriteiten in hun eigen voordeel zullen frauderen.  De aankondiging van de referenda werd dinsdag op de jaarlijkse Algemene Vergadering van de Verenigde Naties in New York door westerse wereldleiders afgekeurd. De Duitse bondskanselier Olaf Scholz noemde het „schijnreferenda”, Emmanuel Macron van Frankrijk sprak van een „tragische” situatie. Secretaris-generaal van de NAVO Jens Stoltenberg zag in de plannen „een nieuwe escalatie” door Poetin en stelde dat de zogenaamde stembusgangen in Oekraïne „geen enkele legitimiteit” zullen hebben.  Poetin zou zijn televisietoespraak van woensdagochtend aanvankelijk dinsdagavond hebben willen geven, maar om onbekende redenen werd deze uitgesteld. Mogelijk zou dat ermee te maken hebben gehad dat Poetin meer Russen wilde bereiken - ook degenen in het Verre Oosten voor wie het in de Moskouse avond al nacht was.  De Russische president Vladimir Poetin sprak woensdagochtend via televisie zijn volk toe. Foto Russische presidentiële persdienst/AP 						Westerse wereldleiders hebben afkeurend gereageerd op de Russische plannen om in bezette Oekraïense gebieden een referendum te houden. In de regio’s Donetsk, Loehansk, Cherson en Zaporizja zal gestemd worden over toetreding tot Rusland. Internationale leiders erkennen de referenda niet, die dinsdag door plaatselijke, door Rusland aangewezen leiders werden aangekondigd.  Het Witte Huis stelt dergelijke referenda en mogelijke uitslagen „ondubbelzinnig” te verwerpen. Veel wereldleiders zijn dinsdag in New York voor de Algemene Vergadering van de Verenigde Naties. De Franse president Emmanuel Macron noemt de referenda in Oost-Oekraïne een „provocatie” van Rusland. „Als het idee van het Donbas-referendum niet zo tragisch was, zou het bijna grappig zijn”, aldus Macron tegen verslaggevers in New York. De Duitse bondskanselier Olaf Scholz sprak van „schijnreferenda” en noemde de zet van Rusland onaanvaardbaar en in strijd met het internationaal recht. „Oekraïne het volste recht heeft om de integriteit en soevereiniteit van het land en zijn eigen democratie te verdedigen”, zei hij. Dat standpunt herhaalde Scholz later op dinsdag tijdens een ontmoeting met de Turkse president Recep Tayyip Erdogan. Erdogan zei dat Turkije zich zal blijven inspannen om de oorlog te beëindigen en ervoor te zorgen dat de oorlog op een „eervolle manier” beëindigd kan worden. NAVO secretaris-generaal Jens Stoltenberg ziet in de referendumplannen van Rusland een „nieuwe escalatie van de oorlog van Poetin”, zo schrijft hij op Twitter. „Deze schijnreferenda hebben geen enkele legitimiteit en veranderen niets aan de aard van de Russische agressieoorlog tegen Oekraïne.” Volgens hem moet de actie wereldwijd veroordeeld worden. Ook Ursula von der Leyen, voorzitter van de Europese Commissie, zei in New York dat Russische referenda in bezette Oekraïense gebieden onaanvaardbaar zijn. „We zullen de poging van Rusland om zijn illegale bezetting van Oekraïense gebieden te legitimeren nooit erkennen.”  Oekraïne ziet de actie van Moskou als een poging het moreel terug te winnen na grote verliezen op het slagveld. De regering in Kiev stelt dat de referenda niets zullen veranderen en roept op tot meer sancties tegen Rusland. EU-buitenlandchef Josep Borrell reageerde dat „Rusland en iedereen die betrokken is bij deze ‘referenda’ ter verantwoording zal worden geroepen”.

De Franse president Emmanuel Macron noemt de referenda in Oost-Oekraïne „provocatie” van Rusland.  Foto Ludovic Marin/AFP

 De Franse president Emmanuel Macron noemt de referenda in Oost-Oekraïne „provocatie” van Rusland.  Foto Ludovic Marin/AFP 						De autoriteiten in de door Rusland bezette zuid-Oekraïense regio Cherson hebben dinsdag besloten een referendum te houden over toetreding tot Rusland. Dat meldt Vladimir Saldo, hoofd van het Russische militaire bestuur van de regio, volgens het Russische staatspersbureau Tass op zijn Telegramkanaal.  Saldo gaat ervan uit dat de meeste inwoners van de regio voor toetreding tot Rusland zullen kiezen. „Ik ben er zeker van dat de Russische regering de resultaten van het referendum zal accepteren en de Cherson-regio zo volwaardig deel zal uitmaken van Rusland.” Hij verwees hierbij naar de „oproepen van openbare organisaties en inwoners van de regio” die tot dit besluit zouden hebben geleid.  Ook door Rusland gesteunde separatisten in de zelf uitgeroepen maar internationaal niet erkende ‘Volksrepubliek’ in de provincie Loehansk hebben dinsdag een referendum uitgeroepen. Dat meldt het Russische staatspersbureau RIA Novosti. Het referendum in Loehansk vindt plaats van 23 tot en met 27 september.  Ook de zelf uitgeroepen en internationaal niet erkende ‘Volksrepubliek’ in de provincie Donetsk wil dat de regio zo snel mogelijk door Rusland geannexeerd wordt. Volgens het Institute for the Study of War duidt de haast van deze bezette gebieden op paniek over het Oekraïense tegenoffensief dat tot nu toe succesvol is gebleken.  De stafchef van de Oekraïense president Volodymyr Zelensky, Andri Jermak, noemt de snelle referenda volgens persbureau AFP „een chantage van Moskou”, die gemotiveerd wordt door „de angst voor een nederlaag”. Volgens Jermak kan deze „dreiging” alleen met „geweld geliquideerd worden”.  Een koe in een weiland in de buurt van Mykolaiv in de regio van Cherson.  Foto Dimitar Dilkoff/AFP 						Het pro-Russische leiderschap in de zelfverklaarde maar internationaal niet erkende ‘volksrepublieken’ in de provincies Loehansk en Donetsk willen haast maken met referenda. Ze willen dat de gebieden in het oosten van Oekraïne zo snel mogelijk door Rusland worden geannexeerd, melden internationale persbureaus. Volgens het Amerikaanse Institute for the Study of War zijn de Kremlingezinde autoriteiten in paniek over het tot dusver succesvolle Oekraïense tegenoffensief.  Een voor Rusland geslaagd referendum in bezette gebieden kan de Russische koers in de oorlog doen veranderen. Het Kremlin heeft al vaker duidelijk gemaakt dat het aanvallen op Russisch grondgebied niet zal tolereren. Fantasieën over de inzet van tactische nucleaire wapens worden daarbij vrijelijk geuit, vooral in Russische staatsmedia. Mocht Rusland de separatistische gebieden met illegale referenda ‘inlijven’, kan het „zonder handboeien” op Oekraïense aanvallen op het gebied reageren, claimde de Russische propagandist Margarita Simonjan. De haast die de door het Kremlin gesteunde autoriteiten willen maken met referenda duidt volgens het Institute for the Study of War op paniek over het Oekraïense tegenoffensief. Actuele informatie over de ontwikkelingen aan de frontlinie is lastig te verkrijgen, maar het Oekraïense tegenoffensief is tot dusverre succesvol gebleken. Volgens Oekraïense autoriteiten zijn Oekraïense troepen inmiddels genaderd tot Lysytsjansk, dat in juli als laatste in de provincie Loehansk gelegen stad in Russische handen viel. Mocht het van snelle Russische referenda in illegaal bezette Oekraïense gebieden komen, is de kans klein dat die eerlijk verlopen. Bij het referendum op de Krim in 2014 stemde volgens de Russen bijna 97 procent van de inwoners voor aansluiting bij Rusland — iets wat met de demografische samenstelling van van het schiereiland onmogelijk lijkt. Hoewel er in de Donbas-regio voornamelijk Russisch wordt gesproken, heeft volgens een Oekraïense peiling 82 procent van de Oekraïners in bezette gebieden een negatieve houding ten opzichte van Rusland. Een verwoest winkelcentrum in de Oekraïense provincie Donetsk. Foto EPA/Joeri Kotsjetkov 						Rusland heeft maandag de kerncentrale van Pivdennoukrainsk in de zuidelijke regio Mykolajiv aangevallen, maar de reactoren zijn niet beschadigd en werken normaal, zei het Oekraïense staatskernbedrijf Energoatom maandag. Op 300 meter afstand van de reactoren van de energiecentrales vond een explosie plaats, aldus het energiebedrijf.  Door de explosie sneuvelden meer dan honderd ramen. De aanval heeft ook schade toegebracht aan een nabije waterkrachtcentrale en elektriciteitskabels. Volgens het energiebedrijf zijn er geen gewonden gevallen. Rusland heeft nog niet gereageerd op de aanval.  De kerncentrale is de op één na grootste van Oekraïne en neemt 10 procent van de nationale elektriciteitsproductie voor zijn rekening. De grootste kerncentrale van Oekraïne, Zaporizja, werd vorige week stilgelegd omdat de kerncentrale schade heeft opgelopen door beschietingen.  De kerncentrale in Pivdennoukrainsk in Oekraïne, op 350 kilometer afstand van Kiev.  Foto Sergey Dolzhenko  						Oekraïne bereidt een offensief voor om de steden Marioepol, Cherson en Melitopol te heroveren op Russische troepen, zei president Volodymyr Zelensky zondagavond laat in zijn dagelijkse videotoespraak. „Misschien lijkt het alsof er na een reeks overwinningen stilte is geweest, maar het is geen stilte”, zei hij over de afgelopen dagen. De nieuwe aanvallen zullen zich volgens Zelensky niet alleen richten op gebieden die Rusland sinds het begin van de invasie in februari heeft ingenomen, maar ook op het schiereiland de Krim, dat in 2014 door Rusland werd geannexeerd, en op gebieden in het oosten van Oekraïne die met steun van Rusland worden gecontroleerd door separatisten. „Omdat heel Oekraïne vrij moet zijn”, zei de president. Rusland controleert ondanks de verrassende opmars van het Oekraïense leger sinds het begin van deze maand nog altijd zo’n 125.000 vierkante kilometer grondgebied in het zuiden en oosten van Oekraïne, ongeveer een vijfde van het land.  Het tegenoffensief van Oekraïne concentreerde zich tot nu toe vooral op het gebied rond Charkov, maar de volgende doelen Marioepol, Cherson en Melitopol liggen een stuk zuidelijker. Melitopol wordt ook wel ‘de poort naar de Krim’ genoemd.

De Oekraïense president Volodymyr Zelensky tijdens een vlaggenceremonie op 14 september in de door het leger van Oekraïne heroverde stad Izjoem. Foto EPA/PRESIDENTIAL PRESS SERVICE

 De Oekraïense president Volodymyr Zelensky tijdens een vlaggenceremonie op 14 september in de door het leger van Oekraïne heroverde stad Izjoem. Foto EPA/PRESIDENTIAL PRESS SERVICE 						In dit blog doet NRC verslag van de oorlog in Oekraïne.||https://www.nrc.nl//nieuws/2022/09/18/oekraineblog-week-38-a4142262
2022-09-19||Twee maanden voor  het WK gaat   familietwist  Pogba’s nieuwe fase in||Mathias Pogba, de broer van de Franse stervoetballer Paul Pogba, is aangeklaagd in een onderzoek naar vermeende afpersing. Hij wordt verdacht van deelname aan een criminele organisatie en afpersing in een  bende. Er wordt een onderzoek naar hem en naar vier andere verdachten ingesteld. Paul Pogba, middenvelder bij Ju-ven-tus, zou  voor 13 miljoen euro zijn afgeperst. De 32-jarige Mathias, eveneens een profvoetballer en korte tijd als speler actief voor Sparta Rotterdam, meldde zich   woensdag zelf bij de Franse politie en werd toen opgepakt. Zijn advocaat Yassine Bouzrou liet aan  televisiezender BFM TV weten dat zijn cliënt „geen overtreding heeft begaan” en dat ze „de beslissing zullen aanvechten”.  Eerder deze maand opende een  officier van justitie van Parijs een onderzoek naar de veronderstelde afpersing van Paul Pogba, nadat hij had gezegd voor 13 miljoen euro te worden afgeperst door criminelen.  Mathias kondigde eind augustus in een videoboodschap op het sociale medium TikTok aan met „explosieve onthullingen” over zijn broer en over voetballer Kylian Mbappé te komen. Dergelijke ‘onthullingen’ zijn vooralsnog niet gedaan.  In Frankrijk wordt   in aanloop naar het WK Voetbal, eind dit jaar in Qatar, door aanhangers van de nationale ploeg  wel gevreesd dat de perikelen rond  Pogba de kansen van Les Bleus kunnen schaden. Niet alleen is het onzeker of Pogba, die kampt met  een blessure aan zijn meniscus, in Qatar in actie kan komen. Volgens zijn broer    is hij ook verwikkeld in „hekserij” en zou  hij onder anderen    Mbappé hebben laten vervloeken. ||https://www.nrc.nl//nieuws/2022/09/18/twee-maanden-voor-het-wk-gaat-familietwist-pogbas-nieuwe-fase-in-a4142270
2022-09-19||Diplomatie is in New York weer ‘contactsport’ – maar omgang met Russen is heikel|| Eén keer per jaar krijgen alle VN-landen de kans om 15 minuten de wereldgemeenschap toe te spreken in een spreekbeurtenmarathon die zeven dagen duurt en waarvoor honderden politici en diplomaten naar New York vliegen. Tijdens de pandemie was deze High Level Week verschrompeld tot een aaneenschakeling van videobrieven (2020), of vond ze in sterk afgeslankte vorm plaats (2021). Diplomatie, wel omschreven als een ‘contactsport’, kan op den duur niet zonder persoonlijke ontmoetingen. Deze week kan het weer  – en er is bepaald geen gebrek aan gespreksstof.  Een permanent lid van de VN-Veiligheidsraad heeft dit jaar immers het  Handvest met voeten getreden door een oorlog te beginnen tegen een buurland. Alsof dat nog niet genoeg was, maakt deze veto-macht (Rusland) zich ogenschijnlijk ook schuldig aan oorlogsmisdaden. Bovendien ontwricht de oorlog de mondiale energiemarkt en zorgt hij voor voedselschaarste. Wat in Odessa en Charkov gebeurt, heeft direct gevolgen voor de Global South. De Europese oorlog is een mondiaal probleem.  Tegelijk wekt het grote irritatie in ontwikkelingslanden dat het Westen wel oog én miljarden heeft voor Oekraïne, maar afspraken over klimaat en ontwikkeling niet nakomt. Ook tijdens Poetins oorlog dreigt in de Hoorn van Afrika hongersnood door droogte en gaat de zeespiegelstijging, die eilandstaatjes bedreigt, gewoon door. De wereld ligt niet op schema om doelstellingen voor duurzame ontwikkeling die in 2030 bereikt moeten zijn, te halen, bleek vorige week. De Oekraïne-oorlog is een probleem, maar niet het enige. De eerste reguliere jaarmarkt voor VN-diplomatie na de pandemie komt sputterend op gang. VN-baas António Guterres opent deze maandag een topconferentie over onderwijs. De voorbereiding kostte een jaar, er werden staatshoofden en regeringsleiders voor gestrikt, het is de finale van een  driedaags congres over jongeren die tijdens de pandemie in de knel raakten. Toen overleed koningin Elizabeth en werden veel wereldleiders in Londen verwacht.  Dinsdag geeft Guterres het startsein voor de spreekbeurten. De tweede spreker is altijd de Amerikaanse president, die dan de toon zet voor rest van de week. Maar Joe Biden is te laat terug uit Londen en spreekt pas woensdag. Nu spreekt Senegal op prime time. De oorlog in Europa is de laatste in een reeks plagen waarmee de VN zich de afgelopen jaren geconfronteerd zagen. Het laatste goeie VN-jaar was 2015, hoor je vaak in New York. Toen werden die nieuwe doelstellingen voor duurzaamheid afgesproken,  toen werden in Parijs baanbrekende afspraken gemaakt over het klimaat en kwam er, na tien jaar touwtrekken, een akkoord over het nucleaire programma van Iran. Het waren de nadagen van het tijdperk-Obama en op het hoofdkantoor van VN aan de East River heerste optimisme: samenwerking kán. Sindsdien gaat het bergafwaarts. De VS kozen Donald Trump tot president: geen vriend van internationaal overleg. Hij toog naar de VN met de boodschap dat elk land voor zichzelf moest opkomen, dat deed hij zelf immers ook. Aan de roeping van de VS als financier en beschermheer van de naoorlogse wereldorde  – waarvan de VN een cruciaal onderdeel zijn – had Trump geen boodschap. Ontwikkelingslanden ergeren zich dat het Westen  miljarden heeft voor Oekraïne, maar andere afspraken niet nakomt China vergaarde intussen in  relatieve stilte veel macht door zich systematisch als voortrekker van de ontwikkelingslanden te profileren. De VS, op hun beurt, verzetten zich steeds openlijker en harder tegen die Chinese opmars. Guterres zag al een VN voor zich die uiteenvalt in rivaliserende en elkaar blokkerende kampen.  Toen kwam de pandemie, die niet alleen het fysieke overleg blokkeerde, maar veel kwaad bloed zette in ontwikkelingslanden omdat het rijke Westen bij de vaccinverdeling vooral aan zichzelf dacht. De Wereldgezondheidsorganisatie (WHO) stelde vorige jaar het doel dat halverwege 2022 70 procent  van de bevolking gevaccineerd moest zijn. In juni hadden pas 58 van de 194 landen dat doel bereikt. De mondkapjes lagen nog niet in de prullenbak, of Poetin viel Oekraïne binnen. Wat hebben we aan een VN-Veiligheidsraad als ze niet voor veiligheid kan zorgen?, beet een getergde president  Zelensky dit voorjaar de diplomaten in New York toe. De wereld van 2022 is goed in confrontatie. De vraag is deze week of er nog ruimte is voor overleg, bijvoorbeeld op het gebied van klimaat. Vraag is ook wat de oorlog doet voor de altijd al moeizame verhouding tussen het rijke Westen en armere landen in Afrika en Azië. Een groot deel van de leden van de Algemene Vergadering kiest in de Oekraïne-oorlog liever niet tussen Rusland en het Westen.  Vladimir Poetin zelf komt deze week begrijpelijkerwijs niet naar New York voor een voorspelbaar onthaal op pek en veren. De Russische delegatie zorgde nog voor het nodige getouwtrek. Moskou wilde  56 man invliegen, maar de VS verleenden slechts 24 visa. Poetins trouwe spreekbuis, minister Sergej Lavrov van Buitenlandse Zaken, wordt in elk geval wel verwacht. Xi Jinping komt niet, ook al heeft China de VN hoog in het vaandel staan. Xi komt doorgaans maar ééns in de vijf jaar zelf naar New York. Poetin en Xi vlogen vorige week wel naar Oezbekistan voor een bijeenkomst van de Shanghai Cooperation Organisation (SCO), een overleg voor landen in Centraal-Azië. De bijeenkomst in Samarkand illustreert een handicap van de VN: het hoofdkantoor in New York behoort neutraal terrein te zijn, maar het voelt tóch als een thuiswedstrijd voor de Amerikaanse regering. Als je met de VS overhoop ligt, waarom zou je dan een Amerikaans feestje luister bijzetten? Voor Poetin, die al jaren naar alternatieve fora voor de VN zoekt, verliep de bijeenkomst onder vrienden in Samarkand nogal teleurstellend. De meeste mannen met wie hij  in Centraal-Azië om tafel zat, bleken  hem in de kwestie Oekraïne niet blind te steunen. Poetin  onderkende openlijk tegenover Xi dat China zich zorgen maakt over de oorlog en kreeg van de Indiase premier Narendra Modi te horen dat dit niet de tijd is voor oorlogen. Modi voegde er nog aan toe: zoals ik je telefonisch heb gezegd. Dat zijn diplomatieke oorvijgen zoals je ze maar zelden ziet.   Om leiders zo min mogelijk excuses te geven om ‘New York’ dit jaar over te slaan werden videoboodschappen verboden – thuiswerken is ook voor wereldleiders op zijn retour. Voor president Zelensky, die in Kiev  moeilijk gemist kan worden, werd een uitzondering gemaakt. Daartoe moest in de Algemene Vergadering een resolutie aangenomen worden: 100 landen stemden voor, 7 tegen en er waren 19 onthoudingen. Geen van de Centraal-Aziatische landen stemde met Rusland mee, Kazachstan stemde zelfs tégen Rusland. Het opzetje van Moskou-vazal Wit-Rusland om uit oogpunt van gelijke behandeling elk land het recht op een videoboodschap te gunnen, haalde het niet. Veel van de leden  kiezen in de Oekraïne-oorlog liever niet tussen Rusland en het Westen De omgang met Rusland is op de VN een heikele kwestie. Rusland werd herhaaldelijk veroordeeld en uit de Mensrechtenraad gezet. Ook wordt geprobeerd Rusland uit belangrijke interne VN-commissies te weren. Veel westerse VN-diplomaten hebben sinds de inval bovendien de instructie gekregen om geen contact te leggen met Russische collega’s. Als ze een bijeenkomst organiseren, zijn Russen niet welkom. Als ze een Russische uitnodiging krijgen gaan ze niet. Dat belemmert het handwerk en is ongewoon in een wereld die een aaneenschakeling is van vergaderingen, evenementen en recepties. Achter de schermen is de sfeer in de Veiligheidsraad naar verluidt behoorlijk verziekt, maar uit onderzoek van de ngo International Crisis Group (ICG) blijkt dat de oorlog de V-raad niet volledig heeft verlamd. Afgezien van resoluties over Oekraïne is het aantal resoluties dat werd aangenomen sinds 24 februari met dertig stuks vergelijkbaar met dezelfde periode vorig jaar. Het Westen, en dan met name Frankrijk, probeert te voorkomen dat Rusland alleen maar de wind van voren krijgt. Rusland is zuinig met zijn vetomacht en probeert zo nog enige invloed te behouden. Wel onthouden Rusland en China zich steeds vaker van stemming en blokkeren ze talloze kleine initiatieven. De oorlog verstoort het werk van de VN, concludeert de ICG, maar heeft het functioneren nog niet ingrijpend veranderd. ||https://www.nrc.nl//nieuws/2022/09/18/diplomatie-is-bij-de-vn-weer-contactsport-a4142282
2022-09-19||Voor Britse premiers was audiëntie bij de discrete koningin een verademing||Veertien Britse premiers versleet koningin Elizabeth in de zeventig jaar dat ze op de troon zat. Een vijftiende, Liz Truss, vroeg ze twee dagen voor haar dood nog een nieuwe regering te vormen. De eerste, Winston Churchill, dateerde nog ruimschoots uit de negentiende eeuw, uit 1874; Truss werd maar liefst 101 jaar later geboren. Met sommigen kreeg ze een hechte relatie, met anderen werd het nooit meer dan ‘een moetje’. Wekelijks togen al die premiers, twaalf mannen en twee vrouwen – als we Truss even buiten beschouwing laten – naar Buckingham Palace voor een audiëntie met hare majesteit. Zo’n gesprek over staatszaken duurde in principe een half uur, maar kon ook makkelijk uitlopen tot een paar uur. Het was zaak goed voorbereid te gaan, want premiers die hun huiswerk niet hadden gedaan, liepen bij de uitstekend geïnformeerde Elizabeth al snel tegen de lamp. Het waren volgens betrokkenen vaak bijzondere gesprekken, juist doordat beiden wisten dat ze plaatsvonden op basis van gegarandeerde vertrouwelijkheid. Een verademing ten opzichte van de slangenkuil waarin ze de rest van de week vaak vertoefden. Eindelijk een serieus gesprek met iemand die niet aast op je baan, verzuchtte Harold Wilson eens. „Je kunt volkomen, totaal openhartig, zelfs indiscreet zijn”, jubelde John Major in de jaren negentig. „Niets is verboden.” Ondanks die strikte vertrouwelijkheid is er door de jaren heen wel het een en ander naar buiten gesijpeld, door iets te loslippige premiers, maar ook door medewerkers. Ook uit contacten met andere stervelingen is duidelijk dat Elizabeth zich over het algemeen meer op haar gemak voelde met mannelijke leiders dan met vrouwen. Zo was de relatie met Margaret Thatcher, de eerste vrouwelijke premier,  nogal stroef. Als Thatcher wat aan de vroege kant in het paleis arriveerde, liet Elizabeth de ‘Iron Lady’ rustig een kwartiertje antichambreren. Hoewel ze elkaars professionalisme waardeerden, klikte het  niet geweldig tussen de vrouwen. De koningin hield van droge humor, geen deugd waarmee Thatcher rijkelijk was begiftigd. Elizabeth vond Thatcher soms ook te prekerig en ze stoorde zich, volgens mensen uit haar omgeving,  aan de wijze waarop de premier het groeiende ongemak in het Gemenebest over het Zuid-Afrikaanse apartheidsbewind negeerde. Volgens Thatcher was dit allemaal onzin. „Verhalen over botsingen tussen ‘twee machtige vrouwen’ waren natuurlijk te mooi om niet te verzinnen”, schreef ze spottend in haar memoires. Dat Thatcher ook de koningin niet onberoerd had gelaten, bleek uit het feit dat ze – in strijd met het protocol – de begrafenis van Thatcher, in 2013, bijwoonde. De enige bij wie ze dat ook had gedaan was bij Churchill. De koningin wees nadrukkelijk Blairs suggestie van de hand hem ‘Tony’ te noemen Niet met alle mannen boterde het  goed. Haar relatie met Tony Blair was moeizaam. De koningin, die  hechtte aan goede omgangsvormen, wees nadrukkelijk de suggestie van de hand hem ‘Tony’ te noemen. Ook stoorde het de vorstin dat Blairs vrouw Cherie een broek droeg en dat ze bij een van hun eerste ontmoetingen geen curtsey, de lichte kniebuiging voor een monarch,  had gemaakt. Bij zijn eerste audiëntie peperde Elizabeth de toen pas 43-jarige Blair ook diens onervarenheid in. „Je bent mijn tiende premier”, hield ze hem voor. „De eerste was Winston. Dat was voor u werd geboren.” Het was uitgerekend diezelfde onervaren Blair die de koningin en ‘The Family’ erop wees dat ze in het openbaar wat meer medeleven zouden moeten tonen na de dramatische dood van prinses Diana en de ongekende collectieve rouwuitbarsting van de Britse bevolking. De zaak drukte een stempel op Blairs relatie met de koningin, al zijn er ook bronnen die meldden dat de koningin Blair naderhand dankbaar was voor diens tussenkomst. Heel anders was haar relatie geweest met Churchill, in de jaren vijftig. De gevierde staatsman, zelf al 77 jaar oud, had aanvankelijk een beetje sceptisch gestaan tegenover zo’n onervaren staatshoofd. Maar al snel ontspon zich een soort vader-dochterrelatie tussen beiden. Volgens oud-politicus en historicus Roy Jenkins aanbad Churchill welhaast de jonge koningin. Dat gevoel was wederzijds. Toen Churchill in 1955 aftrad, schreef ze hem een brief hoezeer ze hem zou missen: „Het is nutteloos te pretenderen dat welke opvolger dan ook ooit in staat zal zijn de plaats van mijn eerste premier in te nemen.” Het was niet louter eenrichtingsverkeer van  premiers naar Buckingham Palace. Soms was de koningin ook te gast in de ambtswoning van de premier, in Downing Street. Bij haar zilveren jubileum bood de toenmalige premier James Callaghan haar een diner aan, waarbij Elizabeth een zilveren theepot cadeau kreeg. Die gift viel in goede aarde. „Oh, ik ben zo blij dat u niet het geschenk van de heer Disraeli [destijds premier, red] aan koningin Victoria hebt herhaald”, zei ze. „Hij gaf haar een schilderij van zichzelf.” De hartelijkheid van de relatie werd niet per se door afkomst bepaald. Met Harold Wilson, haar eerste premier die geen upper class-achtergrond had, kon ze het uitstekend vinden. Met David Cameron daarentegen, nota bene verre familie van de koningin, bleef de verhouding koeltjes. Cameron beging de faux pas tegenover de New-Yorkse burgemeester Michael Bloomberg te laten vallen dat de koningin „spinde van genoegen”, toen hij haar belde om te zeggen dat de Schotten bij het referendum van 2014 tegen onafhankelijkheid hadden gestemd. Blozend bood Cameron zijn excuses aan. Over haar relatie met Boris Johnson is nog weinig bekend. Wel gaf ze hem toestemming, nadat hij bijna was bezweken aan Covid-19, om te wandelen en te joggen in de paleistuinen om zo weer op krachten te komen. Correctie (19 september 2022) Jacqueline Kennedy was niet de vrouw, maar de schoonzuster van Robert Kennedy. In de fotoserie bij dit artikel is dat aangepast.||https://www.nrc.nl//nieuws/2022/09/18/op-audientie-bij-de-discrete-koningin-was-een-openhartige-verademing-a4142274
2022-09-19||De meest geoefende begrafenis van de 21ste eeuw||Anderhalve week na haar overlijden en na een lange reeks ceremoniële plechtigheden nemen de Britten deze maandag definitief afscheid van koningin Elizabeth. Van minuut tot minuut ligt hiervoor een uitgebreid draaiboek klaar. Om 11.44 uur (10.44 uur Engelse tijd, dit artikel houdt verder Nederlandse tijden aan) wordt de kist weggehaald uit Westminster Hall in Londen, waar de koningin sinds woensdag lag opgebaard. Vele duizenden Britten hebben haar daar de laatste eer bewezen. Acht minuten later wordt de kist de naburige Westminster Abbey binnengedragen, waar de begrafenisdienst stipt om 12.00 uur begint. De dienst wordt door zo’n tweeduizend genodigden bijgewoond, onder wie tal van staatshoofden. Onder hen de Amerikaanse president Biden en het Nederlandse koningspaar, en  ook prinses Beatrix. Sommige staatshoofden zijn niet uitgenodigd, zoals de Russische president Poetin. Wel  is de omstreden Saoedische kroonprins Mohammed bin Salman uitgenodigd om de dienst bij te wonen. Sommige staatshoofden zijn niet uitgenodigd, zoals Vladimir Poetin De dienst eindigt om 12.55 uur met de ‘Last Post’, gevolgd door twee minuten stilte, niet alleen in Westminster Abbey, maar in het hele land. Om 13.00 uur wordt de kist op een affuit geladen, die door 142 matrozen van de marine enkele kilometers zal worden voortgetrokken tot Wellington Arch, de triomfboog op de hoek bij Hyde Park. Het is dezelfde affuit die werd gebruikt na de dood van koningin Victoria, in 1901, en sindsdien voor alle overleden Britse vorsten. Koning Charles, zijn zoons William en Harry, zijn zus Anne en broers Andrew en Edward lopen mee in deze processie. Camilla en de andere vrouwen worden per auto vervoerd. Bij Wellington Arch wordt de kist om 14.00 uur overgeladen in een lijkwagen. Rond 16.00 uur arriveert deze bij Windsor Castle, naar verluidt het meest geliefde van Elizabeths paleizen en kastelen. Het laatste deel gaat daar  weer in processie, onder meer langs een militaire erewacht. Opnieuw lopen de koning en diens zoons mee. Een uur later begint een tweede begrafenisdienst in St. George’s Chapel, ditmaal voor familie en personeel dat met Elizabeth heeft gewerkt, in totaal zo’n achthonderd mensen.  Rond 20.30 uur wordt Elizabeth ten slotte in besloten kring bijgezet in de King George VI Memorial Chapel, deel van de St. George’s Chapel. Hier werden  ook haar vader en moeder bijgezet, evenals Elizabeths zuster Margaret. De BBC zendt de opeenvolgende ceremoniën uit, op de bijzetting in besloten kring na. Ook de NOS zendt de plechtigheden goeddeels uit vanaf 11.00 uur. 

||https://www.nrc.nl//nieuws/2022/09/18/elizabeth-op-dezelfde-affuit-als-victoria-a4142275
2022-09-19||Pakistanen door watersnood in tenten of in de berm: ‘Ik was bang dat het water ons zou overvallen’||Water gutst over het asfalt van de Indus Highway, de belangrijkste snelweg van de Pakistaanse provincie Sindh, bij het stadje Sehwan. Het klotst tegen een pompstation, een wegrestaurant is gesloten. Moussa (53) heeft zijn broekspijpen opgerold en kijkt uit over een enorme watermassa, waarvoor hij twee weken geleden zijn huis in het dorpje Azari ontvluchtte. „Op de dag dat we echt weg moesten, kon ik niet eens zien vanwaar het water onze huizen binnenstroomde”, vertelt hij. „Het was eng, onberekenbaar. Zelfs toen we met de handkar onderweg waren, was ik nog bang dat het ons in de rug zou overvallen.” De tweehonderd huizen in zijn  dorp zijn volledig verzwolgen. Tien gezinnen liepen samen tien kilometer naar Sehwan, een middelgrote stad waar sinds begin september tienduizenden mensen zijn aangekomen. In heel Pakistan zijn meer dan dertig miljoen mensen direct getroffen door de grootste watersnood die het land ooit heeft getroffen. Volgens autoriteiten stond een derde van het land  onder water. De verkeersader die door Sindh loopt, werd de afgelopen weken geteisterd door regenwater uit de extreme moesson, overstroomd door overtollig water uit de lokale afvoersystemen, of bedreigd door de gezwollen rivier waarnaar ze is vernoemd. Het asfalt blijkt het enige toevluchtsoord te zijn voor veel ontheemden, die schamele beschuttingen in de berm hebben gebouwd, met de dekens en bamboe stelten die ze wisten mee te grissen, op de vlucht voor het water. Vorige week heerste angst over het lot van Sehwan. De stad ligt in de buurt van het Mancharmeer, het grootste zoetwaterreservoir van Pakistan dat uit zijn voegen dreigde te barsten. De resulterende vloedgolf zou, zo werd gevreesd, honderdduizenden mensen bedreigen. Besloten werd  de dijk die om het reservoir ligt op meerdere plekken te doorbreken om het water te laten weglopen. Met die gecalculeerde overstroming werden grotere steden gespaard. In  kleinere dorpen dichter bij het reservoir, zoals Moussa’s Azari, kreeg het water wel de ruimte. Sehwan lijkt nu direct aan de oevers van het Mancharmeer te liggen. „Onze belangrijkste bezittingen hebben we naar het treinstation gebracht, dat ligt hoger. Hopelijk blijven ze zo goed bewaard”, vertelt Moussa’s buurman. Zijn blik dwaalt van de Highway af over de watermassa; alleen aan de hand van de elektriciteitspalen is te zien waar de spoorlijn ligt. De formele kampementen blijken karig: geen rantsoenen, geen muggennetten voorradig Voor de geplande doorbraken werden in dit gebied 135.000 mensen geëvacueerd, maar niet alle dorpelingen wilden uitwijken naar Sehwan. Zo’n vijfduizend mensen zijn in de ondergelopen nederzettingen gebleven, schatten lokale autoriteiten. Zij worden door de lokale afdeling van de Rampenautoriteiten bijgestaan: vanaf de dijk varen dagelijks motorbootjes af en aan over het overstroomde gebied. „Niet over het Mancharmeer dus, maar aan de andere kant”, stelt een legercommandant die geen naam wil geven, maar wel een toelichting  op de reddings- en hulpwerkzaamheden. „Vorige week haalden we dagelijks negenhonderd mensen uit hun huizen. Zij waren te oud, of ziek, om op het water te blijven. Maar nu zijn er mensen die niet weg willen. Als hun huis droog is, willen zij op hun eigendommen passen.”  Gebouwen omringd door overstromingen in de stad Sohbat Pur in de zuidwestelijke provincie Baluchistan van Pakistan, eind augustus.  Foto Zahid Hussain / AP Om een oogje in het zeil te houden, heeft de 48-jarige Abdul Sattar verderop op de smalle, verharde dijk een uitkijkpost opgezet. Vanonder een afdakje heeft hij zicht op de vier ondergelopen stenen woningen die hij samen met zijn broers en hun gezinnen betrekt. De vrouwen en kinderen zijn naar familie in de stad gebracht – maar hun land en huizen willen de mannen niet achterlaten. „Ik moet in de gaten houden wanneer we weer aan het werk kunnen. Dat gaat nog weken duren. Als we november halen en de grond weer droog is, kunnen we tarwe gaan zaaien. Daar hopen we op.” Werd de acute watersnood in enkele weken veroorzaakt, deze ramp zal nog maanden gevolgen hebben voor Pakistan. De getroffen provincies, naast Sindh ook Punjab en Beloetsjistan, vormen een graanschuur voor het land. Al zakt het water rondom Sehwan langzaam, de akkers zijn niet gered met een lager peil. Ontheemden rekenen daarom op „maanden” wachttijd, zegt de twintigjarige Zeba Menon. Ze werkt als dagloner voor een landeigenaar bij het dorp Mehar, dat ook te maken had met de vloed uit Mancharmeer. In twee weken tijd verkaste ze tweemaal, met haar man en twee jonge kinderen. Ze verkocht haar sieraden om het transport te betalen. Haar mooiste hoofddoek, een felgele lap stof met een motief van zilverdraad, heeft ze gehouden. „Ik wikkel de jongste erin, tegen de zon.” Het gezin kwam afgelopen week terecht in een nieuw opvangkamp aan de rand van Hyderabad, de tweede stad van Sindh. Het districtsbestuur overziet de opzet van tientallen formele kampementen, al blijken die karig: behalve een noodhulppost en dagelijks gekookte maaltijden kan de ontheemden weinig worden geboden. De belangrijkste medische hulp bestaat uit het uitvoeren van dengue- en malariatests, maar er zijn geen muggennetten. Toch ziet Zeba geen andere optie. „Ik heb pas weer een baan als de volgende oogst van het land kan. Wanneer dat is? Januari? We moeten de winter doorkomen.” Haar man heeft de felblauwe canvas tent verlaten en gaat in de stad op zoek naar werk. De provinciale minister voor informatie, Sharjeel Menon, vatte de op drift geraakte bevolking in drie categorieën samen: „Mensen blijven bij hun huizen, ze vestigen zich tijdelijk op de weg, of ze komen naar een opvangkamp.” Door die spreiding is het lastig overzicht te krijgen. De formele hulpverlening, bleek uit zijn persconferentie tussen de tenten, is vooral een zaak van de lokale autoriteiten. Daarbij moeten kritische journalisten, die hem vragen naar de trage reactie, bovendien goed begrijpen dat tussen de getroffen provincies nog geschillen bestaan over de juiste prioriteiten. Ondertussen klaagden internationale hulporganisaties dit weekend dat zij geen toegang krijgen tot Pakistan.  Een ontheemde familie loopt op 15 september langs een spoorbaan door overstroomd gebied bij het dorp Sehto, aan de rand van het Pakistaanse Sehwan.  Foto Akhtar Soomro / Reuters||https://www.nrc.nl//nieuws/2022/09/18/pakistanen-door-watersnood-in-tenten-of-in-de-berm-ik-was-bang-dat-het-water-ons-zou-overvallen-a4142284
2022-09-19||Met  opgefriste herhaalprik de winter in||Het einde van de coronapandemie komt in zicht, meldde de wereldgezondheidsorganisatie WHO vorige week. Nog niet eerder sinds het begin van de uitbraak in 2020 was WHO-leider Tedros Adhanom Ghebreyesus zo optimistisch. Maar we zijn er nog niet, benadrukte hij. Het virus is niet weg, landen moeten het blijven bestrijden en voorbereid zijn op nieuwe oplevingen. Zo wint in India de Omikronsubvariant B2.75 terrein.  In Nederland kunnen de eerste mensen daarom vanaf maandag bij de GGD’s een herhaalprik halen met de recent goedgekeurde vernieuwde coronavaccins. Die beschermen beter tegen de Omikronvariant. Wat is er vernieuwd in deze vaccins en voor wie is een herhaalprik nuttig? Vier vragen over de nieuwe vaccins. 1 Wie mogen de herhaalprik halen? Allereerst ouderen en kwetsbaren – voor hen wordt het de vijfde prik. De komende weken krijgen alle 60-plussers een uitnodiging, en zorgpersoneel met patiëntencontact. Vanaf begin oktober nodigen huisartsen 60-minners uit die een verhoogd risico op ernstige Covid-19 lopen. Daarna kan iedereen vanaf 12 jaar die dat wil een prik halen – voor iedereen onder de 60 jaar is dat de vierde prik die wordt aangeboden. Er moet minstens drie maanden zitten tussen de laatste vaccinatie of coronabesmetting en de herhaalprik, voor een beter boostereffect. 2 Wat zit er in de aangepaste vaccins? Zowel producent Moderna als Pfizer/BioNTech hebben hun bestaande vaccins zó aangepast dat ze een betere afweerreactie opwekken tegen Omikron, de coronavirusvariant die nu vrijwel alle besmettingen veroorzaakt. Omikron is veel besmettelijker en sterk veranderd ten opzichte van het originele virus uit Wuhan, waarop de bestaande vaccins zijn gebaseerd. Hierdoor beschermen die minder goed dan aan het begin van de pandemie. De nieuwe vaccins zijn zogeheten bivalente vaccins. Ze bevatten stukjes genetische code (mRNA) van het spike-eiwit van de originele virusstam, en daarnaast ook van de Omikronsubvariant BA.1 óf van de subvarianten BA.4 en BA.5 (die hebben identieke spike-eiwitten). Dat is niet ongebruikelijk, griepvaccins bevatten vaak materiaal van vier verschillende virusvarianten. In totaal zit er evenveel mRNA in als in de originele vaccins. Voor het overige zijn ze identiek aan de originele vaccins.  In Nederland zijn inmiddels vrijwel alle coronabesmettingen nu met de subvariant BA.5, maar de vernieuwde vaccins tegen die subvariant zijn nog niet geleverd, alleen die met BA.1. Zowel de bivalente vaccins tegen BA.1 als die tegen BA.4-5 worden gebruikt, laat een woordvoerder van het RIVM weten. „Er is geen verschil in werkzaamheid gerapporteerd tussen die twee, en we willen zo snel mogelijk starten met vaccineren, dus we beginnen nu met wat er is. Van al deze vaccins verwachten we een verbetering van de afweer.”   3 Waarom is een herhaalprik nodig? Antistoffen die je na een infectie of vaccinatie aanmaakt, verdwijnen na verloop van tijd uit het bloed. Na een herhaalprik is die eerste linie van de afweer, de antistoffen, weer voor langere tijd verhoogd. Hoe meer antistoffen, hoe sneller je het virus na een besmetting opruimt. Daarnaast wordt ook de tweede linie, de geheugencellen en andere cellulaire afweer, weer wat sterker. Die is vooral belangrijk voor de bescherming tegen ernstige ziekte. De vernieuwde vaccins versterken beide verdedigingslinies tegen Omikron. „Je krijgt niet alleen meer verschillende antistoffen en immuuncellen, maar ook de kwaliteit verbetert”, zegt vaccinoloog Cécile van Els van de Universiteit Utrecht en het RIVM. „Dat sluit naar verwachting ook beter aan op mogelijke nieuwe varianten.”  De bijwerkingen van de vaccinatie zijn vergelijkbaar met die van eerdere vaccins, en meestal kortdurend. Voor de samenleving is het gunstig als de afweer van de hele bevolking zo goed mogelijk is. Zo kan het virus minder makkelijk rondgaan, en worden er minder mensen ziek. Dat beperkt ook het ziekteverzuim op een toch al krappe arbeidsmarkt. Van Els: „Je tilt er een heel land mee over de winter heen.” 4 Welke afwegingen zijn er om de prik wel of niet te nemen? Voor ouderen en voor mensen met een zwak immuunsysteem is het  verstandig om de afweer op te frissen, omdat zij meer kans hebben op een ernstig verloop van de ziekte. Ook wie samenleeft of werkt met kwetsbare mensen kan met een herhaalprik het risico beperken dat zij een ander besmetten. Andere mensen kunnen meewegen hoeveel immuniteit ze hebben opgebouwd, of ze er tegenop zien om Covid-19 of langdurige covid te krijgen, en wat hun eerdere ervaring met de vaccinatie was. Wie gezond is en al twee of drie prikken heeft gehad, én dit jaar ook al eens Covid-19 had, heeft waarschijnlijk nog voldoende afweer. „Na alleen drie prikken ben je nog altijd goed beschermd tegen ernstige ziekte, maar wel iets minder tegen ziekte door Omikron. De herhaalprik vijzelt niet alleen die bescherming tegen ernstige Covid-19 weer op, maar ook die tegen infectie, milde ziekte, en een beetje tegen het doorgeven van het virus”, zegt Van Els. Daarom is een herhaalprik voor de meeste mensen nog steeds nuttig. Wie veel last van bijwerkingen had na de eerdere vaccinaties zal wellicht deze liever aan zich voorbij laten gaan. Van Els raadt aan om dan te overleggen met de huisarts. Mensen die liever geen vaccin van Pfizer of Moderna willen maar wel hun immuniteit willen opvijzelen kunnen het vaccin van Janssen krijgen, laat een woordvoerder van het RIVM weten. Andere vaccins zijn op dit moment nog niet goedgekeurd voor gebruik als booster. Mensen die twijfelen kunnen hun vragen bespreken met een deskundige, zoals de huisarts, of met iemand van de Twijfeltelefoon.   
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/18/met-opgefriste-herhaalprik-de-winter-in-a4142276
2022-09-19||Column | Op naar een babyvrij Instagram||De meeste kinderen zijn een paar uur oud als ze met hun koppies op het publieke Instagram-account van papa of mama verschijnen. Ik snap wel waarom. Ouder worden is een groot geluk en je kind het schattigste wezen op aarde. Dat wil je delen. Maar babylief heeft geen toestemming voor de foto gegeven en kan dat ook niet.   Sinds ik zeven jaar geleden zelf vader werd, wind ik me enorm op over deze tegenstrijdigheid. Ik besloot om toch maar eens in de telefoon te klimmen om bij juridische experts te checken of deze verontwaardiging terecht is.  Deskundige nummer één is  Simone van der Hof. Zij is hoogleraar Recht en de Informatiemaatschappij en stelt dat je als ouder „toch wel wat uit handen geeft door kinderen zo online te zetten”. Zo kunnen peuterfoto’s prima pestmateriaal zijn tijdens de kwetsbare tienerjaren. Bovendien belanden foto’s van  jonge kinderen in online netwerken van kindermisbruikers. De politie waarschuwde daar deze zomer nog voor.  Van der Hof: „Je krijgt die foto’s nooit meer van het dark net af.”  Dat zijn twee voorbeelden van worst-case-scenario’s waar je als kind misschien nog aan weet te ontsnappen. Maar waar je vrij zeker van kunt zijn, is dat kinderfoto’s gearchiveerd worden door bedrijven die zich daarin specialiseren. Dat stelt juridisch expert nummer twee: jurist Ot van Daalen. Hij is privacy-expert en vertelt dat bedrijven als Clearview met geavanceerde gezichtsherkenning profielen opstellen van iedereen die met een foto online staat. „Ik vind het niet heel vergezocht dat je in de toekomst aan de hand van een babygezicht kunt extrapoleren hoe deze er als volwassene uit komt te zien.”  En dan is er nog de morele overweging: gun je kind anonimiteit tot het zelf kan besluiten deze op te heffen. Het is niet vanzelfsprekend dat kinderen net als hun ouders met een foto op Instagram willen. Daarom moeten we hen beschermen tegen ouderlijke deeldrift. Als je de privacywetgeving erop naslaat, stuit je op iets geks. Kinderen onder de zestien vallen onder ouderlijk gezag. De ouder hoort in hun belang te handelen. Maar bij het publiceren van kinderfoto’s botsen er twee belangen. Dan moeten ouders het belang van het kind (privacy) afwegen tegen hun eigen belang (likes).  Zo kan het gebeuren dat influencer-ouders besluiten hun kinderen te exploiteren door ze te fotograferen voor een gesponsorde post van een draagdoeken-fabrikant. In het Internationaal Verdrag inzake de Rechten van het Kind staat dat bij elke activiteit met impact op kinderen het belang van het kind voor moet gaan. Elke publiekelijke kinderfoto zie ik als een schending hiervan. Verbieden dus! Toch even checken bij de experts of dat niet een te grote ingreep is op het privéleven van burgers. Van Daalen: „Omdat het om kinderfoto’s op open accounts gaat, kun je het zien als publieke uitingen. Dan speelt dat argument minder.” En de vrijheid van meningsuiting dan? Van Daalen: „Kinderen zijn extra kwetsbaar dus die moeten we beter beschermen. Daarom weegt de vrijheid van meningsuiting minder zwaar. Je kan immers ook op een andere manier laten weten dat je blij bent met je kinderen.” Bijvoorbeeld door je account op privé te zetten, adviseert Van der Hof, en je kinderen daar onherkenbaar in beeld te brengen. Want zelfs het achterhoofd van je baby is nog steeds heel schattig toch?||https://www.nrc.nl//nieuws/2022/09/18/op-naar-een-babyvrij-instagram-a4142261
2022-09-19||Column | Kleedkamersluiper||Blijkt dat Marc Overmars een kleedkamersluiper was, net als Donald Trump, die begaf zich ook op de sloffen van zijn macht in kleedkamers van vrouwen. Marc sloop door de fysioruimte. Drie Ajax-vrouwen   vertelden dat vrijdag in Het Parool. Hij heeft aan tenminste één speelster gezeten. Dat is de wereld waarin vrouwen leven. Op de tafel van de fysio liggen en rekening moeten houden met de mogelijkheid dat een directeur voetbalzaken binnenkomt en je gaat betasten. Ontspan. Zondag speelde Ajax in Alkmaar tegen AZ. Ik koesterde een vonkje hoop dat mannen bij Ajax, of dat nu supporters of spelers waren, een gebaar naar deze speelsters zouden maken. Hen zouden laten weten: we hebben het gehoord, we vinden het verschrikkelijk, we steunen jullie. Dat er misschien een vlag zou wapperen met de tekst: ‘Geen kleedkamersluipers bij Ajax!’ Of simpelweg: ‘Hou vol, vrouwen’. Ik zocht de tribunes af. Toen Overmars vertrok, hing daar een vlag met zijn gezicht erop. Met weinig aanpassingen konden ze daar een spandoek van maken om steun te betuigen aan de vrouwen. Er was geen spandoek. Misschien dat na afloop een speler zijn support  voor de vrouwen zou uitspreken, dacht ik. Dat doen ze moeiteloos als een mannelijke collega iets naars overkomt. Wanneer er thuis wordt ingebroken, bijvoorbeeld. Wat ook heel erg is. In de documentaireserie Op weg naar de top zien we ‘Mister Ajax’ Sjaak Swart volmondig weigeren iets over de Overmarskwestie te zeggen. Zo gaat dat vaak: als een machtig man gepakt wordt op grensoverschrijdend gedrag, laten andere mannen zich voorzichtiger uit over de man dan over zijn mogelijke slachtoffers. De rijen worden gesloten alsof mannen en vrouwen tegenstanders zijn, zelfs binnen dezelfde club. In die rijen lijken ze te vergeten dat wanneer je een vrouw beschadigt, je ook de mannen knakt die achter haar staan.  In bovengenoemde documentaire komen ook vaders van voetballende meisjes voorbij. Een van hen heeft alle voetbalschoenen van zijn dochter bewaard, tot ze een schoensponsor kreeg. Toen werden het te veel schoenen. De eerste piepkleine kicksen houdt hij vertederd in zijn grote handen. Een andere vader ging helemaal naar Finland om het mogelijke debuut van zijn dochter niet mis te lopen. Ze werd niet opgesteld, maar hij zou het zo weer doen, want het risico haar debuut te missen is onaanvaardbaar. Als het voor mannen te moeilijk is om op te komen voor door mannen benadeelde vrouwen, kunnen ze misschien focussen op de vaders en broers van die vrouwen. Misschien kan de gedachte aan die medemannen supporters ertoe brengen een mooi spandoek te maken. Omdat het voor voetbalvaders, -broers en -opa’s hartbrekend is als hun kleine meid in de safezone van de club door een directeur bepoteld wordt en geen man daar zijn bek over opentrekt. Over de vrijdag bekendgemaakte sluiproutes van Overmars werd rond AZ-Ajax niks gezegd. Dat speelsters in de fysioruimte betast konden worden, leek bij FC Noordpool te zijn gebeurd. Op de tribunes geen spandoek, van de spelers geen woord van steun. Het bleef stil aan de overkant. Ajax verloor terecht, maar niet alleen van AZ.||https://www.nrc.nl//nieuws/2022/09/18/kleedkamersluiper-a4142263
2022-09-19||Rvc grijpt in bij PSV, dat op zoek moet naar een nieuwe technisch directeur||Wie is er eigenlijk de baas bij PSV? Die vraag waart  rond in Eindhoven nadat  John de Jong afgelopen vrijdag zijn functie neerlegde en PSV zondag zonder de technisch directeur  met 4-3 van Feyenoord won.   De Jong  is het  slachtoffer geworden van een machtsstrijd waarbij de raad van commissarissen (rvc) onder leiding van miljardair  Robert van der Wallen – groot geworden met BrandLoyalty,   marktleider in spaaracties voor supermarkten –  stevig aan de touwtjes trekt.  Algemeen directeur Marcel Brands gaf zaterdag  in een toelichting voor de media aan  dat hij nog wel mogelijkheden had gezien om verder te gaan met De Jong. „John zag het zelf niet meer zitten”, vertelde Brands. „Ik had wellicht hetzelfde gedaan.” Brands is  als opvolger van Toon Gerbrands het gezicht van het nieuwe PSV, dat serieus de concurrentie met Ajax moet aangaan. Gerbrands maakte in februari  van dit jaar  bekend na het seizoen op te stappen. Voor de buitenwereld kwam diens vertrek  totaal onverwacht. Zeker omdat Gerbrands nog tot  2025 onder contract stond.  Voor Van der Wallen was het minder verrassend.     Brands, van 2010 tot 2018 technisch directeur  bij PSV,  werd aangewezen als de nieuwe leider van de directie. Kort daarop werd  Ruud van Nistelrooij als trainer benoemd. De rvc heeft met de aanstelling van Brands als algemeen directeur de  invloed op het beleid van PSV   willen vergroten, want de  zorgen van de commissarissen waren groot. PSV slaagde er de afgelopen jaren, ondanks investeringen van met name het Brabantse bedrijfsleven, niet in het gat met Ajax te dichten. Sportief noch financieel. Al riep John de Jong in juli nog dat PSV zelfs „over Ajax heen wilde”.    Het tegenovergestelde gebeurde. Ajax speelt dit seizoen  Champions League en verdiende  111 miljoen euro  op de transfermarkt.  PSV staat in de Europa League met een positieve transferbalans van 4,5 miljoen euro. PSV was er door de uitschakeling  in de play-off van de Champions League, door Rangers FC,  zelf verantwoordelijk voor dat er nóg meer geld vanuit de marketingpool van  de UEFA naar Ajax gaat.  Dat de uit Eindhoven vertrokken Duitse coach Roger Schmidt zich met Benfica wél wist te kwalificeren voor de Champions League, maakte het voor PSV nog pijnlijker. Want de  ambities zijn groot in Eindhoven.  Wie het jaarverslag van de club leest, weet dat de rvc  een jaar geleden  al nadrukkelijk met de vuist op tafel sloeg. De financiële huishouding van PSV  stond door de  gevolgen van de coronapandemie van alle kanten onder druk. Bovendien werd een verlies geleden van 22,8 miljoen euro,  en dat betekende een halvering van het eigen vermogen. De rvc wilde van de directie „een niet-vrijblijvend plan” waardoor herstel van het eigen vermogen zou optreden.      Het sportieve plan van  Brands, De Jong en Van Nistelrooij om met behoud van spelers als Ibrahim Sangaré en Cody Gakpo kwalificatie voor de Champions League af te dwingen,  mislukte. Dat vervolgens een verkoop van Sangaré of Gakpo – of allebei –   niet doorging, was in de ogen van de rvc  een  dure misser te veel.  PSV liep  circa 80 miljoen euro mis  (40 miljoen uit de Champions League en 40 miljoen transfergeld). Het vertrouwen in De Jong werd opgezegd, waarna de  technisch directeur  vrijdag de eer aan zichzelf hield.    Het was aan Marcel Brands de taak om aan de  buitenwacht uit te leggen wat er aan de hand was. De directeur liet weten achter het beleid van zijn technisch directeur te staan, maar wilde zich niet solidair tonen met De Jong.  Het is niet voor het eerst dat een machtsstrijd binnen PSV tot een bestuurlijke crisis leidt. Aan het begin van deze eeuw riep de club, na het instorten van de transfermarkt, spelersfondsen in het leven.  De investeringen  kwamen voor 50 procent voor rekening van PSV en de andere helft voor die van  zakenlieden, onder wie een aantal commissarissen. Toen het misliep, wilden  externe financiers  hun investering omzetten in leningen. En daarbij werden ze gesteund door de rvc . De toenmalige voorzitter Harry van Raaij maakte pas jaren later een einde aan de constructie. PSV heeft sinds het vertrek van Van Raaij in 2004 met Rob Westerhof, Frits Schuitema, Jan Reker,  Tiny Sanders, Toon Gerbrands en Marcel Brands al zes opvolgers gehad. De laatste vier functioneerden als algemeen directeur in plaats van onbezoldigd voorzitter, zoals Van Raaij was. Het geeft aan hoezeer de tijden zijn veranderd.  Brands moet nu laten zien dat hij de juiste man is om  PSV te leiden.  Als  oud-voetballer  had hij in ieder geval de  kwaliteiten om bij PSV acht jaar lang  succesvol te zijn als technisch directeur.   Brands neemt voorlopig de  taken van John de Jong waar, maar gaf aan zelf niet  als ‘td’  terug te keren. „We gaan op zoek naar een opvolger.” ||https://www.nrc.nl//nieuws/2022/09/18/rvc-grijpt-in-bij-psv-dat-op-zoek-moet-naar-een-nieuwe-technisch-directeur-a4142259
2022-09-19||Op het veld is er opluchting bij PSV na zege op Feyenoord||De  bestuurlijke crisis sloeg niet over op het elftal van trainer Ruud van Nistelrooij. PSV speelde  zondagmiddag met een  overwinning (4-3) tegen Feyenoord het chagrijn binnen de burelen weg. De aanhang van PSV vierde de zege in het  sfeervolle Philips Stadion als een grootse overwinning. En dat was het met name in moreel opzicht ook voor de technische staf, de spelers en de fans van de Eindhovense club. „De zege was in alle opzichten welkom”, stelde Van Nistelrooij. „Dit was onze beste wedstrijd als het gaat om het veldspel van PSV.”       De strijd tussen PSV en Feyenoord was een duel tussen twee ploegen die vol ambitie aan een nieuw seizoen  begonnen. PSV hoopte met de nieuwe trainer Van Nistelrooij en het grotendeels in stand houden van de selectie de aanval op Ajax te openen. Bij Feyenoord kreeg Arne Slot de opdracht met  een vrijwel geheel vernieuwde selectie zichzelf te overtreffen.    PSV begon met een overwinning (5-3)  in de strijd om  de Johan Cruijff Schaal tegen Ajax goed aan het seizoen, maar kreeg met de uitschakeling voor de Champions League een enorme dreun. Bij Feyenoord werd een groot  aantal nieuwe aanwinsten in hoog tempo binnen het elftal gepast. Na een forse nederlaag in Rome tegen  Lazio (4-2) volgde afgelopen donderdag in de Kuip een klinkende  zege (6-0)  in de Europa League tegen Sturm Graz. Daardoor begon Feyenoord  optimistisch aan het duel met PSV, maar werd de eerste nederlaag van het seizoen geleden. „We zijn goed op weg”, stelde Slot na afloop. „Het nieuwe team heeft zich goed gehouden, maar het was in een topduel met PSV nog  niet voldoende”. De onderlinge confrontatie tussen PSV en Feyenoord werd een aantrekkelijke wedstrijd waarbij technisch hoogstaand voetbal en klungelige fouten elkaar afwisselden. PSV was over negentig minuten gezien de verdiende winnaar in een duel waarin Feyenoord via Oussama Idrissi binnen een kwartier op voorsprong kwam en twee keer terugkwam van een achterstand. PSV wist met de aanvallende kwaliteiten van aanvoerder Cody Gakpo  de fouten van de wankele defensie weg te poetsen. En nam de koppositie over in de Eredivisie.   De opluchting bij PSV, en met name bij Gakpo, was groot na afloop. De sterspeler, die na een roerige transferperiode toch in Eindhoven besloot te blijven, groeide met een doelpunt en drie assists uit tot man van de wedstrijd. Gakpo stond eindelijk op in een topwedstrijd voor PSV. Wat dat betreft was de zege op Feyenoord voor Gakpo zelf een enorme opluchting. Al had hij zelf, en iedereen in Eindhoven, liever dat hij tegen Rangers FC het verschil  had gemaakt.||https://www.nrc.nl//nieuws/2022/09/18/op-het-veld-is-er-opluchting-bij-psv-na-zege-op-feyenoord-a4142258
2022-09-19||In &#8216;het heilige land&#8217; wordt iedere letter van de journalist gevolgd||Jannie Schipper moet even twee keer nadenken, maar wil toch iets kwijt over haar voormalig werk als correspondent in Israël en Palestina. Tot aan dit jaar was ze correspondent voor NRC, nu werkt ze als onderzoeksjournalist bij de regionale dagbladen van Mediahuis. „Misschien is die aarzeling ook tekenend voor de terughoudendheid van Israël-correspondenten”, erkent ze.  Terwijl Schipper het land vaarwel zegt, staat Nasrah Habiballah nog op het punt van beginnen. Al vóór ze voet aan wal zet in Tel Aviv maakt haar benoeming als NOS-correspondent in Israël en Palestina veel los. Op sociale media regent het sinds haar aankondiging discriminerende, seksistische en haatdragende berichten aan haar adres. Haar wordt op voorhand partijdigheid verweten, omdat ze in Palestina heeft gestudeerd, een Arabische achternaam heeft en in 2017 een bericht heeft gedeeld op Twitter dat critici als pro-Palestijns beschouwen. Reden om deze baan eens onder de loep te nemen. NRC sprak vier journalisten over verslag doen in ‘het heilige land’, en de gevolgen daarvan voor hun werk en persoonlijk leven. Schipper, op dat moment  correspondent in het Midden-Oosten, kreeg in 2017 de vraag om naar Israël te verhuizen en daar aan de slag te gaan. „Ik dacht mijn vrienden in het Midden-Oosten kwijt te raken. Dat is niet gebeurd, maar ik vertelde het ook niet tegen iedereen.” Haar achtergrond in de Arabische wereld deed haar ook twijfelen over haar positie in Israël. „Ik vroeg me af of ik open en neutraal naar de Israëlische samenleving kon kijken.”   Ook Peter ter Velde, NOS-correspondent tussen 1996 en 2001, zat met vragen over zijn eigen achtergrond. Vader Feike ter Velde werkte bij de EO en was uitgesproken pro-Israël. Conny Mus, op dat moment RTL-correspondent in het Midden-Oosten, liet zich in een interview uit over de achtergrond van zoon Peter en was van mening dat collega’s met een Joodse achtergrond te betrokken waren bij Israël. Ter Velde: „De NOS wist van mijn achtergrond. Ik bleef gewoon aan als correspondent.” De allereerste Israël-correspondent voor De Telegraaf, Hans Knoop, had alles behalve twijfels over zijn aanstelling in 1965. Sterker nog, hij dwong zijn benoeming zelf af bij de hoofdredactie. „Het was mijn droom om daar correspondent te worden.” Als zoon van ondergedoken Joodse ouders werkte Knoop ook voor de AVRO in Israël en was hij hoofdredacteur bij het Nieuw Israëlietisch Weekblad. In een hele andere tijd, waar de westerse wereld Israël veelal zag als lieveling, gaf Knoop vooral voor Israël  positieve berichten door aan de Nederlandse lezer. „De krant en de lezers wilden het voor Israël  negatieve nieuws niet hebben.” Toch verliep ook zijn correspondentschap allerminst geruisloos. Knoop werd naar eigen zeggen „verrot gescholden” na negatieve berichtgeving over de Jom Kippoer-oorlog van 1973. „Ik werd persoonlijk verantwoordelijk gehouden voor hoe belabberd het Israëlische leger ervoor stond.” Waar het voor Israël goede nieuws domineerde in de socialistische beginjaren van het land, heeft Knoop de berichtgeving zien kantelen. „Nu komt er nauwelijks positief nieuws over Israël in de krant.” Ook Sacha Kester, die schrijft over Israël en Palestina voor de Volkskrant, heeft de afgelopen jaren het sentiment zien veranderen. „Nu worden de Palestijnen ook als slachtoffer gezien.”  Kester wist dat er felle reacties zouden komen, dat hadden al haar voorgangers ook. Hoewel de échte bedreigingen haar bespaard blijven, kan het vooral op Twitter „heel lelijk” zijn. Voor Schipper vielen de reacties mee. „Ik werd er ook heel erg voor gewaarschuwd vanuit de redactie. Ik verwachtte door mijn achtergrond als Arabiste en verslaggever in Arabische landen vooral veel pro-Israëlische reacties te krijgen, maar eerst roerden de pro-Palestijnen zich.” Van kritische brieven tot haattweets,  alle correspondenten die NRC sprak kregen er mee te maken. En niet alleen burgers weten  de journalisten te vinden. Ook formele instanties, zoals belangengroepen of ambassades hebben de nodige kritiek. Dat kan zelfs leiden tot het belemmeren van vrije en kritische nieuwsgaring. Zo werd in 2017 het visum van NRC-correspondent Derk Walters niet verlengd nadat hem „activisme” was verweten - waardoor hij Israël moest verlaten. „Elke letter wordt gevolgd, iedereen is erbij betrokken en iedereen vindt er wel wat van”, vertelt Schipper.  Schouderophalend, zo reageerde voormalig Israël-correspondent Knoop op de haatbrieven tijdens de Jom Kippoer-oorlog. „Ik zat daar om de werkelijkheid te verslaan, niet om een sprookje te vertellen.” Waar de berichten van Knoop nog per post of telefoon verstuurd werden, maakt de opkomst van de sociale media reageren een stuk eenvoudiger. Ongefundeerde beschuldigingen laat Schipper van zich af glijden. Inhoudelijk kritiek op haar journalistieke werk doet haar het meest. „Ik ben ook echt bang om fouten te maken.” Ook Kester vindt  negatieve reacties allerminst plezierig.  „Maar”, zegt ze, „als beide kanten vinden dat ik het verkeerd heb gedaan, dan is het blijkbaar evenwichtig.” Dat is volgens Schipper nog geen garantie dat je het goed doet: „Het liefst krijg je helemaal geen kritiek. Maar als mensen te blij zijn, dan wantrouw ik mijn werk des te meer.” De ophef rond Nasrah Habiballah verbaast niemand. „Je verwacht niet dat iedereen gaat juichen, met haar achternaam ga je gedoe krijgen”, laat Kester weten. „Toch schrik je ervan als je het zwart op wit leest.” Ook Schipper heeft te doen met de aankomende correspondent. „Ik heb haar  meteen een LinkedIn-connectieverzoek gestuurd, om steun te betuigen.”  De NOS kwam zelf naar buiten met een statement: „Het is volstrekt onaanvaardbaar dat onze collega op basis van haar achternaam wordt veroordeeld, of zelfs onterecht wordt beschuldigd”, laat adjunct-hoofdredacteur Wilma Haan weten op Twitter. De omroep meldde de beledigingen ook bij meldpunt PersVeilig. Dat ziet nog geen reden tot aangifte, maar benadrukt dat die nog kan komen.  Habiballahs benoeming past in een trend, ziet Schipper. „Er heeft een verschuiving plaatsgevonden. Redacties sturen meer mensen met kennis van de Arabische wereld naar Israël en Palestina, waar vroeger meer mensen correspondent werden die bijvoorbeeld door hun Joodse achtergrond een band met Israël voelden.” Dat correspondenten met een Arabische achtergrond dit werk ambiëren is voor de hand liggend, stelt Knoop. „Iedereen verdient een eerlijke kans.” Ik zat daar niet om een sprookje te vertellen Hans Knoop Oud-Israël-correspondent Telegraaf Iemand beoordelen op het werk dat ze aflevert, en niet op haar achtergrond, daar zijn de collega’s het over eens. Toch kan iemands achtergrond wel degelijk  journalistieke gevolgen hebben, benadruk Schipper.  Welke perspectieven zijn straks moeilijk te belichten? En in welke gebieden ben je niet welkom? „Als Israëliër kan je niet naar Gaza, en Arabische journalisten kunnen weer moeilijker met Joodse nationalisten praten. Het zou natuurlijk niet uit moeten maken, maar je moet ook eerlijk zijn over de praktische  consequenties.” Peter ter Velde, tegenwoordig veiligheidscoördinator bij de NOS en projectleider bij PersVeilig, voorziet geen problemen voor Habiballah. „Je moet gewoon een goede journalist zijn. Achtergrond doet er niet toe. Er zijn allerlei manieren  om perspectieven te belichten die minder vanzelf gaan. Ik had bijvoorbeeld iemand die naar de Israëlische radio luisterde en iemand voor de Palestijnse kanalen.” Is het de ‘bezette’ Westelijke Jordaanoever? Is Hamas een ‘terroristische’ organisatie? Zijn het ‘Joodse’ of ‘Israëlische’ kolonisten? Woorden alleen al liggen gevoelig. „Je bent er altijd mee bezig. Maar gelukkig had de krant al bepaalde keuzes voor mij gemaakt”, vertelt Schipper. Zo spreekt  NRC  van ‘Palestina’, terwijl de NOS het de ‘Palestijnse gebieden’  noemt. „Je moet er echt goed over nadenken.”  Kester herkent deze worsteling met woorden. Zo hing ze aan de lijn met een Joodse vrouw over de woorden ‘Joodse knokploegen’. Die gingen vorig jaar mei op de vuist met Arabieren in een aantal Israëlische steden. Maar de woorden  zouden antisemitisme in de hand werken. Kester: „Het antisemitisme groeit, daar hebben wij last van, liet ze me weten.” Maar wat te doen? Als de Volkskrant ‘Israëlische knokploegen’ gebruikt, vallen de Arabische Israëliërs daar ook onder. Kester: „Ik wil zeker niet bijdragen aan welke vorm van haat, maar ik moet mijzelf ook niet censureren.” De NOS lijkt het vaakst de gebeten hond in dit debat. „Ze hebben de moeilijkste positie”, ziet Knoop. „De correspondent heeft in zo’n kort tv-item  weinig ruimte voor de context achter het nieuws.”  Ook het publiek is groter en algemener, waardoor critici vooral de NOS weten te vinden.  Ter Velde: „De rol van de NOS is het nieuws brengen en duiden. Wij kunnen niet uitweiden over  Theodore Herzl (vader van het moderne zionisme) zoals sommige dag- of weekbladen.”    Dat alles onder een vergrootglas ligt, is ook een voordeel voor de correspondenten. Ter Velde: „Je weet  dat elk woord gewogen werd. Je bent er meer van bewust dat alles in balans moest zijn.” Ook voor Schipper helpt dat. „Het houdt je ook heel scherp, als iedereen er bovenop zit. Je kunt het je niet veroorloven geen wederhoor te vragen of niet alles te dubbelchecken, anders krijg je iedereen over je heen.” Correctie (19 september 2022): In een eerdere versie stond dat Nasrah Habiballah in 2017 op Twitter een pro-Palestijns bericht had gedeeld. Dat  is veranderd in: „een bericht [...] dat critici als pro-Palestijns beschouwen”. Er is, met name op sociale media,  veel te doen om de benoeming van de nieuwe NOS-correspondent in Israël en Palestina, Nasrah Habiballah. Sommige twitteraars  voorzien een partijdige correspondent. Ze vallen onder andere over haar Palestijnse achtergrond en over een retweet uit 2017 die ze als pro-Palestijns beschouwen. De NOS laat weten blij te zijn met Habiballah in Israël en denkt dat ze met „frisse perspectieven kan komen”. Habiballah zelf is ervan overtuigd dat haar persoonlijke connectie met het gebied ertoe leidt dat verschillende standpunten tot haar komen. Habiballah heeft zowel in Israël als Palestina gestudeerd.  Op dit moment werken slechts twee Nederlandse correspondenten in Israël en Palestina. Ties Brock is  werkzaam bij de NOS en Nieuwsuur en wordt per 1 januari opgevolgd door Habiballah. Ralph Dekkers is Israël-correspondent voor de Telegraaf. De dagbladen NRC, Trouw en AD zijn  op zoek naar geschikte kandidaten. De Volkskrant en RTL-nieuws hebben momenteel geen vaste correspondent  in Israël. ||https://www.nrc.nl//nieuws/2022/09/18/alle-correspondenten-in-israel-en-palestina-weten-elke-letter-wordt-gevolgd-iedereen-vindt-er-wat-van-a4142257
2022-09-19||Populaire Russische popzangeres Poegatsjova spreekt zich uit tegen oorlog||Alla Poegatsjova, een zeer bekende Russische popzangeres die al enorme populariteit geniet sinds de Sovjettijd, heeft zich zondagmiddag op haar Instagrampagina openlijk uitgesproken tegen de oorlog in Oekraïne. In haar bericht schrijft ze vrede te wensen voor haar moederland en „een einde aan de dood van onze jongens voor fictieve doelen in een oorlog die van Rusland een verschoppeling maakt”. De aanleiding van haar bericht is dat Poegatsjova’s man, de populaire comedian Maxim Galkin, tot buitenlandse agent is verklaard. Dat label onderwerpt mensen en organisaties aan streng overheidstoezicht. Zo moeten ze bij elke publicatie een disclaimer plaatsen waarin staat dat ze ‘buitenlandse agenten’ zijn. Volgens critici is dit een methode om de media monddood te maken, volgens Rusland is de maatregel nodig om extremisme tegen te gaan en Rusland te beschermen tegen invloed van buitenaf. Galkin ontving het label vermoedelijk omdat hij zich al eerder uitsprak tegen de oorlog.   Met haar post op Instagram, waar ze 3,4 miljoen volgers heeft, wil Poegatsjova steun betuigen aan haar man. „Zet mij ook maar op de lijst van buitenlandse agenten, want ik ben solidair met mijn man, een eerlijk, fatsoenlijk en oprecht persoon, een echte patriot van Rusland”, schrijft de zangeres. De verklaring van Poegatsjova is een opmerkelijke aanklacht van een publiek figuur tegen de overheid. De afgelopen jaren smoort het Kremlin openbare kritiek toenemend. ||https://www.nrc.nl//nieuws/2022/09/18/populaire-russische-popzangeres-poegatsjova-spreekt-zich-uit-tegen-oorlog-a4142256
2022-09-19||Klachtenregen na uitzending omroep ON. Kan alles gezegd worden?|| De ombudsman van de publieke omroep, Margo Smit,  heeft in drie dagen tijd een recordaantal van bijna zeventienhonderd klachten binnen gekregen over een item in Ongehoord Nieuws van donderdag. Het gewraakte item zou racistisch zijn. Het aantal klachten is meer dan het dubbele van de  totale klachtenoogst van een gemiddelde jaargang.  Smit zal de klachten doorsturen naar de verantwoordelijke omroep Ongehoord Nederland (ON). De klachtenregen, gevoegd bij de  veroordeling van de uitzending door de centrale leiding van de publieke omroep (NPO), roept de vraag op wat de consequenties zullen zijn voor ON. Wat kan de NPO-leiding ondernemen tegen de  radicaal-rechtse omroep – en nog vier  vragen. 1  Wat heeft ‘Ongehoord Nieuws’  precies gedaan? Het opinieprogramma bevatte donderdag een item over vermeende ‘racistische’ agressie van zwarte mensen tegen witte mensen. Het programma toonde een collage van  socialemediavideo’s waarin steeds een zwarte man een witte man mishandelde. Volgens Pointer-journalist Marieke Kuypers, die de beelden onderzocht, had het getoonde geweld in werkelijkheid geen racistische motief.  In het item gebruikte presentator Raisa Blommestijn bij herhaling het n-woord. Ze zei onder meer: „Je ziet dat blanken in elkaar worden geslagen door n*gers –  zien we overigens op grote schaal.” Frederieke Leeflang, voorzitter van het centraal bestuur van de publieke omroep (NPO) veroordeelde vrijdag het item. Volgens haar was de grens van redactionele vrijheid bereikt „wat racistische of discriminerende uitlatingen betreft”.  De gezamenlijke omroepen (minus ON en de NOS) kwamen ook met een veroordeling. Zij noemden het item „een valse, racistische boodschap” die zij gezamenlijk kwalificeerden als „onjournalistiek, onethisch en in strijd met de kernwaarden van de NPO”. Rabin Baldewsingh, Nationaal Coördinator tegen Racisme en Discriminatie, oordeelde:  „Het was openlijk racisme op de nationale televisie.” 2 Wat wil de NPO eraan doen? NPO-bestuursvoorzitter Leeflang gaat officieel niet over de inhoud van programma’s, maar ze roept twee betrokken instanties  op om de zaak te onderzoeken. Het Commissariaat voor de Media (CvdM) kan kijken of ON de Mediawet overtrad. Daarin staat dat een publieke omroep moet „voorkomen dat het aanbod van haar mediadiensten aanzet tot geweld of haat jegens een groep”.  Verder riep Leeflang de NPO-ombudsman Margo Smit op  het item te toetsen aan de Journalistieke Code van de publieke omroep. Smit kan kijken of ON  heeft bijgedragen aan „verspreiding van aantoonbaar onjuiste informatie”. ON-baas Arnold Karskens heeft onlangs zijn aanvankelijk journalistiek bedoelde programma omgedoopt tot ‘opinieprogramma’. Ook die moeten zich echter aan de Code houden, zei Leeflang. 3 Wat gebeurt er na een eventueel negatief oordeel? Als de ombudsman of het CvdM zouden oordelen dat ON de Mediawet of de Code heeft overtreden,  kan Leeflang de omroep een boete opleggen van maximaal 540.000 euro  (15 procent van het jaarbudget van 3,6 miljoen). Wat verzwarend  kan meewegen, is dat de omroep in juni ook al een boete kreeg, van 93.000 euro, wegens overtreding van de Code. Volgens de ombudsman interviewde Ongehoord Nieuws de gasten te kritiekloos, waardoor het programma onjuiste informatie onweersproken verspreidde. Na een tweede boete doet Leeflang vervolgens een melding bij de regering. Hierna kan  staatssecretaris Gunay Uslu (Media, D66)  besluiten  de vijfjarige uitzendvergunning voortijdig in te trekken.  4 Kan Ongehoord  ook strafrechtelijk vervolgd worden? Groepsbelediging en haatzaaien (in het openbaar aanzetten tot haat en discriminatie tegen een groep wegens ras, godsdienst et cetera) is strafbaar. Als dit in groepsverband en beroepshalve gebeurt, werkt dat als verzwarende omstandigheid. Het n-woord, zoals Blommestijn dat herhaaldelijk gebruikte, is in eerdere zaken door de rechter als belediging aangemerkt. Blommestijn gebruikte het woord bovendien om een bevolkingsgroep op huidskleur te onderscheiden, en deze vervolgens te beschuldigen van massale zware mishandeling. Dat kan een rechter zien als onnodig grievend en als groepsbelediging. Mede omdat het item verder geen duidelijke aanleiding had en zuiver bedoeld leek om stemming te maken tegen zwarte mensen, zou de rechter het ook als aanzetten tot haat kunnen zien. 5 Valt dit dan niet onder de vrije meningsuiting? De betreffende artikelen 137C en 137D uit het wetboek van strafrecht vormen een wettelijke beperking van een grondrecht, de vrije meningsuiting. Niet gediscrimineerd worden is ook een grondrecht. De rechter moet deze twee gelijkwaardige grondrechten tegen elkaar  afwegen.  Je kunt betogen dat het gewraakte item als onderdeel van het vrije maatschappelijke debat is toegestaan. Blommestijn trad op als presentator en  zou  als journalist of opiniemaker aangemerkt kunnen worden. Net als politici hebben die een grotere vrijheid om zich in het debat te roeren. Maar een opiniemaker heeft ook een grotere verantwoordelijkheid: wat ze zegt, heeft meer gewicht dan wat een gewone burger zegt. Een publieke functie kan dus ook juist als verzwarend gelden, zoals bijvoorbeeld bleek in de veroordeling wegens groepsbelediging van Kamerlid Wilders (PVV) in 2016.  Eerst dient het Openbaar Ministerie (OM)  nog te besluiten of het de mensen van ON überhaupt wil vervolgen. In geval van groepsbelediging en haatzaaien is het OM daar doorgaans zeer terughoudend in.||https://www.nrc.nl//nieuws/2022/09/18/ook-of-juist-een-opiniemaker-kan-op-televisie-niet-alles-zeggen-a4142247
2022-09-19||Nog geen definitief akkoord over energiecompensatie na spoedoverleg kabinet en coalitie||Het kabinet en de coalitiepartijen hebben nog geen definitief akkoord bereikt om iets te doen aan de stijgende energiekosten voor burgers. Dat melden bronnen aan NRC. Eerder op zondag spraken minister Sigrid Kaag (Financiën, D66) en staatssecretaris Marnix van Rij (Fiscaliteit, CDA) in een spoedoverleg van zo’n 2,5 uur over dat onderwerp met de fractievoorzitters van VVD, D66, CDA en ChristenUnie op het ministerie van Financiën. Maandag praten de betrokkenen verder, ook met sociale partners en energieleveranciers.  Onderwerp van gesprek waren, en zijn ook maandag, extra maatregelen die het kabinet wil nemen voor Prinsjesdag om burgers te compenseren voor de hoge energieprijzen. Hoewel een aantal mogelijke plannen voorligt, is de uitwerking ervan ingewikkeld. Belangrijke vragen zijn of de maatregelen op korte termijn ingevoerd kunnen worden en of deze bestand zijn tegen misbruik. Ook de omvang van de compensatie wordt nog besproken.  In de eerder deze week uitgelekte Miljoenennota staat dat het kabinet komend jaar 17 miljard euro beschikbaar stelt om het verwachte koopkrachtverlies van volgend jaar te compenseren. Dat is volgens het kabinet niet genoeg. Daarom overlegde het de afgelopen weken, ook met energiebedrijven, om mogelijke compensatie te bespreken.  Volgens de NOS zou onder meer een prijsplafond op energie onderwerp van gesprek zijn geweest, net als het stellen van een bovengrens aan het energieverbruik van burgers of bedrijven. Het idee is dat tot die grens een lager tarief op elektriciteit en gas zou gelden, gesubsidieerd door de overheid.  ||https://www.nrc.nl//nieuws/2022/09/18/nog-geen-definitief-akkoord-over-energiecompensatie-na-spoedoverleg-kabinet-en-coalitie-a4142228
2022-09-19||‘Consuminderen’  is lastig in een land  dat drijft op groei|| Goh, die toespraak. Het begint hem weer te dagen. Het was in een zaaltje op de Universiteit  Groningen. Twintig, dertig man. Herman Verheij was er als ambtenaar van het toenmalig ministerie van VROM uitgenodigd om „een verhaaltje” te doen over milieuverontreiniging – dat was destijds, in 1990, de term. Hij begon over jagers en verzamelaars en dat de wereld ooit overzichtelijk was, maar dat we steeds meer zijn gaan produceren, steeds meer afval, daar kon de mens niet eindeloos mee doorgaan, en dat we de consumptie moesten proberen te minderen. En toen, als uitsmijter, zei Verheij – „tamelijk voor de hand liggend” – dan we niet zouden moet consumeren, maar consumínderen. Het was de eerste keer dat het woord werd gemunt in het openbaar. Niet dat in het zaaltje enige opwinding rees – „beleefd applaus” – maar nadien kreeg het begrip toch wel weerklank. In eerste instantie bij de Vrekkenkrant, die ook beweerde de bedenker te zijn van de term – wat weer leidde tot wat gedoe – en dat toen inslikte, en in latere jaren bij een groeiende groep mensen die consuminderen als noodzaak zag. Vanwege het klimaat. En ook, zoals in deze tijd, omdat de portemonnee nu eenmaal niet van elastiek is. De groep in financiële nood groeit vanwege de energiecrisis. Naar verwachting tot een derde van alle huishoudens zal moeten besparen, zegt het Nationaal Instituut voor Budgetvoorlichting (Nibud). En wisten de laagste inkomensgroepen gemiddeld genomen altijd al bewust met geld om te gaan, noodgedwongen, nu zijn ook de inkomens tot anderhalf keer modaal aan de beurt. Zeker een deel ervan zal moeten letten op de kleintjes, en voor sommigen is dat niet genoeg. „Die zullen écht moeten schrappen”, zegt een Nibud-woordvoerder. „Niet uit eten, geen vakantie, auto de deur uit.” Consuminderen, dus. De broekriem aanhalen. Oud-premier Joop Den Uyl hintte er ooit op. „Als we bereid zijn wat in te leveren”, zei hij in zijn befaamde toespraak tijdens de oliecrisis in 1973, „dan wordt het toch geen koude winter, ook al vriest het nog zo hard”. Maar of premier Mark Rutte het hem deze week  rond Prinsjesdag nazegt?  ‘Minder’ ligt gevoelig in een economie die uitgaat van groei. ‘Koopkracht’ is het kernwoord, ‘terug naar de jaren vijftig’ het schrikbeeld. „Omdat we altijd gericht zijn op vóóruit, niet op achteruit”, zegt Hans Dagevos, consumptiesocioloog van Wageningen University & Research. „Dat is inherent aan de westerse samenleving waarin we leven. Méér, sneller, groter, is het gedachtegoed. Daar is alles sinds de jaren zestig op gericht.” De Nederlander had wel een zetje nodig, destijds. „Eet, drink en slaap eens buitenshuis”, was in 1960 de oproep van het Bedrijfschap Horeca in de media. Het bedrijfschap was ongerust omdat uit een enquête bleek dat 64 procent van de Nederlanders nog nooit in een hotel had geslapen, 48 procent nog nooit een restaurant had bezocht en 16 procent nog nooit iets had gedronken in een café, „zelfs geen koffie”. Vanwege kosten, drempelvrees, focus op de eigen huiskamer. En nu? Fast casual en discount dining heten de jongste horecaconcepten. Het ontbijt als out of home-concept wint volgens het FoodService Instituut Nederland (FSIN) aan populariteit en het aantal binnenlandse hotelovernachtingen door Nederlanders ligt rond de 26 miljoen. Millennials geven jaarlijks gemiddeld ruim 1.500 euro per persoon uit aan eten buitenshuis en het aantal eetmomenten op een dag – „de kleine verwenmomenten” – is gestegen van vier naar zes en gaat richting de zeven.  Kijk naar de historische cijfers van het Centraal Bureau voor de Statistiek (CBS) en je ziet je dat vooral tussen de jaren vijftig en negentig de consumptie sterk toenam – en daarna in volume (niet in luxe) redelijk stabiliseerde. Zo consumeerde de Nederlander in 1950 gemiddeld 19,2 kilo varkensvlees (inclusief been), in 1990: 44,9 kilo.  Kaas: 5,2 kilo in 1950, 15,1 kilo in 1990.  Bier: 10,9 liter in 1950, 91 liter in 1990.  Wijn: 0,5 liter in 1950, 14,5 liter in 1990.  Op vakantie? In 1950 ging ongeveer de helft van de bevolking wel eens meerdaags weg, met ‘familiebezoek’ als belangrijkste motief en voornaamste bestemming de Nederlandse kust en de Veluwe. Sindsdien steeg het aantal vakanties sterk, tot in totaal 16,4 miljoen in 1990 en nu ruim 40 miljoen. Met dank aan de enorme welvaartsgroei en de verandering van leefstijl, aldus het CBS in zijn historisch overzicht: „Vakantie was geen luxe meer, maar een behoefte en een recht.”  En dat is precies wat ‘consuminderen’ op alle terreinen – van vakantie tot winkelen, eten – zo moeilijk maakt, zegt Hans Dagevos. „De grenzen van wat we zien als ‘overdaad’ worden telkens opgerekt. In de jaren zeventig was je ‘koning’ als je met de caravan naar Duitsland ging, nu ben je een loser als je dat doet. Iets wat eerst ‘luxe’ heette, normaliseert, waarna er weer nieuwe behoeften ontstaan. De economie moet gevoed blijven met nieuwe behoeften en wensen, die zie je accumuleren.” De burger zelf heeft er amper invloed op. Die leeft, zegt Dagevos, in een samenleving waarin alles, „ook de mentale en culturele context”, is gericht op consumptie. Ga maar eens in de supermarkt de meters vleesvitrines tellen. Een overdadig aanbod geeft de boodschap af: koop mij, ik ben populair. En zo is het ook als je in de boekhandel één roman in stapels ziet liggen, of als Joop van den Ende zijn musical aanprijst met ‘één miljoen mensen gingen u voor’. „Je denkt: andere mensen vinden dit belangrijk, kennelijk. Daar pas je je gedrag op aan.” Consuminderen gaat in tegen economische belangen en bovendien ontlenen veel mensen aan consumptie hun identiteit. Jongere generaties (millennials, Gen-z) hebben ‘food’ volgens kenniscentrum FSI tot ‘speerpunt van hun levensstijl’ gemaakt. Ofwel: je bent wat je eet. Hetzelfde geldt volgens Hans Dagevos voor de telefoon die je hebt, de kleren die je draagt, de culturele bezoeken die je aflegt. „Er is bij consumptie telkens een kortstondig geluksgenot en daarna weer behoefte aan iets nieuws.” En omdat ook de omloopsnelheid van producten almaar toeneemt, mede door de opkomst van fast fashion - „profvoetballers hebben elke week andere kleuren aan hun voeten” – wordt alles altijd alleen maar meer en meer en meer en meer. „Dat houdt nooit op.”  Onhoudbaar, wat Hans Dagevos betreft. Niet alleen voor de portemonnee in krappe tijden, maar ook omdat je de huidige inflatie volgens hem niet los kunt zien van de klimaatcrisis. „Westerse samenlevingen hebben een enorme behoefte gecreëerd aan grondstoffen, materialen en spullen in het algemeen. Dat leidt tot schaarste en dus wordt alles duurder.” Maar zie het consumptiepatroon maar eens te doorbreken. Als mensen moeten bezuinigen, zegt de Nibud-woordvoerder, zijn ze in eerste instantie geneigd om alles hetzelfde te blijven doen, maar dan minder luxe. „Dus nog steeds uit eten, maar in een goedkoper restaurant.” De kaasschaafmethode, noemt ze dat. Alleen als het écht niet anders kan, wordt er geconsuminderd. Hetzelfde gedrag zag Joop Holla, die tot zijn recente pensioen dertig jaar lang supermarktanalyses deed voor marktonderzoeksinstituut GfK, terug in de winkel. In economische tijd doet de klant een stapje terug, „trading down”, dat kan op drie manieren: bezuinigen op ‘afzet’ (naar een goedkopere supermarkt), op merkniveau (van A-merk naar eigen merk) of op assortimentsniveau (een bal gehakt in plaats van zalm). Maar, mínder consumptie? Holla, na een stilte: „Nee… dat heb ik nooit meegemaakt. Het werd altijd alleen maar méér. Meer luxe, vooral. Meer gemak. Minder zit niet tussen de oren.” Aanpassen, niet minderen; dat is ook op wereldschaal de bezuinigingsreflex. „Kijk naar de klimaatcrisis”, zegt Dagevos. „In eerste instantie zochten samenlevingen naar alternatieven met behoud van economische groei, zoals efficiënter produceren. Maar nu dat moeilijker blijkt dan gedacht, is vooral onder politici en economen levendig debat ontstaan. De één meent dat we met innovatie onze huidige leefstijl kunnen behouden, de ander vindt dat het radicaal anders moet. Minder, zoals de degrowth-beweging.” „Ben je nou niet vreselijk gefrustreerd?” heeft z’n vrouw wel eens geopperd, „dat waar jij al die jaren mee bezig bent geweest nu pas actueel is geworden?” Herman Verheij, bedenker van het ‘consuminderen’,  had z’n hoofd geschud. Hij is inmiddels met pensioen en heeft al die jaren in de natuur- en milieusector gewerkt. Dan móét je wel een optimist zijn: „Er is zó veel kommer en kwel”.  Zijn opmerking in 1990 moet je lezen in de context van toen. ‘Het klimaat’ heette nog ‘milieu’ en behalve de mensen van de Vrekkenkrant was er niemand, ook niet in zijn kringen, overtuigd aan het consuminderen. Verheij had „het toespraakje” gehouden met in het achterhoofd het rapport Our Common Future drie jaar eerder. Daarin had een wereldwijde commissie de gevolgen van consumptie op biodiversiteit benoemd   en erkend dat grondstoffenvoorraden eindig zijn. Maar op zijn eigen ministerie ging het daar nog amper over. „Wij hadden het over lucht- en waterverontreiniging. Dode vissen in de sloot.” Verheij wil niemand iets verwijten. Want hoe kun je de Nederlander die in de wederopbouwjaren na de Tweede Wereldoorlog vooruitgang wenste nou kwalijk nemen dat hij toegaf aan verlangens?  „Betere woningen, een beter leven voor je kinderen. Dat wilde iederéén. Als je geen auto had, wilde je een auto; als je altijd naar Vlieland op vakantie ging, wilde je naar Turkije. Natúúrlijk.” En anderzijds vindt hij het niet verkeerd dat ‘zijn’ term nu weer over de tongen gaat. „Omdat het niet anders kan.”||https://www.nrc.nl//nieuws/2022/09/18/consuminderen-is-lastig-in-een-land-dat-drijft-op-groei-a4142227
2022-09-19||KLM annuleert maandag 42 vluchten vanwege drukte op Schiphol||Ook maandag annuleert KLM weer tientallen vluchten vanwege drukte op Schiphol. Zeker 42 vluchten zullen niet doorgaan, zo laat een woordvoerder van de luchtvaartmaatschappij weten. Het betreft enkel Europese vluchten. Zaterdag werden 34 vluchten om dezelfde reden geannuleerd, zondag ging het om 22 vliegtuigen.  Schiphol maakte vrijdag bekend dat tot en met eind oktober zo’n negenduizend passagiers per dag minder vanaf de luchthaven kunnen vertrekken dan verwacht. Capaciteitsproblemen zijn daarvan de oorzaak: vanwege een tekort aan beveiligers stonden er afgelopen week meermaals lange rijen in en tot buiten de terminals. KLM stelde zaterdag „ontstemd” te zijn dat het verzoek laat kwam, maar beperkte desalniettemin het aantal vertrekkende vliegtuigen. De vluchten die maandag worden gecanceld, zouden al vóór de oproep van Schiphol van vrijdag geannuleerd zijn. De drukte op Schiphol afgelopen week is volgens de woordvoerder aanleiding geweest om de 42 vluchten te schrappen. KLM „hoopt niet” dat er, bovenop de 42 geannuleerde vluchten, nog meer maatregelen nodig zijn op maandag en de rest van de week. ||https://www.nrc.nl//nieuws/2022/09/18/klm-annuleert-maandag-42-vluchten-vanwege-drukte-op-schiphol-a4142226
2022-09-19||De Queen reïncarneert in de baby van Trisha Paytas||Ik kwam er achter dat Koningin Elizabeth II onwel was door middel van een meme. Boven een filmpje van een schreeuwende vrouw die in de lucht zweeft, las ik: „De ziel van koningin Elizabeth vliegt over de wereldbol naar de baby van Trisha Paytas.” Twee uur later maakte Buckingham Palace bekend dat Hare Majesteit was gestorven. Dit was niet de eerste keer dat ik het nieuws van de dag kreeg via  Trisha Paytas. Al een decennium lang zie ik de 34-jarige Amerikaanse influencer overal op sociale media verschijnen. En nog steeds weet ik niet waarvan zij precies beroemd is.   Als de influencerwereld in Los Angeles een eindbaas had, dan was dat Trisha Paytas. De  bimbo-bekendheid met haar platinablonde extensions, opgespoten lippen en lagen make-up, heeft een groot talent voor het kwaad maken van zo veel mogelijk mensen. Terwijl de meeste influencers een perfect beeld van zichzelf proberen te schetsen, trekt Paytas  kijkers door de  slechtste versie van zichzelf te tonen. Ik vroeg op Instagram en Twitter waar mijn volgers Paytas van kennen. De antwoorden die ik binnenkreeg: van een compilatie van huilende influencers; van haar ruzie met bekende YouTuber Ethan Klein; en van een filmpje waarin telkens als Paytas ‘Jezus’ zegt, er korte fragmenten  te zien zijn waarin ze zondigt.  Met haar YouTube-kanaal vol nutteloze lifestyle-adviezen, slechte muziekvideo’s en tenenkrommende snaaivlogs biedt ze de Generatie Z en de Millennials oneindig entertainment. Ze behoort tot een clubje YouTubers van wie de meesten elkaar haten of doen alsof. Met hun eindeloze gekibbel en gehuil harken ze miljoenen kijkers en dollars binnen.   Iedereen is eigenlijk een beetje Trisha. We hebben het allemaal wel eens over onzin, maar zij is dapper genoeg om dat al sinds 2007 te documenteren op het Wereldwijde Web.  Zo documenteerde ze ook negen maanden lang haar zwangerschap. Toen in haar negende maand bekend werd dat de koningin onwel was, liep het internet vol met memes waarin haar baby Malibu Barbie werd aangeduid als de reïncarnatie van Elizabeth II.   Beroemd zijn zonder duidelijke reden is geen nieuw fenomeen. Amerikaanse historicus Daniel Joseph Boorstin stelde in de jaren zestig al dat de beroemdheid iemand is die louter bekend is om zijn beroemdheid. In zijn boek The Image: A Guide to Pseudo-Events in America (1961) betoogt hij dat de beeldende revolutie in de journalistiek en andere media ervoor heeft gezorgd dat roem niet meer gelijk staat aan grootheid. Zijn boek verscheen een jaar na het eerste presidentiële debat in Amerika dat op televisie werd uitgezonden, tussen Kennedy en Nixon. Vele commentatoren stelden dat Kennedy de verkiezingen won dankzij zijn tv-optreden.  De cultureel conservatieve Boorstin hekelde de nieuwe massamedia. Hij bedacht de term pseudo-event: een gebeurtenis die niet spontaan is, maar juist gefabriceerd om te delen in de media. Denk  aan een persconferentie over corona,  of een YouTube-filmpje waarin Trisha Paytas zichzelf filmt  terwijl ze huilend  op  de keukenvloer ligt.   Boorstin waarschuwde voor een toekomst waarin de mediaconsument liever kijkt naar het gefabriceerde beeld dan naar de werkelijkheid. Gelijk had hij. Maar de allegorie van de nutteloze beroemdheid  is toch wel erg vermakelijk, evenals  de memes die het oplevert. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/18/de-queen-reincarneert-in-de-baby-van-trisha-paytas-a4142225
2022-09-19||Jumbo-topman Van Eerd vrijgelaten, nog wel verdachte in witwaszaak||Frits van Eerd, de eerder deze week opgepakte topman van supermarktketen Jumbo, is zondag na verhoor vrijgelaten. Dat heeft het Openbaar Ministerie bekendgemaakt. Van Eerd werd dinsdag samen met acht anderen gearresteerd in een groot witwasonderzoek. De Fiscale Inlichtingen- en Opsporingsdienst (FIOD) en de politie doorzochten toen ook Van Eerds huis in het Brabantse Heeswijk-Dinther.  Momenteel zit alleen nog de hoofdverdachte in de zaak vast, de 58-jarige Theo E. uit de Drentse gemeente Aa en Hunze. De acht andere gearresteerden blijven nog wel verdachte, aldus het OM. Zo ook topman Van Eerd, die door justitie overigens niet bij naam wordt genoemd. Een bron bevestigde eerder aan NRC dat Van Eerd één van de negen gearresteerden was.   E. is een prominent in de Drentse motorcrosswereld en hij zou de Jumbo-topman, groot liefhebber van de motorsport, ook kennen uit die kringen. Ook het onderzoek van het OM is deels gericht op deze wereld: E. wordt verdacht van betrokkenheid bij witwasconstructies via onroerendgoedtransacties, autohandel en sponsorcontracten in de motorcross. Ook wordt hij verdacht van btw-fraude in de autohandel. Hoewel de FIOD en politie dinsdag ook invallen deden op het hoofdkantoor van Jumbo in Veghel in Brabant, liet de supermarktketen weten dat het witwasonderzoek niet op het bedrijf is gericht. De invallen zouden volgens het Financieele Dagblad zijn gedaan in een zoektocht naar „persoonlijke bezittingen en communicatie”. Een deel van de autocollectie van Van Eerd zou op het terrein van Jumbo staan.  Jumbo laat zondag weten eerder deze week „kennisgenomen” te hebben van een onderzoek waarin topman Frits van Eerd verwikkeld is. De komende dagen, zo schrijft het bedrijf, „zullen we met elkaar de ontstane situatie zorgvuldig bespreken”. Binnenkort komt Jumbo met „meer informatie” - waarover is niet bekend. De dagelijkse bedrijfsvoering wordt door de huidige directie waargenomen. ||https://www.nrc.nl//nieuws/2022/09/18/jumbo-topman-van-eerd-vrijgelaten-nog-wel-verdachte-in-witwaszaak-a4142224
2022-09-19||Elf aanhoudingen na rellen bij wedstrijd FC Den Bosch-TOP Oss||De politie Oost-Brabant heeft zaterdagavond elf mensen aangehouden bij rellen die uitbraken na de voetbalwedstrijd tussen FC Den Bosch en TOP Oss. In stadion de Vliert in Den Bosch ontstonden verschillende vechtpartijen. Ook gooiden supporters met stenen en fakkels naar de mobiele eenheid en werden politiemensen en politiehonden met broekriemen geslagen, meldt de politie Oost-Brabant zondagmiddag. Daarbij raakten stewards en agenten gewond. De politie sluit verdere aanhoudingen niet uit.  FC Den Bosch won de wedstrijd zaterdagavond met 4-1. Na de wedstrijd zochten supporters elkaar rond 19.00 uur op, waarbij volgens de politie een dreigende en agressieve situatie ontstond. Daarbij vonden ook vernielingen plaats. De burgemeester van Den Bosch gaf een acuut noodbevel af, dat tot 20.30 uur van kracht bleef. Uiteindelijk zijn zeven mannen aangehouden voor geweldpleging. Zij zitten allemaal nog vast en worden verhoord. Verder zijn drie mannen aangehouden op verdenking van belediging van politieagenten en één man voor het niet voldoen aan een vordering.  Verschillende stewards, die ingezet worden voor beveiligingswerkzaamheden rondom voetbalwedstrijden, raakten lichtgewond bij de rellen. Eén steward werd mishandeld door supporters en liep een ernstige hoofdwond op. Ook twee agenten raakten lichtgewond, zij gaan volgens de politie aangifte doen. Volgens Omroep Brabant moesten twee mensen voor behandeling naar het ziekenhuis. ||https://www.nrc.nl//nieuws/2022/09/18/elf-aanhoudingen-na-rellen-bij-wedstrijd-fc-den-bosch-top-oss-a4142223
2022-09-19||Mathias Pogba aangeklaagd in afpersingszaak rond broer en topvoetballer Paul||Mathias Pogba, de broer van de Franse stervoetballer Paul Pogba, is aangeklaagd in een onderzoek naar afpersing. Hij wordt verdacht van deelname aan een criminele organisatie en afpersing in een georganiseerde bende. Er wordt een onderzoek naar hem en naar vier andere verdachten ingesteld, zo meldt het Franse persbureau AFP zaterdagavond. Paul Pogba, middenvelder bij Juventus, zou voor 13 miljoen euro zijn afgeperst. De 32-jarige Mathias, eveneens voetballer en korte tijd speler voor Sparta Rotterdam, meldde zich volgens persbureau AFP woensdag zelf bij de politie, en werd toen opgepakt. Zijn advocaat Yassine Bouzrou liet aan de Franse televisiezender BFM TV weten dat zijn cliënt „geen overtreding heeft begaan” en dat ze „de beslissing zullen aanvechten.” De vier medeverdachten, bekenden van de broers, werden dinsdag en woensdag opgepakt. Zij worden aangeklaagd voor afpersing met gebruik van een wapen en deelname aan een criminele organisatie.  Eerder deze maand opende de officier van justitie van Parijs een onderzoek naar afpersing van Paul Pogba, nadat hij had gezegd voor 13 miljoen euro te worden afgeperst door criminelen. Zijn broer is daar mogelijk bij betrokken. Mathias kondigde eind augustus in een videoboodschap aan met „explosieve onthullingen” over zijn broer en voetballer Kylian Mbappé te komen. Dergelijke ‘onthullingen’ zijn vooralsnog niet gedaan. ||https://www.nrc.nl//nieuws/2022/09/18/mathias-pogba-aangeklaagd-in-afpersingszaak-rond-broer-en-topvoetballer-paul-a4142218
2022-09-19||Wat een zegen is het dat mensen geschreven hebben||Hè, ik heb je gemist, zei ik tegen Gerrit Krol. Niet tegen Gerrit Krol, maar tegen een citaat van hem, tegen zijn stem, zijn toon. Niemand anders heeft die toon. Dat is altijd waar natuurlijk, ineens hoor ik Rod McKuen zingen: „There will never ever be another you”, een open deur die toch klinkt als een bijna onverdraaglijke waarheid. Die ook een onverdraaglijke waarheid is, die je toch moet verdragen en die je ook verdraagt en in wijze momenten omvormt tot: maar gelukkig heb ik je wel gekend. Wat een zegen is het dat mensen geschreven hebben. Dan hoef je niet in je eentje te gaan zitten zingen van hoe het was, je pakt een boek en daar zijn ze, daar klinken de stemmen, daar lach je om dezelfde grapjes en voel je je intens thuis bij een toon. Neem nu de eerste alinea van Krols meesterwerk In dienst van de Koninklijke (hij schreef nogal veel meesterwerken als je het mij vraagt): „Voor u begint te lezen doet u er goed aan, te bedenken dat dit boek geen roman is, ook al lijkt het erop. Het is in zoverre een autobiografie dat het over mezelf gaat; edoch, het is niet mijn leven dat ik erin beschrijf, maar mijn functie. Ik hoop daarmee de functie te hebben beschreven  van een groot aantal andere mensen. Dat is de functie van dit boek.” Waarom is dit nu zo heerlijk? Allereerst natuurlijk omdat in een boek dat als roman wordt gepresenteerd de lezer te horen krijgt dat dit géén roman is en dat hij/zij ‘er goed aan doet’ dat te bedenken. Dat zelfverzekerde! Ook is ‘dat het over mezelf gaat’ veel en veel geslaagder dan als daar had gestaan ‘dat het over mij gaat’, dan lijkt het alsof we ons voor ‘mij’ moeten interesseren, terwijl het nu meer is of een wel erg in zichzelf verzonken persoon zijn gedachten meedeelt. Een aangenaam zweempje zelfspot. Dan dat totaal malle ‘edoch’, wie schrijft dat? Je moet het maar durven. Het woord ‘functie’ is ook echt een Krol-woord en het betekent beslist niet alleen ‘beroep’. Het betekent ook ‘hoe ik functioneer in het grote geheel’ en ook klinkt de wiskundige functie mee. En de laatste zin is grappig. Nu hebben we pas één (1) alinea gelezen. Hoe rijk is de wereld en wat heeft zij ons veel te bieden! Ik las die alinea trouwens niet in het boek zelf, dat pakte ik pas daarna, maar in een door Krol-biograaf John Heymans in eigen beheer uitgegeven Krol Cahier, dat Krol behandelt als ‘korte baan kampioen’. Eigenlijk was/is (schrijvers zijn nooit dood) hij altíjd columnist. Het is een verrukkelijk cahier dat enorm uit doet zien naar de biografie, maar die zal nog wel een paar jaar op zich laten wachten. Over columnisten schreef Krol dat het belangrijkste is dat ze present zijn. „Als op maandagochtend zijn huis afbrandt en hij heeft zijn stukje nog niet geschreven, dan schrijft hij eerst zijn stukje. (…) Een columnist is nooit met vakantie.” Aha. Dáár heb ik die opvatting dus van, dat was ik vergeten. Het slaat nergens op, maar ja, het gemak van een opvatting is, dat je die hebt. Tot je ervan af stapt natuurlijk. Ook begon ik weer aan Krols eveneens meesterwerk (écht) De man achter het raam. Dat vertelt het verhaal van Adam, een kunstmatige intelligentie die zo menselijk mogelijk wil worden. Hij wil daarom bijvoorbeeld kunnen eten en „Ik wil ook kunnen hoesten, en op m’n hoofd krabben als dat nodig is. Allemaal kleinigheden die een gesprek levendig kunnen maken.”  Als het ware allemaal meesterlijke kleine columns. ||https://www.nrc.nl//nieuws/2022/09/18/wat-een-zegen-is-het-dat-mensen-geschreven-hebben-a4142222
2022-09-19||Column | ‘Woellah, ik slacht jou’, zette Kadir onder een Instagram-post van  Wilders||De rechter leest het bericht voor dat Kadir (24) op 20 juli 2020 plaatste onder een Instagram-post van Geert Wilders.  „Kanker kaaskop. Woellah, ik slacht jou. Dit is mijn tweede comment. Je kunt me wel wissen, maar dan zet ik het er opnieuw weer in.” Hoe legt Kadir dit bericht uit?  Hij schuift heen en weer op zijn stoel. „Mag ik, eh.” Kadir is even stil. „Mag ik water?” De advocaat zegt dat haar cliënt het „heel spannend” vindt.  Kadir, dik zwart brilmontuur en een wit overhemd, leest met een trillende stem voor van een briefje. „Ik ben geboren in Nederland. Ik ben een Nederlander en ik voel me Nederlands. Echter, ik ben ook moslim en dat is mijn geloof. Dat is een stukje van mijn eigen identiteit.” Kadir laat een ingehouden snik ontsnappen, en blijft weer even stil. „De berichten van de heer Wilders vind ik niet leuk en frustrerend.” Hij begint hardop te huilen.  „Even goed diep ademhalen”, zegt de voorzitter drie keer, voordat Kadir zijn verhaal weer op kan pakken. „Ik voelde me geen Nederlander meer. Het leek alsof ik een neppe Nederlander was. Een tweederangs Nederlander.”  De 24-jarige man vond dat hij iets met dat gevoel moest doen, en daarom heeft hij dat commentaar geplaatst, legt hij uit. „Ik wilde mijn woede uiten, maar heb er gelijk spijt van gekregen. Ik schaamde me ervoor, daarom heb ik het heel snel weer gewist. Ik dacht dat de heer Wilders het niet eens had gezien.” Kadir woont nog bij zijn ouders, en kampt met een persoonlijkheidsstoornis – hij weet niet welke – en een angststoornis. Door zijn mentale problemen moest hij stoppen met zijn werk als veiligheidsinstructeur in het bedrijfsleven. Hij heeft geen strafblad, en verder ook geen politiedossier – op één verkeersboete na. Kadir zoekt naar een  behandeling voor zijn problemen, met zijn vorige therapeut had hij geen klik. Hij wil graag naar een  kliniek in Zuid-Afrika, daarover praat hij met de verzekeraar. Een assistent van Geert Wilders zag het bericht dat Kadir plaatste en later  verwijderde, en er is in die tijd aangifte gedaan van bedreiging. Kadir was het bericht alweer vergeten, toen hij bezoek kreeg van twee politieagenten.  Ik wilde mijn woede uiten, maar heb er gelijk spijt van gekregen Dat was een erg ingrijpende gebeurtenis, zegt de advocaat van Kadir. Wil hij vertellen wat het verhoor met hem heeft gedaan? „Het is met mij achteruit gegaan.” Hij stopt weer met praten en neemt een slok water uit het kartonnen bekertje. Het lukt hem niet om het te vertellen, daarom neemt zijn advocaat het woord. „Na het verhoor heeft hij heel veel waanbeelden gehad. Hij dacht continu dat hij werd achtervolgd.” Hij dacht zelfs dat er een sniper op hem richtte. Kadirs advocaat pleit voor vrijspraak, omdat Kadir het deed in een vlaag van woede. Niet elke bedreiging die in een opwelling van emotie wordt gedaan is strafbaar, blijkt uit eerdere rechtszaken.  Ook  moet er een „aanmerkelijke kans” zijn dat het bericht de politicus  bereikt, zegt de advocaat, terwijl het de vraag is of Wilders het heeft gelezen – het stond maar kort online.   „Het gaat om een politicus die niet meer normaal de straat op kan zonder beveiligd te worden”, zegt de rechter als ze aan haar uitspraak begint.  Zijn bedreiging heeft Wilders bereikt, zegt ze. „Ik denk dat  het bericht is geplaatst met opzet om hem te bedreigen. Dat is een strafbaar feit.” Voor bedreiging kan twee jaar cel worden opgelegd, maar Kadir krijgt geen gevangenisstraf.  Dat hij geen strafblad heeft werkt in zijn voordeel. „Ik zie wat het met u heeft gedaan en wat het met u doet. U bent heel erg geschrokken van dit alles en heeft u bedreigd gevoeld. Het is flauw om te zeggen, maar dat moet zijn wat een politicus ook voelt.” Kadir krijgt een werkstraf van 120 uur, waarvan 60 voorwaardelijk.  Advocaat: N. Wijkman Rechter: mr. T.C. Henniphof Officier van justitie: R.G.J. Gehring  
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/09/18/woellah-ik-slacht-jou-zette-kadir-onder-een-instagram-post-van-wilders-a4142221
2022-09-19||Iván Fischer dirigeerde Beethoven voor tweeduizend jongeren: „Dit is muziek die u bang maakt!”||Beethoven, Symfonieën 3 en 5. Concertgebouworkest & Budapest Festival Orchestra o.l.v. Iván Fischer m.m.v. Arthur en Lucas Jussen. Gehoord: 16 en 17/9, Concertgebouw Amsterdam. Al decennia is hij een vaste speler in het Concertgebouw. En toch is een concert onder leiding van de Hongaarse dirigent Iván Fischer (71) altijd weer verrassend – in klank, opzet of in allebei.  Fischer werd vorig seizoen na 35 jaar samenwerken ‘honorair gastdirigent’ van het Concertgebouworkest. In Budapest stichtte hij ongeveer zo’n 40 jaar geleden zijn eigen Budapest Festival Orchesta als proeftuin voor experiment. Dit weekend bood de unieke kans hem op twee achtereenvolgende avonden met die beide orkesten te beluisteren– en dan ook nog tweemaal in Beethoven.  Het was een proeverij met eerlijke startkwalificaties. Beide toporkesten zijn (met Fischer) gepokt en gemazeld in Beethoven. In Amsterdam klonk de hele symfonieëncyclus live,  met Budapest nam Fischer ze op. Beethovens Vijfde klonk vrijdag in de meesterwerkenserie ‘Essentials’ van het Concertgebouworkest voor een afgeladen zaal. De gemiddelde leeftijd lag rond de dertig, minstens één generatie jonger dan normaal dus – zo niet twee. Zelfs het applaus klonk anders; vleziger. Maar dat was nog maar het begin van de verrassingen.    Fischer, een ras-pedagoog  die door een eerder huwelijk ook vloeiend Nederlands spreekt, greep zijn kans het publiek met charmante lekenpraatjes door Beethovens symfonische ontwikkeling te gidsen.   Hoe schokkend zijn die tragische openingsnoten van de Vijfde (ta-ta-ta-taaa!!) nou eigenlijk? Je snapte het nadat het orkest flitskort de openingspassages van de vier voorafgaande symfonieën had gespeeld – met Fischer als commentator. „Ik ken veel mensen die altijd een opgejaagd gevoel hebben”, zei hij over het eerste deel (tweeduizend zuchten van herkenning). „Deze muziek gaat daarover. Zij sláát ons! U krijgt nu muziek die u bang maakt.”  De uitvoering was uitstekend; helder, gedragen zangerig in het ‘Andante’ („Luistert u nu naar Beethovens ziel…”) en ragfijn polyfoon aan het vreugdevolle slot, met een statige, late opkomst van de trombones als extra effect.  Eén nadeel: je miste door de betoogjes de grootschaliger vervoering die in de Derde symfonie zaterdag werd gerealiseerd door het Budapest Festival Orchestra (BFO). Er klonken twee met zorg gekozen voorafjes: Louis Andriessens in demokratiese anti-esthetiek wat gedateerd aandoende Workers Union (1975) en Mozarts stevig gespeelde Concert voor twee piano’s met Arthur en Lucas Jussen, die nóg meer bijval oogstten voor de Fledermaus-fantasie; een geramd succesvolle encore, ook in de door de Nederlandse ambassade gesponsorde tournee die nog volgt.  Nu kon het vergelijken beginnen. Natuurlijk, muziek is geen wedstrijd, maar wanneer hoor je één dirigent aansluitend met twee orkesten Beethoven uitvoeren?  Observatie één: het BFO heeft iets innemend weerbarstigs. In het openingsdeel van Beethovens Derde bleven de schubben nog gesloten, al wekte de transparantie van de snelle strijkersfiguren ook hier al bewondering. Maar het werd nog veel beter. Ongehoord was de klank  van de contrabasgroep, middenachter opgesteld maar van een fluweligheid die tot achterin de zaal de oren streelde. Ook opvallend: zwelfiguren in de strijkers hingen diep in de snaar. Die eigenschap en het felle timbre van de hoorngroep maakten het ‘Scherzo’ tot een zinnelijk genot. Helemaal aan het slot werden de BFO-geledingen versterkt door 17 Concertgebouworkestmusici. De muziek had het niet nodig, maar het effect was desondanks spectaculair.  In Boedapest volgt komende week de omgekeerde stunt: dan sluiten Hongaarse musici zich aan bij het Concertgebouworkest. Op nóg meer muzikale verbroedering is het daarna wachten op Fischers terugkeer in februari; dan kun je als toehoorder in het orkest zitten, schouder aan schouder met de musici. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/18/ivan-fischer-dirigeerde-beethoven-voor-tweeduizend-jongeren-dit-is-muziek-die-u-bang-maakt-a4142220
2022-09-19||China waarschuwt tegen apenpokken: ‘geef buitenlander geen hand’||Wat moet je doen als je als Chinees wilt voorkomen dat je apenpokken oploopt? „Ten eerste: vermijd alle huidcontact met buitenlanders”, zegt Wu Zunyou. Wu is niet de eerste de beste. Hij is hoofdepidemioloog van het Chinese Centrum ter Voorkoming en Beheersing van Ziekten, het Chinese equivalent van het Amerikaanse Center For Disease Control (CDC). Hij wordt daarom ook wel ‘de Chinese dokter Fauci’ genoemd.  Wu geeft zijn advies op Weibo, het Chinese equivalent van Twitter.  Hij meldt daar dat vrijdag de eerste besmetting met apenpokken op het vasteland van China  is vastgesteld. Iemand heeft de ziekte uit het buitenland meegebracht naar de centraal-Chinese stad Chongqing.  Was die iemand ook een  buitenlander? Dat wordt niet vermeld, maar de kans is niet eens zo groot. Op de weinige vluchten naar China zitten veel meer Chinezen dan buitenlanders, mede omdat buitenlanders nog steeds heel moeilijk toegang tot China krijgen. @Mia_KZ reageert verontwaardigd op het bericht van Wu: „Is uw Chinees niet goed genoeg, of bent u een racist? Ongelooflijk dat u als expert zo’n advies geeft.”  Anderen tonen meer begrip. @ Sima Nan schrijft dat Wu’s boodschap verdere verspreiding verdient.  „Het is goed om de deur tot China te openen, maar we kunnen niet zomaar alles binnenlaten. We moeten de goede dingen van het buitenland overnemen, maar zeker niet zomaar alles.” Het doet denken aan vroeger. Toen China’s toenmalige leider Deng Xiaoping veertig jaar geleden besloot tot de openstelling van China voor het buitenland, kwam daar ook protest tegen. Want zo zouden er ook ongewenste vliegen en insecten China binnenkomen, en dat moest je niet willen. Deng ging daar tegenin. „Ze willen dat de ramen dicht blijven, zodat we allemaal stikken door een gebrek aan lucht. Maar wij zeggen: ‘Open de ramen, adem de frisse lucht in en vecht tegelijkertijd tegen de vliegen en insecten.’” Xi Jinping kiest daar nu niet meer voor. Hij wil geen vlieg, geen mug, geen enkel geval van corona en ook geen  apenpokken China binnenkrijgen. Hij houdt de ramen naar het buitenland daarom nu al bijna drie jaar zo stijf mogelijk gesloten. De buitenlanders die er wel zijn, worden bovendien steeds vaker van overheidswege verdacht gemaakt. Ze zouden niet alleen ziekten naar China brengen, maar ook de Chinese staatsveiligheid ondermijnen. Vooral buitenlandse journalisten, ngo’s en missionarissen zouden voor geen cent te vertrouwen zijn. Vooral jonge Chinese meisjes moeten oppassen als ze vriendschappen aanknopen met knappe buitenlandse mannen, want zo iemand kan zomaar een spion zijn. Door Wu’s uitspraken weet iedereen in China nu ook: wat je ook met buitenlanders doet, geef ze in elk geval geen hand. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/18/china-waarschuwt-tegen-apenpokken-geef-buitenlander-geen-hand-a4142219
2022-09-19||Opinie | Geen quick fix voor acute problemen in mondzorg||Het gaat niet goed met de mondzorg in Nederland.  Als gevolg van de desastreuze marktwerking in de zorg is de mondzorg  ontoegankelijk voor jeugdigen en ouderen, is er een  tandartsentekort en een afnemende (mond-) gezondheid van de sociaal zwakkeren. Opportunistische politici die jarenlang beweerden dat de markt dit  oplost zonder zich echt in de problemen te hebben verdiept, komen met ‘oplossingen’ als de schooltandarts weer instellen en de tandartsopleiding van zes jaar terug te brengen naar vijf jaar. Oplossingen die vaak niet realistisch zijn en behoren tot de categorie van pleisters plakken en niet echt blijk geven van inzicht in de inmiddels zeer complex geworden problematiek die binnen de mondzorg speelt. A.J. Feilzer is hoogleraar algemene tandheelkunde,  UvA en VU. Binnen de gezondheidszorg neemt de mondzorg een unieke plaats in omdat zij erin is geslaagd het voorkomen van tandcariës aanzienlijk te verminderen. Desondanks, betreft het nog steeds de allergrootste niet-besmettelijke, levensstijlziekte ter wereld. Een ziekte waarvan de behandeling van volwassenen niet in de basiszorgverzekering is opgenomen met als argument dat je er niet dood aan gaat.  Met name in de armere delen van de wereld kan de ziekte daar wel tot levensbedreigende complicaties lijden en leeft een groot van de bevolking  met kiespijn. Het lijkt erop dat dit ook een Nederlands toekomstperspectief kan gaan worden. Helaas is er een nieuw  ziekte-risico bijgekomen. Het betreft de ‘ziekte’ tanderosie, het verdwijnen van tandweefsel (glazuur) ten gevolge van het drinken van sterk zure en zoete fris- en/of sportdranken. De jeugd wordt soms al op jonge leeftijd geconfronteerd met het feit dat een groot deel van het tandglazuur is aangetast en verdwenen. Het herstel daarvan is veel minder eenvoudig dan het vullen van een gaatje. De hele glazuurkap rondom de tand of kies kan dan alleen nog vervangen worden door kostbare kronen of zeer complexe, grote ‘vullingen’ die niet meer de tand of kies vullen maar rondom moeten bedekken en om ervaren en bekwame tandartsen vragen.  Waar de gevolgen van de ziekte cariës kunnen worden voorkomen met goede mondhygiëne en een suikervrij dieet, kan zuurerosie alleen worden voorkomen door de fris- en energiedranken niet te nuttigen of om ze minder zuur en zoet te maken. Een belasting op het gebruik van suiker is in de laatste kabinetsformatie wederom gesneuveld, terwijl de toegenomen populariteit van de Formule 1-sport als neveneffect dat de reclame van sportdrankjes een enorme boost heeft gekregen.  Met preventie van mondziekten kan men het beste zo vroeg mogelijk in het leven beginnen. Begeleiding van (toekomstige) ouders via de  consultatiebureaus en de ‘eerste duizend dagen’, kan bij hun kinderen en liefst ook bij de ouders zelf helpen om mondziekten te voorkomen. Helaas zijn de tandheelkundig preventief medewerkers vrijwel overal wegbezuinigd en weten de  medische professionals op consultatiebureau’s  weinig van de mond. Het streven is nu dat de mondzorgprofessional deze taak erbij krijgt. Die taak wordt  dan niet meer door de gemeente  gefinancierd maar door de basiszorgverzekering, met als risico dat de mondzorg het onterechte verwijt krijgt dat ze steeds meer geld gaat kosten.  Opname van basale mondzorg in de basisverzekering is onontkoombaar De huidige generatie ouderen bestaat voor een groot deel uit mensen die helaas niet geprofiteerd hebben van de invoering van gefluorideerde tandpasta. Zij hebben veelal een slechte start gehad tijdens de jeugd  waardoor zij of al tandeloos zijn of een slecht gebit hebben. Tanden en kiezen waaraan al  veel is behandeld en ‘klik’-kunstgebitten gebaseerd op implantaten waarvan het behoud en de verzorging kostbaar is. Dat past slecht bij een AOW en een laag pensioen en vergt ook nog het trotseren van de fysieke drempel om naar de tandarts te gaan.  Om voor de oudere generatie een dentaal bloedbad te voorkomen is opname van basale mondzorg in de basisverzekering onontkoombaar. Maar gek genoeg willen de meeste politici zich daar niet voor inzetten. Het gevreesde tandartsentekort is onder andere gebaseerd  op de toename van ouderen met nog eigen tanden en kiezen. Ouderen die meer complexe zorg zullen  vragen. Dit probleem zal niet verminderen wanneer de huidige  jeugd later weliswaar minder met cariës te maken heeft maar dan toch kampt met een slecht gebit door zuurerosie.  Opportunistische ideeën als de opleidingsduur te verkorten en daarmee minder goed opgeleide tandartsen op te leiden,  helpen niet het probleem op te lossen dat wij in de nabije toekomst nog meer, en bij voorkeur nog beter opgeleide, tandartsen nodig zullen hebben. Er is echt wat anders voor nodig om deze complexe problemen op te lossen. Waar in de negentiger jaren het rapport Kiezen en delen van  de commissie Keuzen in de zorg een goed plan voor de geneeskunde heeft opgesteld, maar helaas de mondzorg als keuze heeft uitgesloten, is het  nu noodzakelijk dat deze omissie hersteld wordt. Politici moeten  het lef hebben een pas op de plaats te maken. We hebben geen  slecht doordachte opportunistische maatregelen nodig maar integrale oplossingen. ||https://www.nrc.nl//nieuws/2022/09/18/geen-quick-fix-voor-acute-problemen-in-mondzorg-a4142217
2022-09-19||Israëls werkelijke Beloofde Land? De orgie aan de voet van berg Sinaï.||Jan-Peter de Graaff is een veelcomponeerder. Vorig jaar nog kreeg de wereld meerdere nieuwe werken van hem: de liedcyclus Parallax, orkestwerk Event-Horizon, een celloconcert The Forest in April en Hammer und Tanz voor vierhandig piano en twee slagwerkers. Nu hebben we er een oratorium bij: Het Gouden Kalf. Het ging vrijdag ter gelegenheid van de veertigste editie van festival Musica Sacra in première in Maastricht. Zeker een minuut laten dirigent Hans Leenders en acteur Dries Vanhegen op zich wachten nadat het koor en de musici het podium op zijn gelopen en het aanmoedigingsapplaus is weggestorven. Terwijl het koor navelstarend duimen begint te draaien, gaat de zaal steeds luider hoesten. Stilte is pijnlijk, maar het geeft wel tijd voor het programmaboekje: in het Het Gouden Kalf zijn De Graaff en tekstschrijver Jibbe Willems aan de gang gegaan met de uittocht van de Israëlieten en Mozes die zo lang op de berg bleef dat het volk goedgemutst een eigen god verzon. Ze zien een parallel met deze tijd, waarin veel mensen ‘een obsessie hebben met nostalgie.’ „Mensen grijpen krampachtig terug op hoe zij menen dat het vroeger was”, staat er.  Een oratorium is een muziekwerk met een kerkelijk verhaal, meestal gezongen door koor en solistenrollen, waarvan één vaak een verteller is, begeleid door orkest. Anders dan bij opera heeft een oratorium van meestal geen enscenering of regie. Een bekend voorbeeld van een oratorium is de Matthäus-Passion van Bach. Het Gouden Kalf duurt een klein halfuurtje en klinkt uit een koor van Israëlieten waaruit af en toe solistische stemmen klinken, een acteur die monologen van Aäron (broer van Mozes) bast en vijf strijkers, trompet, althobo en slagwerk.  De stille minuut is voorbij: spannend begint de muziek met een ‘pling’ op de vibrafoon, een viool in de hoogte en een jammerend ‘wawwawwaw’ op de cello die overgaat in een treurige melodie eindigend op een open c-snaar, de laagste. De contrabas plukt ondertussen een trage mars. Later voegen de blazers een mystiek smaakje toe. De Graaff heeft muzikaal de oostgrens van Europa opgezocht en houdt Stravinsky dichtbij, dat is snel duidelijk. Maar je voelt ook al vlug: er zit meer in dan er nu uitkomt. Misschien is het de voorzichtigheid van de musici van philharmonie zuidnederland (met name de slagwerker heeft te weinig durf), maar  had hier nou maar een lekker vol orkest gespeeld. Het Gouden Kalf blijkt een beetje diffuus. Er is muziek, maar ook theater. Er is een groot verhaal waarin ook nog een grote allegorie voor het heden duidelijk moet worden gemaakt. En er is maar een  halfuurtje tijd. Het resultaat is dat veel verf nog nat is als er alweer een andere laag overheen gaat. De Graaffs schrijft geen eenvoudige recht-voor-zijn-raap-muziek, je moet er even in komen, maar voordat je zover bent  onderbreekt Aäron met een theatrale monoloog. Voor Aäron geldt hetzelfde: voor je in het verhaal zit, klinkt alweer muziek. De afstand tussen die twee wordt aangescherpt doordat Aäron luid versterkt uit speakers klinkt, en het koor en ensemble niet.  Alsof die veelheid nog niet genoeg was, is ook nog gezocht naar een (minimale) regie voor alleen Aäron. Het is ongemakkelijk om Vanhegen zich van het publiek af te zien wenden omdat hij moeite heeft met het uittrekken van zijn blousje, om daarna in zijn eentje als een boer met kiespijn een dansende menigte uit te beelden, er zelf duidelijk maar voor 40% van overtuigd dat dit een goed idee was. Natuurlijk blijven er wel degelijk sterke stukken hangen: bijvoorbeeld  hoe de Israëlieten wij wachten nu / tot iemand zegt / doe dit / doe dat / doe dit / doe dat zingen, waarin de laatste herhaling klinken als kerkklokken. De orgie (wij dansen / wij zingen / wij kussen / wij drinken / vrij) op meeslepende Stravinsky-meets-Disneys-De-kleine-zeemeermin-achtige muziek. Of het eind, Aärons conclusie dat Israël het dichtst bij het beloofde land was tijdens die orgie.  Tot slot herhalen de Israëlieten Aäron: Zo dolen wij / tot de dood / door de woestijn / maar / het beloofde land / was die nacht / zo vervloekt dichtbij. Zo sturen  De Graaff en Willems je op het laatste moment nog met een grote vraag  de zaal uit: want als de Israëlieten dat ook dachten, waarom  volgen ze dan in godsnaam Mozes toch?  Het Gouden Kalf, oratorium van Jan-Peter de Graaff en Jibbe Willems. Regie: Michel Sluysmans. Met Dries Vanhegen, Studium Chorale en musici van philharmonie zuidnederland o.l.v. Hans Leenders. Gehoord: 16/9, Theater aan het Vrijthof, Maastricht. Terug te luisteren via nporadio4.nl. Info: musicasacramaastricht.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/18/israels-werkelijke-beloofde-land-de-orgie-aan-de-voet-van-berg-sinai-a4142216
2022-09-19||In het toneelstuk van Maria Goos blijken seks en klimaat  geen combinatie||SeksKlimaat van Alles voor de Kunsten / Maria Goos. Gezien: De Schuur, Haarlem, 17/9.  Te zien t/m 3 mei 2023. Info: allesvoordekunsten.nl Acteur Sieger Sloot is zo fanatiek in zijn strijd tegen  klimaatverandering dat hij uiteindelijk bij een psycholoog belandt. Hij is woedend en voelt zich eenzaam: niemand lijkt de problemen, die hij zo helder ziet, serieus te nemen. Hij is altijd de partypooper, terwijl hij zichzelf vlees, melk en eieren ontzegt, niet  vliegt en zijn kinderen in katoenen luiers hijst. Terwijl híj zijn persoonlijk geluk opoffert aan de planeet, lijken anderen erop los te leven zonder schuldgevoel. In SeksKlimaat neemt toneelschrijver Maria Goos – die de voorstelling ook regisseerde en erin speelt – haar ontmoetingen met twee vrienden als uitgangspunt. Naast Sloot maakt acteur Michiel de Jong het trio compleet. Zij spreken regelmatig af, maar Sloot kan zijn activisme niet naast zich neer leggen en drijft zijn vrienden tot wanhoop met zijn betogen. Als het ze te veel wordt, vluchten Goos en De Jong in gesprekken over hun sekslevens.   Zo schiet het toneelstuk heen en weer tussen twee onderwerpen: het klimaat en seks. Terwijl Sloot oreert over de vleesindustrie, het kappen van het Amazonegebied, overstromingen en bosbranden; keuvelen zijn vrienden over onenightstands, waar Goos grote moeite mee heeft, terwijl De Jong er enkele had die ‘leuk genoeg’ waren. Soms maakt ook een bevriende seksuologe haar opwachting (Sloot in kimono) om bijvoorbeeld te vertellen over ‘de orgasmekloof’. Opvattingen en feitjes passeren de revue: soms van het uitgekauwde soort (mannen willen altijd seks), soms minder veelgehoord (vrouwen moeten geen genoegen nemen met een slechte vrijpartij, want ‘een vagina heeft een geheugen’). De vormkeuze waarbij twee potentieel controversiële thema’s gemengd worden, is het manco van de voorstelling. Als Sloot iets over het voetlicht wil brengen, vluchten zijn vrienden in een ander gespreksonderwerp, waardoor ze een confrontatie uit de weg gaan. Lange tijd verandert er daardoor niets: iedereen blijft overtuigd van zijn eigen gelijk, discussies bloeden dood. De ontmoetingen zijn praktisch een herhaling van zetten. Op een gegeven moment bestellen de twee vleeseters een broodje kroket, terwijl ze hun handen genietend achter het hoofd vouwen. Ze zitten onder een warmtelamp op een terras; de eerste zonnestralen zijn nog niet zo sterk. Sloot besluit ook vlees te nemen. Dat is een opvallende keuze, maar het brengt weinig teweeg. Het lijkt Goos en De Jong enkel te sterken in hun overtuiging dat persoonlijke keuzes niet zoveel uitmaken in het grotere geheel. Er ontstaat wéér geen discussie. Dat is zonde, want het is één van de weinige momenten waarop niets een gesprek over principes in de weg staat. Sloot beweegt naar zijn vrienden toe, maar het blijft stil.  Maria Goos heeft zich, met haar indrukwekkende oeuvre, allang bewezen als schrijver. Haar kenmerkende stijl is ook in SeksKlimaat te herkennen: vlotte dialogen geven de personages, gebaseerd op de acteurs zelf, vorm en schetsen een kleurrijk beeld van hun vriendschap. Maar hoewel de schrijfstijl scherp is, is de verdere lijn van het stuk dat niet. Er worden veel feitjes gespuwd; er komen kinderfoto’s voorbij om verschillen in opvoeding te duiden; de acteurs duiken in de geschiedenis en diepen kort iets uit (de Kabouterbeweging, het Rapport van Rome), maar het wordt geen geheel.  Dat komt mede doordat de thema’s uit de titel elkaar niet raken: seks zóu de menselijke drang naar genot kunnen representeren, maar dat blijkt in dit stuk nergens uit. Als Goos en De Jong opeens aankondigen ook vegetariërs te worden, is dat een complete verrassing. Omdat hun ontwikkeling onderbelicht is, ben je op dat moment vooral benieuwd naar Sloots worstelingen. Alles daar omheen voelt als ruis. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/18/in-het-toneelstuk-van-maria-goos-blijken-seks-en-klimaat-geen-combinatie-a4142215
2022-09-19||Britse ministerie roept op niet meer in de rij te gaan staan||Het Britse ministerie van Media, Cultuur en Sport heeft mensen opgeroepen niet meer in de urenlange rij te gaan staan om afscheid te nemen van koningin Elizabeth, om teleurstelling te voorkomen. De rij wordt namelijk op zondag gesloten. Hoe laat de rij precies sluit, wordt later vandaag bekendgemaakt. De rij is momenteel meer dan tien kilometer lang.  Zondag is de laatste dag dat mensen langs de kist van koningin Elizabeth kunnen lopen. De officiële begrafenis begint maandagmiddag om 12.00 uur lokale tijd (13.00 uur Nederlandse tijd). Naar verwachting staat de kist tot halfzeven ‘s ochtends in Westminster Hall in Londen. Via het Youtubekanaal van het ministerie is de rij live te volgen. Volgens de laatste update van het ministerie op Twitter, om 11.00 uur vandaag, bedroeg de wachttijd minstens dertien uur en kan die nog verder oplopen.  Eerder deze week ontstonden er enkele onregelmatigheden in de rij voor het afscheid van de Queen. Vrijdagavond zou een 28-jarige man de rij hebben verlaten om de kist aan te raken. De man werd door de beveiliging tegengehouden toen hij naar de kist rende. Hij is aangeklaagd voor verstoring van de openbare orde. Op woensdag zou een 19-jarige man zijn kleren hebben uitgetrokken in de rij en tegen andere wachtenden hebben aangeduwd. Ook hij is aangehouden en aangeklaagd voor onder meer aanranding.  ||https://www.nrc.nl//nieuws/2022/09/18/britse-ministerie-roept-op-niet-meer-in-de-rij-te-staan-a4142212
2022-09-19||Grensconflict Centraal-Azië vormt nieuw probleem voor Poetin||Een vorige week opgelaaid grensconflict tussen Kirgizië en Tadzjikistan heeft volgens beide landen aan bijna honderd mensen het leven gekost. Volgens Kirgizië zouden in de dagenlange beschietingen over en weer ruim honderd gewonden zijn gevallen, van Tadzjiekse zijde is er onduidelijkheid over het aantal gewonden. Volgens de Tadzjiekse tak Ozodi van nieuwssite Radio Free Europe zouden er ook burgers en mogelijk kinderen zijn omgekomen.  Vorig jaar kwamen er bij een escalatie in hetzelfde gebied bijna vijftig mensen om het leven. Zowel Rusland als de Verenigde Naties riepen beide landen op om te onderhandelen.  Afgelopen week beschuldigden beide landen het buurland ervan  het vuur te hebben geopend op militaire en civiele doelen aan de grens tussen de Kirgizische provincies Osh en Batken en de Tadzjiekse provincie Soeghd. De landen kwamen een staakt-het-vuren overeen, maar beide partijen beschuldigden elkaar  dit weekend van schendingen. Volgens Tadzjikistan zou een Kirgizische drone een moskee hebben geraakt, Kirgizië stelde dat er twee dorpen zijn beschoten. Op beelden op sociale media is te zien hoe aan beide kanten van de grens gebouwen zijn geraakt.  Het grensdispuut stamt uit de jaren negentig, toen de republieken van de Sovjet-Unie onafhankelijk verder gingen en er dus internationale grenzen ontstonden in een gebied waar veel etniciteiten door elkaar wonen. Een groot deel van de duizend kilometer lange grens tussen Kirgizië en Tadzjikistan is  nog altijd niet of slecht afgebakend. Dat leidt, in combinatie met klimaatverandering en droogte,  steeds vaker tot conflicten over water, landbouw- en weidegrond.  Een van de twistpunten is de rivier de Isfara, die ontspringt in Kirgizië en via de gelijknamige Tadzjiekse stad Tadzjikistan binnenstroomt.  Hoewel de regio van weinig politiek of economisch belang is, kiezen beide landen voor bewapening in plaats van duurzame onderhandelingen. Zowel Bisjkek als Doesjanbe is bezig de grensbewaking in het gebied op te schroeven met drones en surveillance-apparatuur, geleverd door onder meer Turkije en Iran. De dodelijke geweldsuitbarsting is het tweede in korte tijd tussen landen in de voormalige Sovjetregio. In de Kaukasus, aan de westkant van de Kaspische Zee, voerde Azerbeidzjan ruim een week geleden een grootschalige aanval uit op militaire en civiele doelen in Armenië, met tientallen doden tot gevolg. Ook daar moeten een fragiel staakt-het-vuren en onderhandelingen een eind maken aan het geweld.  De Kirgizisch-Tadzjiekse grensregio ligt niet ver van de Oezbeekse stad Samarkand, waar juist afgelopen week een top plaatsvond van de Shanghai Cooperation Organisation (SCO) en de leiders van Rusland, China, Wit-Rusland, Azerbeidzjan en de Centraal-Aziatische landen verzameld waren. President Poetin sprak daar met zowel de Azerbeidzjaanse leider Aliyev als met de  presidenten Sadyr Zjaparov (Kirgizië) en Emomali Rachmon (Tadzjikistan) over de opgelaaide conflicten. In een bilateraal overleg werden er afspraken gemaakt over de terugtrekking van troepen en de voortzetting van de grensonderhandelingen.  Traditioneel werpt Rusland zich op als scheidsrechter in de strategische en explosieve regio. Rusland heeft in zowel Kirgizië als Tadzjikistan een militaire bases en een Russische vredesmacht is actief in Armenië en Azerbeidzjan. Ook staat Rusland  aan het hoofd van de regionale veiligheidsorganisatie CSTO, waar zowel Tadzjikistan en Kirgizië, alsook  Armenië, lid van is.  Maar de Russische president Poetin heeft zijn handen vol aan de situatie in Oost-Oekraïne, waar het Russische leger flinke nederlagen lijdt. Nu komen daar voor Poetin twee moeilijk beheersbare grensconflicten bij, in een regio waar het onderlinge wantrouwen groot is en Rusland en het Westen concurreren om de rol van vredesstichter.  VN-secretaris-generaal Antonio Guterres sprak zaterdag met de Kirgizische minister van Buitenlandse Zaken over het conflict en riep beide partijen op tot „duurzame vrede”. Mogelijk spreekt Guterres komende week  met de Kirgizische president Sadyr Zjaparov, die sinds 2020 aan de macht is. ||https://www.nrc.nl//nieuws/2022/09/18/ruim-veertig-doden-bij-grensconflict-kirgizie-tadzjikistan-a4142214
2022-09-19||Opinie | Loop niet weg bij internationale misstanden, wees juist meer betrokken||Wie betaalt, bepaalt. De lidstaten zijn ook de financiers van de Verenigde Naties (VN). Zij betalen het werk van de VN-organisaties en kunnen via de portemonnee invloed uitoefenen. Door het verhogen van hun bijdragen of juist het afknijpen van geldstromen proberen landen om internationale organisaties tot kritische zelfreflectie en aanpassing van beleid en uitvoeringspraktijk te dwingen. Benjamin Duerr is  bestuurslid van Nederlandse Vereniging voor de Verenigde Naties (NVVN); Simone Filippini is voorzitter van de NVVN.  Wanneer organisaties niet functioneren zoals het hoort, hebben regeringen daarom vaak de neiging als straf hun financiële bijdragen te verminderen. De VS sneden uit onvrede onder toenmalig president Trump in de uitgaven voor vredesmissies en stopten de financiering van de VN-hulporganisatie voor Palestijnse vluchtelingen (UNRWA). Lidstaten van het Internationaal Strafhof hielden jarenlang budgetverhogingen tegen omdat ze ontevreden waren over het functioneren van het hof.  Het is daarom geen verrassing dat ook in Nederland het inhouden van middelen als oplossing voor de verspilling van hulpgelden door de VN wordt gezien. Een artikel in NRC  (Hoe de VN Nederlands geld voor schone toiletten verkwistten, 3/9) over misstanden binnen de VN-projectorganisatie UNOPS eindigde met de oproep de betalingen aan de organisatie stop te zetten. Volgens het onderzoek verdwenen Nederlandse bijdragen die bedoeld waren voor de bouw van toiletten en sanitaire voorzieningen in ontwikkelingslanden door vriendjespolitiek en onrechtmatige betalingen bij het VN-fonds dat de latrines had moeten bouwen. Bij UNOPS, waar de kleinere organisatie onder hangt, zouden de problemen nog groter zijn en zo’n 22 miljoen dollar zijn verdwenen.  Deze aanwijzingen voor misstanden vragen om een adequate reactie van Nederland, dat een van de grootste donorlanden van het fonds is en nota bene een toezichthoudende rol had. Deze is klaarblijkelijk onvoldoende ingevuld. De VN horen publieke gelden correct, ethisch en efficiënt te besteden. Verspilling en mismanagement moeten worden aangepakt en kritiek op het functioneren van een organisatie, in dit geval UNOPS, moet serieus worden genomen. Maar anders dan VN-deskundige Mukesh Kapila in het artikel suggereert, is stopzetting van de betalingen  het verkeerde antwoord op misstanden. Niet alleen worden daarmee de mensen in ontwikkelingslanden gestraft voor wie dan nog minder toiletten kunnen worden gebouwd. Het is ook een strategische fout: door een terugtrekking verliest Nederland juist invloed en de mogelijkheid misstanden op te lossen en de werkwijze van organisaties te verbeteren. Het getuigt van gemakzucht om dan maar de geldkraan dicht te draaien. De invloed om verandering af te dwingen en mee vorm te geven begint bij betrokkenheid. Landen als China laten zien dat hun invloed binnen de VN groeit, juist door een verhoging van financiële bijdragen en gericht beleid. Daardoor is China inmiddels het op één na grootste donorland van de organisatie, speelt het een grote rol in vredesmissies en bezet het belangrijke posten bij VN-organisaties. De steeds opnieuw klinkende roep om de financiering van een VN-organisatie te bevriezen als er dingen misgaan,  zoals recent in NRC (Stop met het sturen van blauwhelmen, 16/7)  is  kortzichtig en zelfzuchtig. Het lost de problemen niet op, schaadt de internationale samenwerking en verzwakt de positie van Nederland in de wereld. De oplossing voor de tekortkomingen van internationale organisaties ligt dan ook niet in een onthechting en afhaken, maar juist in meer betrokkenheid. Nederland moet in de zaal blijven waar de besluiten worden genomen.  Door VN-organisaties actief te ondersteunen en bestuursrollen op zich te nemen, blijft Nederland onderdeel van de discussies en kan mede de richting bepalen. Het kan op die manier een aanjagende rol spelen en onder meer aandringen op grotere transparantie over besluitvorming, de besteding van gelden en ook issues rondom integriteit waar die zich voordoen. Ons land kan meepraten over de bezetting van posten en de eisen aan het leiderschap.  Het hervormen van de VN in zijn geheel lukt vooralsnog niet, daarom is het des te belangrijker in te zetten op de verbetering van specifieke organisaties binnen de VN-familie, zoals UNOPS. Succes daar kan als voorbeeld dienen voor hervorming elders en zo een bijdrage leveren aan een VN die integer, effectief en toekomstbestendig is. De VN zijn zeker niet perfect, maar ze zijn het beste wat we hebben. Nederland is een van de zeer weinige landen die de bevordering van de internationale rechtsorde in de Grondwet hebben staan en heeft zich daarmee een bijzonder ambitieuze internationale opdracht gegeven. Het doel moet dan ook niet het verzwakken van deze orde zijn, maar hervorming en versterking.||https://www.nrc.nl//nieuws/2022/09/18/loop-niet-weg-bij-internationale-misstanden-wees-juist-meer-betrokken-a4142213
2022-09-19||De Europese Commissie wil miljardensubsidie Hongarije korten vanwege ‘afbraak rechtsstaat’|| De Europese Commissie stelt voor om miljarden euro’s van de Europese subsidies aan Hongarije op te schorten. Omdat er in het land onvoldoende waarborgen zijn tegen corruptie en fraude, wil de Commissie in totaal 7,5 miljard euro minder gaan uitbetalen, zo maakte Eurocommissaris Johannes Hahn (Begroting) deze zondag bekend. Het voornemen is een ongekende stap en luidt een nieuwe fase in van de Brusselse pogingen om de afbraak van de rechtsstaat in Hongarije te bestraffen. Met het voorstel voert Brussel de druk op Boedapest fors op, maar tegelijk houdt het de deur open om de korting af te wenden. Als Hongarije de komende weken voldoende toezeggingen doet om het misbruik van EU-gelden te voorkomen, kan het de sanctie alsnog voorkomen. De afgelopen weken deed de Hongaarse regering met een serie beloftes verwoede pogingen om de straf af te wenden. Hahn toonde zich deze zondag „optimistisch” over die toezeggingen – een signaal dat de onderhandelingen met Boedapest nog in volle gang zijn. Hongarije is het eerste land dat EU-subsidies dreigt te verliezen vanwege het ontbreken van voldoende rechtstatelijke waarborgen. Die mogelijkheid heeft Brussel sinds 2021, nadat EU-landen het na moeizame onderhandelingen eens waren geworden over zo’n zogeheten ‘rechtsstaattoets’. Het betekent dat de Commissie een land kan korten als er gegronde zorgen zijn over een goede besteding van Europees geld. Bijvoorbeeld als corruptie onvoldoende wordt aangepakt, of als openbare aanbestedingen niet transparant zijn. Dat daarover in Hongarije zorgen zijn is niet nieuw: de Europese Commissie en andere lidstaten kijken al jaren met frustratie naar de manier waarop EU-geld in Hongarije besteed wordt. Niet zelden verdwijnen fondsen in de zakken van mensen die nauw gelieerd zijn aan premier Viktor Orbán. Onafhankelijke toezichthouders zijn er niet en Hongarije weigert consequent samen te werken met de Europese corruptiebestrijder OLAF. Bovendien weigert Hongarije nog altijd deel te nemen aan het nieuwe Europese Openbaar Ministerie, dat fraude met EU-gelden kan berechten. Ook op andere terreinen staat de rechtsstaat in Hongarije onder druk: het Europees Parlement stemde deze week met grote meerderheid voor het oordeel om Hongarije niet langer als een democratie te beschouwen. Na jaren van vruchteloze onderhandelingen en berispingen heeft Brussel een nieuw instrument om maatregelen af te dwingen. Het effect daarvan werd de afgelopen maanden al zichtbaar. Naarmate de Commissie de druk verder opvoerde, bleek Boedapest deze zomer opeens toch bereid om nieuwe wetten aan te nemen en organen in te stellen. Namens Hongarije reisde minister Judit Varga (Justitie) meermaals naar Brussel, en naar andere EU-hoofdsteden, voor intensieve onderhandelingen. Hongarije heeft de EU-gelden hard nodig: de economie staat er slecht voor en de inflatie is torenhoog.  Het leidde tot een pakket beloftes over het versterken van het financieel toezicht. Zo heeft Hongarije onder meer toegezegd om een nieuwe en onafhankelijke integriteitsautoriteit op te zetten, net als een ‘anticorruptietaskforce’ en een transparant elektronisch systeem voor openbare aanbestedingen. Ze betekenen, benadrukte Eurocommissaris Hahn zondag, een „gamechanger” in de Hongaarse opstelling. „Financiële druk heeft effect”, bevestigde de Oostenrijkse Eurocommissaris desgevraagd. De zondag gepresenteerde strafkorting  - 70 procent van de cohesiefondsen van Hongarije – moet die druk hoog houden.  De toezeggingen moeten nog wel tot in detail uitgewerkt worden en waar nodig in wetgeving worden vastgelegd. Daarvoor krijgt Hongarije  twee maanden: op 19 november zal de Commissie opnieuw beoordelen hoe de situatie ervoor staat. Uiteindelijk zijn het dan vervolgens de EU-lidstaten die het voornemen van de Commissie moeten bekrachtigen. De 7,5 miljard euro aan cohesiefondsen is niet het enige geld dat voor Hongarije op het spel staat. Het land is ook de enige EU-lidstaat die nog altijd geen goedkeuring heeft gekregen voor zijn zogeheten ‘herstelplan’, waarmee het aanspraak wil maken op geld uit het Europese coronafonds. Boedapest heeft in principe recht op 7 miljard euro, maar ook hiervoor moet ze eerst rechtstatelijke garanties geven.||https://www.nrc.nl//nieuws/2022/09/18/brussel-dreigt-hongaarse-miljardensubsidie-te-korten-a4142211
2022-09-19||Ellen van Dijk is tot haar eigen verbazing  opnieuw wereldkampioen tijdrijden||Ellen van Dijk wijst met een vragende blik naar zichzelf. Wie, ik? Ze heeft net 34,2 kilometer door de Australische kustplaats Wollongong afgelegd in die kenmerkende cadans van haar, waarbij het lijkt alsof ze langzamer trapt dan haar concurrenten, maar in werkelijkheid hogere snelheden ontwikkelt, tot ruim boven de 50 kilometer per uur. Nu ze over de finish is gekomen en langzaam uitbolt, ziet ze haar verzorgers met de armen in de lucht staan wachten. Ja, zij.  Van Dijk (35) werd zondagochtend vroeg Nederlandse tijd voor de derde keer in haar carrière wereldkampioen tijdrijden, nadat ze eerder in 2013 in Florence en vorig jaar in Brugge de snelste was geweest. Het was een onverwachte zege, zei ze naderhand tegen de NOS terwijl de gouden medaille om haar nek bungelde. Ze had sinds het EK in augustus, waar ze tweede werd op de tijdrit, geen race meer gereden omdat ze zich niet goed voelde. Daar kwam nog eens bij dat ze afgelopen donderdag  haar laatste training voortijdig moest afbreken omdat ze last had van haar rug, waardoor haar benen verzuurden.    In andere jaren had de perfectionist in haar daar stress van gekregen, zei Van Dijk, maar dit jaar lukte het haar ontspannen naar de wedstrijd toe te leven. Haar jaar was al geslaagd nadat het Van Dijk in mei was gelukt het werelduurrecord te verbreken. Ze had de afgelopen twaalf maanden bovendien kunnen genieten van het rondrijden in de regenboogtrui, iets wat in 2013 onmogelijk bleek. Toen durfde ze, bevreesd voor alle verwachtingen die bij het kampioenstricot horen, niet eens te trainen in de trui. Dan nog had Van Dijk niet verwacht dat ze had mee kunnen strijden om de titel. Dat had alles te maken met het parcours, dat zich door het centrum van Wollongong slingerde, een stad zo groot als Eindhoven aan de oostkust van Australië. Het was keren en draaien, remmen en optrekken. Kortom: echt een intervalkoers.    Zo’n wedstrijd is normaal gesproken op het lijf geschreven van Annemiek van Vleuten, maar de olympisch kampioen tijdrijden werd zondag zevende. Ze had simpelweg een slechte dag, zei ze na afloop, gissend naar verklaringen. Misschien was Van Vleuten wel moe, na een uitzonderlijk jaar waarin ze zowel de Giro d’Italia, de Tour de France als de Vuelta a España wist te winnen. Tijdens die laatste ronde, die een week geleden eindigde, trainde Van Vleuten op de ochtenden vóór de etappes extra om zich zo goed mogelijk voor te bereiden op deze WK.   Het voordeel voor Van Dijk was dat zij niet meedeed in Spanje. Zo kon ze eerder afreizen naar Australië om te acclimatiseren en zich het parcours eigen te maken. Ze betrok er, overigens samen met Van Vleuten, speciaal een huis langs het parcours voor – weg van de rest van  het Nederlandse team, dat gedurende het toernooi in Sydney verblijft. Van Dijk bemoeide zich ook met de samenstelling van het tijdritpak en met het regelen van vluchten en fietsen. „Ik heb er veel moeite voor gedaan en me zo goed mogelijk voorbereid, dus het is des te mooier dat het zich zo uitbetaalt”, zei ze na afloop voor de camera.  Toch noemde Van Dijk haar zege er eentje van de grote verrassing. „Kijk dan”, zei ze, haar medaille omhoog houdend. Ze grijnsde erbij, met een ongelovige uitdrukking op haar gelaat. „Maar ja, niemand zal me meer serieus nemen als ik zoiets zeg terwijl het  zo goed gaat.” Ook Van Dijk weet inmiddels wel   dat ze op de tijdrit is uitgegroeid tot de beste specialist ter wereld.    Een grote verrassing bij de tijdrit voor de mannen: de Noor Tobias Foss kroonde zich tot wereldkampioen. Hij wist  gekende specialisten  Stefan Küng (zilver) uit Zwitserland en Remco Evenepoel (brons) uit België achter zich te houden met respectievelijk drie en negen seconden. Titelverdediger Filippo Ganna uit Italië werd zevende.  „Het voelt alsof ik droom”, zei de 25-jarige Foss na afloop. De Noor, die rijdt voor de Nederlandse ploeg Jumbo-Visma, vertelde dat hij al tevreden zou zijn geweest met een top 10-notering. Ver achter Foss eindigden de Nederlanders Daan Hoole en Bauke Mollema als 23ste en 25ste. ||https://www.nrc.nl//nieuws/2022/09/18/ellen-van-dijk-is-tot-haar-eigen-verbazing-opnieuw-wereldkampioen-tijdrijden-2-a4142210
2022-09-19||Miljoenen inwoners Japan opgeroepen te evacueren om gevaarlijke supertyfoon||Een krachtige tyfoon heeft zondag de kustgebieden van Japan bereikt. Bijna drie miljoen inwoners zijn door de autoriteiten opgeroepen te evacueren. Het Japanse meteorologisch agentschap heeft een zeldzame „speciale  waarschuwing” afgegeven voor het heftige weer, dat inmiddels al het zuidelijke eiland Kyushu teistert. Dat melden Japanse media en internationale persbureaus. Zondagochtend zaten bijna honderdduizend huishoudens zonder stroom. Meer dan negenduizend mensen zijn naar opvangcentra gevlucht in afwachting van de storm. De supertyfoon, Nanmadol genaamd, raasde zondagochtend al in de buurt van zuidelijke Japanse eilanden. De storm zal tot aanstaande woensdag in noordoostelijke richting over de hoofdeilanden van Japan trekken. Dinsdag zal het Tokio bereiken.  Het weeragentschap waarschuwt voor 50 centimeter aan regenval en voor „ongekend krachtige” windstoten en golven. Mogelijk vinden er overstromingen plaats door aardverschuivingen. Er zijn zondag in Zuid-Japan al windstoten gemeten van 160 tot 180 kilometer per uur, die kunnen naar verwachting oplopen tot tussen de 235 en 250 kilometer per uur. De tyfoon is de veertiende, en tot nu toe de gevaarlijkste, van dit seizoen in Japan.  Regionale treindiensten, binnenlandse vluchten en veerdiensten zijn geannuleerd totdat de storm voorbij is. De Japanse premier Fumio Kishida heeft opgeroepen weg te blijven van „gevaarlijke plaatsen zoals rivieren en waterwegen” en te evacueren „bij het minste gevaar”. De speciale waarschuwing, die het weeragentschap zondag heeft afgegeven, komt maar eens in de tientallen jaren voor.  Ook had Japan zondagochtend een tsunamiwaarschuwing afgegeven voor delen van het zuidelijke Japanse eiland Okinawa, vanwege een zware aardbeving op Taiwan eveneens op zondagochtend. Maar deze waarschuwing werd kort daarna weer ingetrokken. Er werd gevreesd voor een tsunami van één meter hoog richting Japanse eilanden, als gevolg van de aardbeving in het zuidoosten van Taiwan met een kracht van 6,8 op de schaal van Richter. Okinawa ligt meer dan 300 kilometer ten noordoosten van Taiwan. Dit bericht is om 12.30 uur geactualiseerd. Rond die tijd bereikte de supertyfoon het Japanse land.||https://www.nrc.nl//nieuws/2022/09/18/miljoenen-inwoners-japan-opgeroepen-te-evacueren-om-gevaarlijke-supertyfoon-a4142209
2022-09-19||&#8216;Rusland zal aanvallen opvoeren op civiele infrastructuur&#8217;||Rusland heeft de afgelopen week raketaanvallen op Oekraïense burgerlocaties en civiele infrastructuur opgevoerd. Zelfs als die aanvallen geen militaire impact hebben, dat meldt het Britse ministerie van Defensie zondag volgens het laatste inlichtingenrapport. Volgens de Britten zullen er de komende dagen waarschijnlijk nog meer civiele locaties aangevallen worden, als reactie op de recente tegenslagen van het Russische leger en in een poging het moreel van het Oekraïense volk en leger te ondermijnen.  Russische raketten hebben met deze acties onder meer het Oekraïense elektriciteitsnet geraakt. Afgelopen woensdag werd een stuwdam in de Midden-Oekraïense stad Kryvy Rih beschoten. Volgens lokale autoriteiten werd de dam geraakt door acht raketten en werd het waterpompstation verwoest. De rivier brak door de dam heen en meer dan honderd huizen kwamen onder water te staan. „Het watersysteem had geen militaire waarde”, reageerde de Oekraïense president Volodymyr Zelensky op de aanval. „Honderdduizenden burgers zijn er dagelijks van afhankelijk.” Oekraïne is sinds eind augustus bezig met een tegenoffensief aan de frontlinie. Het Russische leger kreeg met meerdere tegenslagen te maken. Vooral in de regio Charkov zijn dorpen en steden weer terug in Oekraïense handen. Zelensky beweert dat 6.000 vierkante kilometer van de door Rusland bezette Oekraïense gebieden is heroverd. ||https://www.nrc.nl//nieuws/2022/09/18/rusland-zal-aanvallen-opvoeren-op-civiele-infrastructuur-a4142208
2022-09-19||Ellen van Dijk wint derde wereldtitel tijdrijden||Ellen van Dijk is in het Australische Wollongong voor de derde keer wereldkampioen tijdrijden geworden. De wielrenster uit Woerden was over 34 kilometer in een tijd van 44 minuten en 28 seconden duidelijk de snelste. Het zilver was voor de Australische Grace Brown, die 12 seconden na Van Dijk over de eindstreep ging. De Zwitserse Marlen Reusser, de Europees kampioene, werd op 41 seconden derde. Annemiek van Vleuten viel tegen met de zevende tijd. Shirin van Anrooij eindigde als dertiende en slaagde er ook niet in de wereldtitel bij de beloften te veroveren. De Italiaanse Vittoria Guazzini was de snelste bij de rensters onder 23 jaar. Van Anrooij, die in juli Guazzini bij de EK nog had geklopt, moest ditmaal genoegen nemen met zilver. Van Dijk was eerder de beste van de wereld in 2013 (Florence) en vorig jaar in Brugge. In mei van dit jaar veroverde de renster van Trek-Segafredo ook het prestigieuze werelduurrecord. Van Vleuten, de winnares van de Vuelta, was bij het eerste meetpunt al 26 seconden langzamer dan de voor haar gestarte Brown, die lang mocht hopen op haar eerste wereldtitel. Beiden waren vroeg gestart en wisten ook dat favorieten als Reusser en Van Dijk nog in actie moesten komen. De titelverdedigster was na 7 kilometer al sneller dan Brown en breidde haar voorsprong bij het tweede tussenpunt al uit naar 22 seconden. (ANP)||https://www.nrc.nl//nieuws/2022/09/18/ellen-van-dijk-wint-derde-wereldtitel-tijdrijden-a4142207
2022-09-19||Biden waarschuwt Poetin tegen gebruik tactisch kernwapen||De Amerikaanse president Joe Biden heeft de Russische president Vladimir Poetin opgeroepen om geen tactische kernwapens of chemische wapens te gebruiken in reactie op recente Russische nederlagen in Oekraïne. Biden deed dat tijdens een interview met het Amerikaanse CBS News dat zondag wordt uitgezonden, meldt Reuters. Oekraïense militairen hebben Russische strijdkrachten de afgelopen week teruggedrongen in het noordoosten van het land. Daardoor is Poetin onder druk komen te staan van nationalisten in Rusland om het initiatief weer naar zich toe te trekken. Hij heeft gewaarschuwd dat Rusland krachtig zal reageren als Russische militairen verder worden teruggedreven. Dat heeft zorgen gewekt dat hij onconventionele wapens zou kunnen inzetten, zoals een klein kernwapen of chemische wapens. Gevraagd door een verslaggever van het nieuwsprogramma ’60 Minutes’ wat Biden daarover tegen Poetin zou zeggen, antwoordde hij: „Doe het niet. Doe het niet. Doe het niet. Het zou het gezicht van oorlog meer dan wat ook sinds de Tweede Wereldoorlog veranderen.” Dat was te zien in een clip van het interview die CBS zaterdag heeft vrijgegeven. Volgens Biden zouden de Verenigde Staten op een „betekenisvolle” manier reageren als Poetin de stap zou zetten. Hij gaf geen nadere details. „Rusland zou nog meer een paria worden in de wereld dan het dat ooit geweest is”, aldus Biden. „Afhankelijk van wat ze doen zullen wij bepalen hoe de reactie eruit ziet.” Russische regeringsfunctionarissen hebben westerse suggesties dat Moskou een tactisch kernwapen zou gebruiken in Oekraïne van de hand gewezen.||https://www.nrc.nl//nieuws/2022/09/18/biden-waarschuwt-poetin-tegen-gebruik-tactisch-kernwapen-a4142206
2022-09-19||Zelensky beschuldigt Rusland van martelingen in heroverd gebied||De Oekraïense president Volodymyr Zelensky heeft Russische militairen ervan beschuldigd mensen op grote schaal te hebben gemarteld in de Oekraïense regio Charkov, die onlangs door Oekraïense militairen werd heroverd. In de oostelijke regio zijn volgens Zelensky zo’n tien martelplekken gevonden, meldt persbureau Reuters. „Marteling was een wijdverbreide praktijk in het bezette gebied”, zei Zelensky zaterdagavond tijdens zijn videotoespraak. Onderzoekers hebben volgens hem bewijs van marteling aangetroffen op lichamen die zijn opgegraven. Bewijsmateriaal wordt door forensische experts gedocumenteerd. Donderdagavond vonden Oekraïense bevrijders een massagraf in de stad Izjoem, in de regio Charkov, waar volgens Zelensky 440 mensen zouden zijn begraven. Meerdere lichamen zijn gevonden met vastgebonden handen. Volgens Zelensky moeten de verantwoordelijken worden opgespoord en gestraft. „We zullen de identiteit vaststellen van allen die mensen hebben gemarteld en misbruikt, die deze gruweldaden van Rusland naar Oekraïens grondgebied hebben gebracht”, aldus de president. Hij vergeleek het gedrag met dat van de nazi’s tijdens de Tweede Wereldoorlog. Het hoofd van het door Rusland geïnstalleerde bestuur dat de noordoostelijke regio rond Izjoem vorige week verliet, beschuldigde Oekraïne ervan wreedheden te hebben geënsceneerd. „Ik heb niets gehoord over mensen die werden begraven”, zei Vitaly Gantsjev tegen de Russische staatstelevisie. ||https://www.nrc.nl//nieuws/2022/09/18/zelensky-beschuldigt-rusland-van-martelingen-in-heroverd-gebied-a4142205
