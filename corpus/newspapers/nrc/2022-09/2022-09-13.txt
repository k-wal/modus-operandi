2022-09-13||Voormalig hoofd beveiliging: Chinese spion werkzaam bij Twitter||Ten minste één medewerker van de Chinese inlichtingendienst staat op de loonlijst van Twitter, de bedrijfstop van het Amerikaanse socialemediabedrijf liegt tegen zijn eigen raad van bestuur en houdt gebreken aan de beveiligingssystemen onder de pet. Die opmerkelijke beschuldigingen komen van het voormalige hoofd beveiliging van Twitter, Peiter Zatko, die dinsdag hierover heeft verklaard tijdens een hoorzitting van de Amerikaanse Senaat. Volgens Zatko, die overigens nauwelijks bewijs aanlevert voor zijn beweringen, schiet de cyberbeveiliging van Twitter „ernstig” tekort, melden ondergeschikten uitsluitend goed nieuws aan de bedrijfstop en kunnen te veel Twitter-medewerkers zonder toezicht bij gevoelige informatie.  Zatko werd afgelopen januari ontslagen. Volgens Twitter vanwege „ineffectief leiderschap en slechte prestaties”. Onjuist, zeggen de advocaten van de klokkenluider. Volgens hen werd Zatko ontslagen na een confrontatie met het bestuur, onder wie topman Parag Agrawal, die zou hebben geweigerd toe te geven dat er sprake is van volgens Zatko „schokkende” beveiligingsproblemen. Het voormalige hoofd beveiliging verzekerde de senatoren dinsdag dat hij geen verkeerde intenties heeft. Vanwege de „schade voor gebruikers” en de „nationale veiligheid”, kon hij naar eigen zeggen niet anders dan met zijn verhaal naar buiten te treden, ongeacht het „persoonlijke en professionele risico” dat hij daarmee liep. Eind juni stemde Twitter ermee in om ruim 7 miljoen dollar aan ontslagvergoeding te betalen aan Zatko. Een paar dagen later stuurde hij zijn rapport met beschuldigingen naar de Amerikaanse autoriteiten.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/13/voormalig-hoofd-beveiliging-chinese-spion-werkzaam-bij-twitter-a4141787
2022-09-13||Strengere abortuswetgeving in Hongarije, voortaan verplicht naar ‘hartslag van foetus’ luisteren||Vrouwen in Hongarije die een abortus willen ondergaan moeten voortaan naar de „hartslag van de foetus” luisteren voordat ze de procedure kunnen ondergaan. Dat heeft de Hongaarse regering dinsdag bekendgemaakt. De nieuwe regel wordt komende donderdag van kracht. „Bijna twee derde van de Hongaren associeert het begin van het leven van een kind met de eerste hartslag”, zei een woordvoerder van het ministerie van Binnenlandse Zaken maandag.  De Hongaarse abortuswetgeving is sinds 1992 niet meer gewijzigd. Volgens de huidige wetgeving kunnen abortussen in de eerste twaalf weken van de zwangerschap worden uitgevoerd. Wanneer de foetus niet levensvatbaar is, kan de abortus op elk moment van de zwangerschap worden uitgevoerd. Een vrouw die een abortus wil, heeft echter een brief van een gynaecoloog nodig waarin de zwangerschap wordt bevestigd. Ook moet zij twee keer, met een tussenpoos van ten minste drie dagen, naar de gezinsdiensten gaan, waar ze advies krijgt over adoptie en overheidsuitkeringen voor moeders. Pas daarna wordt een verwijzing voor een abortus in het ziekenhuis gegeven.  De Hongaarse oppositie noemt de nieuwe maatregel een manier om het proces voor een abortus nog langer te maken, „in de hoop dat het daarna te laat is om de procedure te kunnen ondergaan”. Als de vrouwen naar de hartslag hebben geluisterd, moeten ze een certificaat aanvragen met een bevestiging daarvan. De oppositie vreest dat dat proces veel tijd in beslag zal nemen. Veel medische deskundigen beschouwen de term ‘foetale hartslag’ in de eerste weken van de zwangerschap echter als misleidend. Het geluid dat bij een vroegtijdige echo te horen is, wordt namelijk gegenereerd door het echoapparaat. ||https://www.nrc.nl//nieuws/2022/09/13/strengere-abortuswetgeving-in-hongarije-voortaan-verplicht-naar-hartslag-van-foetus-luisteren-a4141786
2022-09-13||Liverpool  hervindt met de benauwde  zege op Ajax het zelfvertrouwen||Zou er sprake zijn van the  seven year itch in de relatie tussen  Liverpool FC en de Duitse coach Jürgen Klopp?   Of was  de ontluisterende nederlaag vorige week tegen Napoli (4-1) slechts een incident? Het antwoord kwam  dinsdagavond op Anfield.  FC Liverpool was in het tweede groepsduel van de Champions League een klasse beter dan Ajax, maar had de grootste moeite om het overwicht om te zetten in doelpunten. Het werd 2-1.      De  trainer veranderde   de afgelopen zeven seizoenen   FC Liverpool van  een  Engelse subtopper  in één van de beste elftallen in de geschiedenis van het Europese clubvoetbal.   Stap voor stap bouwde Klopp  aan een topteam dat volgens zijn filosofie moest gaan spelen. Tijdens zijn eerste seizoen was  de Braziliaan Philippe Coutinho de spelmaker van een  elftal dat in een behoudende 4-2-3-1-formatie speelt. The Reds bereikten in 2016 de finale van de Europa League, maar deden  in de Premier League totaal niet mee. In het seizoen dat volgde haalde Klopp met  Sadio Mané zijn eerste grote aankoop naar de Engelse havenstad. De  accenten werden iets  verzet. Met een  iets aanvallender 4-1-2-3-formatie –  de speelwijze die Klopp dinsdagavond tegen Ajax nog steeds hanteerde –   eindigde   Liverpool als vierde in Engeland. Het was wel voldoende om in 2017-2018 mee te mogen doen in de Champions League. Na de komst van  Mohamed Salah had  Klopp voorin opeens met Mané en Robert Firmino drie beweeglijke en technisch zeer sterke spitsen voorhanden. In januari 2018 investeerde   Liverpool een recordbedrag van 84,5 miljoen euro om het hart van de defensie te versterken met de Nederlander Virgil van Dijk. Een gouden greep. Liverpool haalde de finale van de Champions League, maar ging  door  blunders van doelman Loris Karius ten onder tegen Real Madrid.     Het was logisch dat Klopp een seizoen later  een topkeeper haalde: Alisson Becker. Het elftal bleef verder grotendeels hetzelfde, maar  raakte steeds beter op elkaar ingespeeld.  Gegenpressing vormde het sleutelwoord.  Oftewel; het zo snel mogelijk veroveren van de bal om daarna razendsnel  toe te kunnen slaan, voordat  de tegenstander zich goed kan organiseren. Het leverde  Liverpool in 2019 de Champions League op. Ze waren  voor de zesde keer  het beste elftal van Europa. Twee bekers meer dan Ajax. Klopp wilde echter meer. En  dat betekende in Liverpool het winnen van de landstitel. Met nagenoeg hetzelfde elftal heerste de Duitse coach in het seizoen 2019-2020  in de Premier League. Liverpool werd  voor het eerst sinds 1990 afgetekend kampioen. Klopp bereikte daarmee zijn voorlopige hoogtepunt. Een seizoen later volgde mede door blessures van  Van Dijk en de nieuwe aanwinst Thiago Alcantara een terugval. In de groepsfase van de Champions League werd  Ajax twee keer met 1-0 verslagen, maar Liverpool sloot het seizoen af zonder prijs. Gegenpressing vormt het sleutelwoord van Klopp.  Zo snel mogelijk de bal veroveren en dan toeslaan  Klopp was gebrand op een comeback. En die kwam  er. Nieuwe aanvallers als Diogo Jota  en Luis Díaz zorgden voorin naast Mané en Salah voor meer mogelijkheden. En met de terugkeer van Van Dijk was de defensie ook weer op orde. Dit was misschien wel het beste Liverpool in het tijdperk van Klopp. Maar een grote beloning bleef uit. Manchester City werd met één punt voorsprong kampioen en Real Madrid versloeg Liverpool in de finale van  de Champions League. De FA Cup voelde als een troostprijs.   Het voelt als een klap voor Klopp als Mané overstapt naar Bayern München. In een zoektocht naar een vervanger komt Liverpool uit bij Darwin Núñez. Er wordt maar liefst 75 miljoen uitgegeven voor de Uruguayaanse spits van Benfica. Een bedrag dat zelfs nog op kan lopen tot honderd miljoen euro. Núñez scoorde in de strijd om  de Community Shield tegen City, maar wist in de competitie alleen tegen Fulham het net te vinden.  De 23-jarige spits  dreigt een  dure misser van Klopp te worden. De zoektocht van Núñez lijkt symbool te staan voor het Liverpool van dit seizoen.  Liverpool kan in de competitie moeilijk zijn draai vinden. Met een 2-1 nederlaag tegen Manchester United als dieptepunt. Na zes wedstrijden staat de ploeg met negen punten zevende. Liverpool werd  vorige week verrast door  Napoli. Met Núñez beginnend op de bank werd het elftal van Klopp met 4-1 volledig overklast. Sindsdien stond het duel met Ajax voor Klopp in het teken van een sportieve revanche. „We moeten terug naar de basis”, stelde Klopp voor de wedstrijd op Anfield. Liverpool FC begon na een minuut stilte voor koningin Elizabeth II vol goede moed aan de wedstrijd met Ajax. Opnieuw met aanwinst Núñez op de bank wist het elftal Ajax grote delen van de wedstrijd weg te spelen. Het was dan ook wachten op het openingsdoelpunt van  Liverpool. Dat viel in de zeventiende minuut toen een uittrap van Alisson Becker voorin werd verlengd en in de voeten van Salah werd geschoven. De spits uit Egypte liet de uitblinkende doelman Remko Pasveer kansloos.   Liverpool leek Ajax daarna te overrompelen, maar het elftal van Alfred Schreuder kwam in de 27ste minuut verrassend terug. Mohammed Kudus maakte zich wederom waar als spits door snoeihard de 1-1 binnen te schieten.  Liverpool ging daarna ruim een uur op zoek naar het winnende doelpunt.  Núñez mocht in de 66ste minuut invallen maar kwam niet tot scoren.  Klopp was langs de kant de wanhoop nabij. Totdat verdediger Joël Matip in de slotfase de bal op het doel kopte. Dusan Tadic was net te laat om op de lijn te kunnen redden. De bal was volgens de doellijntechnologie over de lijn. Opluchting bij Klopp. Opluchting bij  Liverpool. Voorlopig gaan ze samen door.     ||https://www.nrc.nl//nieuws/2022/09/13/koen-over-liverpool-ajax-a4141775
2022-09-13||De mentale gezondheid van meisjes is in vier jaar sterk verslechterd. Corona speelt mee, maar er is meer aan de hand||De mentale gezondheid van meisjes is de afgelopen vier jaar sterk verslechterd. Het percentage meisjes in het voortgezet onderwijs dat met forse emotionele problemen kampt, zoals angsten, piekeren en depressieve gevoelens, steeg sinds 2017 van 28 naar 43 procent. Dat is een van de belangrijkste conclusies uit het rapport Health Behaviour in School-aged Children dat woensdag wordt gepresenteerd. Hierin staan de resultaten van twintig jaar onderzoek naar het welzijn en de gezondheid van Nederlandse jongeren tussen de elf en zestien jaar.  De onderzoekers, een samenwerkingsverband van de Universiteit Utrecht, het Trimbos-instituut en het Sociaal en Cultureel Planbureau, spreken van „een ongekende daling” in de mentale gezondheid van meisjes.  Ook onder jongens in het voortgezet onderwijs is de mentale gezondheid gedaald, „maar de omvang hiervan staat niet in verhouding tot de daling onder meisjes”, schrijven de onderzoekers.  Het cijfer dat meisjes in het voortgezet onderwijs aan hun leven geven is gedaald: van een 7,3 in 2017 naar een 6,7 in 2021. In de afgelopen twintig jaar is dit cijfer nooit onder de 7 gekomen. Sterker nog: in 2001 gaven Nederlandse jongeren hun leven nog bijna een 8, hoger dan in de meeste andere landen. Corona speelt waarschijnlijk een grote rol bij de daling in mentale gezondheid, zegt projectleider Gonneke Stevens, jeugdonderzoeker aan de Universiteit Utrecht. Het onderzoek werd afgenomen in het najaar van 2021, midden in de coronacrisis en vlak voor de derde schoolsluiting die leerlingen opnieuw aan huis kluisterde. „Onze cijfers wijzen erop dat vooral meisjes last hebben gehad van het gebrek aan sociaal contact met hun leeftijdgenoten”, zegt Stevens. „Jongens in mindere mate, die zijn meer gaan gamen, maar dat lijkt weinig gevolgen te hebben gehad voor hun mentale welbevinden.” De emotionele problemen zijn niet opgelost nu de scholen weer open zijn en corona uit het straatbeeld is verdwenen, zegt Stevens.  „Mentale kwetsbaarheid verdwijnt niet zomaar, daar kun je lang last van blijven houden.” Er is bovendien meer aan de hand dan alleen corona. Al ver voor de coronacrisis zagen de onderzoekers in hun vierjaarlijkse metingen dat jongeren steeds meer last hebben van druk door schoolwerk. Ze lopen op hun tenen om te voldoen aan de hoge verwachtingen – en dat begint al in groep acht van de basisschool.  Tussen 2001 en 2021 is het percentage jongeren dat druk en stress door school ervaart bijna verdrievoudigd, van 16 naar 45 procent. En ook hier zijn het vooral meisjes die er last van hebben: 54 procent tegenover 36 procent van de jongens.  „Het lijkt daarmee gedaan met het zorgeloze leven van Nederlandse scholieren”, schrijven de onderzoekers. Ze noemen het een „bijzonder zorgwekkende ontwikkeling”, omdat eerder onderzoek heeft aangetoond dat druk door schoolwerk sterk samenhangt met mentale problemen.   De stijging van de druk komt volgens de onderzoekers door „het toegenomen belang dat door jongeren, hun ouders en de maatschappij in het algemeen gehecht wordt aan het behalen van een zo hoog mogelijk opleidingsniveau”.   De ooit zo beruchte ‘zesjescultuur’ onder Nederlandse scholieren en studenten lijkt definitief verleden tijd, iets wat volgens de onderzoekers ook af te lezen valt aan de groei van het schaduwonderwijs:  bijlessen, huiswerkbegeleiding en privé-onderwijs waar ouders die het kunnen betalen  meer geld aan uitgeven. Corona, vermoedt Stevens, heeft ook hier als  katalysator gewerkt: door de leerachterstanden is de druk om hoge cijfers te halen nog meer opgevoerd.  ||https://www.nrc.nl//nieuws/2022/09/13/forse-stijging-van-aantal-meisjes-met-emotionele-problemen-a4141783
2022-09-13||‘Het beeld van onze blije, gelukkige jeugd heeft een knauw gekregen’||Het lijkt gedaan met het relatief zorgeloze leven van Nederlandse scholieren. Onderzoekers van de Universiteit Utrecht, het Trimbos-instituut en het Sociaal en Cultureel Planbureau stellen het somber vast in het vierjaarlijkse  Health Behaviour in School-aged Children- onderzoek (HBSC) dat sinds 2001 het welzijn en de gezondheid van Nederlandse jongeren tussen de elf en zestien jaar meet. Vooral het welzijn van meisjes in het voortgezet onderwijs baart hun zorgen: in 2021 heeft 43 procent  last van emotionele problemen, tegen 28 procent in 2017. „We zien een ongekende daling in de mentale gezondheid van meisjes”, zegt Gonneke Stevens, projectleider van het onderzoek en jeugdonderzoeker aan de Universiteit Utrecht. Ze is sinds 2011 verbonden aan het onderzoeksteam.  Is het echt zo erg?  „Het is absoluut zorgwekkend. Het percentage meisjes met emotionele problemen is sterk gestegen. Dat hebben we in de twintig jaar dat we dit onderzoek doen nog nooit zodanig gezien. Bij meisjes in groep acht van de basisschool was het beeld altijd constant, maar nu zien we ook daar een stijging. Dit is echt een verandering van het beeld dat we tot nu toe hadden. Een keerpunt.” Van welke mentale problemen hebben deze meisjes last? „Meisjes scoren hoger op álle indicatoren die wij meten. Ze piekeren meer, voelen zich vaker angstig en ongelukkig. We zien ook een toename in het aantal meisjes met psychosomatische klachten die kunnen ontstaan door stress, zoals hoofdpijn en buikpijn.  „Wat we daarnaast zien, is dat meisjes een soort emancipatieslag hebben gemaakt: in eerdere onderzoeken hadden vooral jongens last van gedragsproblemen, maar de meisjes rukken op.” Het onderzoek werd afgenomen onder duizenden jongeren in het najaar van 2021. In hoeverre is het beeld vertekend door corona? „Wij denken dat de verslechtering van de mentale gezondheid voor een groot deel samenhangt met  de coronacrisis. De schoolsluitingen hebben er ingehakt bij jongeren. En het lijkt erop dat meisjes daar gevoeliger voor waren dan jongens. Maar het betekent niet dat als corona voorbij is, hun problemen voorbij zijn. De effecten ijlen waarschijnlijk na. Deze meisjes houden een zekere kwetsbaarheid. Als je eenmaal aan het piekeren bent, of je vaak angstig voelt, dan is dat niet zomaar voorbij.  „Corona is bovendien niet het enige probleem. Tussen 2001 en 2021 is het percentage jongeren dat last heeft van druk door schoolwerk bijna verdrievoudigd, van 16 naar 45 procent. We zien dat die druk vooral na 2009 gestaag oploopt. Parallel daaraan zie je allerlei ontwikkelingen in het onderwijs die waarschijnlijk drukverhogend werken. Neem de stijging van het aantal leerlingen dat bijles heeft of naar huiswerkbegeleiding gaat, of het grotere deel van de leerlingen in het voortgezet onderwijs dat kiest voor het moeilijkste profiel, natuur en techniek. We zien  dat percentueel meer leerlingen naar de havo of het vwo gaan, terwijl het niet gemakkelijker is geworden om een diploma te halen.” Jongeren lopen meer op hun tenen? „Daar lijkt het wel op. En corona heeft de druk die zij voelen mogelijk versterkt. De leerachterstanden moeten immers worden ingehaald.”   Foto Dieuwertje Bravenboer Onder jongens tussen de elf en zestien jaar is ook een stijging te zien in mentale problemen, maar veel minder. Hoe verklaart u dat? „Sociale relaties zijn voor meisjes nog belangrijker. Jongens zijn meer gaan gamen in coronatijd, maar dat lijkt weinig gevolgen te hebben gehad voor hun mentale welbevinden. Uit ander onderzoek weten we bovendien dat meisjes geneigd zijn om  intensief met elkaar te praten over hun problemen. Dat kan soms goed zijn – het helpt de relatie – maar je praat elkaar soms ook de put in. „Overigens zien we ook grote verschillen in het welzijn van jongeren die los staan van de verschillen tussen jongens en meisjes. De problematiek is groter  op het vmbo, bijvoorbeeld. Daar hebben jongeren meer gedragsproblemen en meer aandachtsproblemen dan hun leeftijdgenoten op het havo of vwo. Vwo-leerlingen hebben op hun beurt meer last van de druk van school.”  Jongeren gamen meer en zitten vaker op sociale media dan ooit. Draagt dat niet ook bij aan de daling van hun welzijn?  „Gamen en sociale media zijn wel een factor, maar we denken dat dit geen heel grote rol heeft gespeeld. Jongeren zijn inderdaad meer gaan gamen en gebruik gaan maken van sociale media, maar het aantal jongeren dat dat op een problematische manier doet, is klein. En vooral problematisch gamen en socialemediagebruik hangt samen met mentale problemen. Gamen heeft ook positieve gevolgen: ze maken online veel lol met elkaar.” Nederlandse jongeren werden lange tijd gezien als de gelukkigste ter wereld. Is die tijd voorbij?  „Het beeld van onze blije, gelukkige jeugd heeft een knauw gekregen. In de eerste jaren van ons onderzoek waren er bijvoorbeeld geen jongeren in Europa die zich minder druk maakten over hun schoolwerk dan jongeren in Nederland. Bij de meting in 2017 zaten we al meer bij de middenmoot en nu is de mentale gezondheid van Nederlandse jongeren zo verslechterd dat ik denk dat we verder zijn gedaald.  „Maar we weten nog niet precies hoe het met jongeren in andere landen gaat. Pas in het voorjaar van 2024 is de internationale vergelijking klaar.”  Wat moet er gebeuren om het tij te keren? „Op individueel niveau kun je denken aan dingen als stressreductie en mindfulness. Maar dan leg je de verantwoordelijkheid bij scholieren, terwijl het wat mij betreft vooral een maatschappelijk probleem is. De druk om te presteren, om een zo hoog mogelijk diploma te halen, zit diep in onze maatschappij verankerd. Er lijkt een stigma te rusten op het vmbo en op beroepsopleidingen. Dáár moeten we een maatschappelijke discussie over gaan voeren.”  Onderwijsministers Robbert Dijkgraaf en Dennis Wiersma zijn die discussie al gestart en roepen op tot een herwaardering van het beroepsonderwijs. Hoe verander je iets wat zo diep in mensen zit?  „Dat verander je niet zomaar. Maar je kunt wel zorgen dat het gemakkelijker wordt voor scholieren om in hun eigen tempo te leren. Dat ze makkelijker kunnen overstappen naar een ander schooltype, bijvoorbeeld. Er ligt ook een taak voor ouders. Wat vind je belangrijk? Dat je kind het vwo doet of dat het goed in z’n vel zit en naar de havo gaat waarbij het minder op z’n tenen loopt?”||https://www.nrc.nl//nieuws/2022/09/13/het-beeld-van-onze-blije-gelukkige-jeugd-heeft-een-knauw-gekregen-a4141770
2022-09-13||Krapte op de arbeidsmarkt? Ontsla je &#8216;HR&#8217;-afdeling||Binnenkort moet ik een praatje houden op een congres voor werkgevers. Ze willen graag tips hoe ze op de huidige krappe arbeidsmarkt nog personeel kunnen vinden. Maar ik ben er best nerveus over. Want ik vrees dat ik niet zo’n positief verhaal voor ze heb. En dat het probleem voor een groot deel bij henzelf ligt. Tuurlijk, de arbeidsmarkt is historisch krap. Je hoort al over werkgevers die bij werknemers gaan solliciteren, in plaats van andersom. Maar als ik vervolgens van lezers hoor hoe laks, ouderwets, vaag en eenzijdig sommige ándere werkgevers nog werven, dan denk ik: dat kan toch ook wel wat ambitieuzer, vernieuwender, creatiever en vooral inclusiever, stelletje ‘recruiters’. Gelukkig hoorde ik ook veel eenvoudige tips hoe het beter kan. Als je dit allemaal al doet, heb ik niks gezegd – arme werkgevers! – maar zo niet: kom eens van je luie gat en ga aan de slag! En dan bedoel ik natuurlijk de HR-afdelingen waar alleen maar tutjes (m/v) zitten die louter mensen aannemen die precies op henzelf lijken. Meer ‘proces’ dan inhoud, meer ‘vaardigheden’ dan kennis en vooral niet ouder dan veertig – ben je gek, dan zit je je vader (m/v) aan te nemen!  Die snappen dat de juiste collega’s en het juiste team DE onderscheidende kracht zijn van je organisatie. Toen die afdelingen nog personeelszaken heette, snapte iedereen dat meteen en waren er nog geen tekorten – toeval? Ik denk het niet.  Dan krijg je misschien geen hippe jonge sollicitanten, maar wel mensen die weten wat ze doen en (daardoor) ook langer blijven.  Het grootste cohort  op de arbeidsmarkt is momenteel ouder dan 50, het is de gezondste generatie 50+-ers in de geschiedenis. Het zijn slimme mensen, die hun hele leven te horen hebben gekregen dat je moet blijven leren en die dus verrassend bijdetijds zijn.  Werkgevers die klagen over krapte op de arbeidsmarkt, maar ondertussen oudere werknemers afwijzen, geloof ik dus niet meer.  Krappe arbeidsmarkt?, schreef een lezer op LinkedIn: „Dat is allemaal paniekzaaierij. De jonkies zijn op, help, ons instituut loopt vast.”  Hoeveel kantoren zijn er wel niet waar nog nooit iemand van de doelgroep op een van de verplichte invalidentoiletten heeft gezeten, gewoon omdat ‘HR’ nog nooit een mindervalide persoon heeft aangenomen?  Mensen met long covid, autisme of depressie die momenteel beneden hun niveau werken, langs de zijlijn staan of noodgedwongen in een totaal ander vakgebied werken. Mensen die lelijke truien dragen en/of wat zwijgzamer zijn dan jij – die kun je ook gewoon aannemen, hoor, ook al wil je er niet mee op de foto.  „Werkgevers hebben geen last van een krappe arbeidsmarkt, maar van een krappe gedachtengang”, schreef een lezer op LinkedIn. „Het zijn werkgevers met een afstand tot de arbeidsmarkt.” Een ander schreef: „werkgevers hebben geen moeite om vacatures te vervullen, maar DOEN geen moeite.” Veel sollicitanten worden nog steeds geghost – dat is volslagen genegeerd – na een sollicitatie, las ik op LinkedIn. Zolang dat nog het geval is, is er nog weinig krapte. Lijkt mij. Het lijkt er bovendien op „dat het personeelstekort zich vooral op plekken voordoet waar mensen weinig waardering krijgen, omkomen in regeldruk, idiote uren moeten draaien en bovendien slecht worden betaald”, schreef psycholoog Thijs Launspach deze zomer in het AD. „Het personeelstekort is dus vooral een waarderingstekort.”  Denk met ze mee over  zwangerschappen (kinderopvang?), studieschuld, ‘zingeving’ (hoe groen, duurzaam en betekenisvol is ons bedrijf nou écht?), mogelijkheden tot studeren naast het werk, een (goedkoper) energiecontract en huisvesting.  Geef ze anders een woning in of boven je kantoor. Dan bind je ze pas écht aan je. Sterker nog, ze kunnen helemaal niet meer weg. Open een spaarrekening zodat hun kinderen kunnen studeren. Of huur wat strandhuizen op Bali zodat ze daar kunnen ‘digital nomadden’. Misschien nog wel goedkoper ook, komende winter. Zodat mensen zich ook écht kunnen bezighouden met het werk waarvoor ze zijn opgeleid en waarvan ze houden.  Dat de meeste jongeren zzp’er worden, heeft natuurlijk niet alleen met het gebrek aan vaste contracten te maken. Ze willen gewoon niet telkens onnodig vergaderen, urenregistraties invullen, stand-upjes, heidagen, en brainstormen over onnodige visiedocumenten. Dat hebben ze overigens met ouderen gemeen. Dus geen kantoortuin meer, geen flexplekken, geen micromanagers die de hele dag op je nek zitten, geen gedoe met ‘challenging roles’, en niet meer iedereen in de cc, functioneringsgesprekken, heidagen (gaap), ellenlange assessments (rot op) en drie lagen goedkeuring voor als je suiker in je koffie wil.  Computers die het doen, goeie koffie, reiskostenvergoeding, redelijke roosters, vakantiedagen, doorgroeimogelijkheden, contracten, gelijke beloning voor gelijk werk, snel ja of nee zeggen bij nieuwe plannen, en leidinggevenden die iets van het proces weten, maar vooral de inhoud op waarde weten te schatten.  Om zelf hun tijd in te delen, zelf te bepalen WAAR ze werken zodat ze minder hoeven te reizen. Verder op tijd iets met champagne, bonussen en chocoladefonteinen (niet te vaak!) en als je dan straks ook nog de verwarming op 19 graden zet, zal je de sollicitanten (die geen geld meer hebben om thuis te stoken en niet op Bali werken) van je af moeten slaan.  Dan komt het personeel vanzelf met hangende pootjes terug. Maar voor wie daar niet op kan wachten, is er nu weer genoeg te doen.  Heel veel sterkte ermee! Hoe was jouw week? Tips voor Japke-d. Bouma via @Japked op Twitter. Ken iemand dit vertalen naar jip en janneke taal want zit nou al tegen een burn out aan. pic.twitter.com/aNlrUUJymg — Henk (@Hvdn83) September 6, 2022   Ik heb zin om iets te decentraliseren. — Roel (@rgeeraedts) September 8, 2022   @Japked wie legt er vandaag nog meer het fundament voor interne bottom-up vervolggesprekken in focusgroepen? pic.twitter.com/BFPoaM5M2E — Stratum forever (@EindhovenZuid) September 12, 2022   Ik ken veel fietsliefhebbers onder mijn collegas maar wat is een #Versnellingsambtenaar ? @Japked pic.twitter.com/CjS1FMTMPc — Arthur Pieterman (@APieterman) September 12, 2022   Vandaag ga ik maar eens complexiteit omarmen. Maar hoe vind ik mijn vindplek? Heb jij daar ervaring mee @Japked ? pic.twitter.com/qMctPdOrYM — Jorn Mineur (@Jorn_Mineur) September 13, 2022 
||https://www.nrc.nl//nieuws/2022/09/13/krapte-op-de-arbeidsmarkt-kom-eens-van-je-luie-gat-werkgevers-2-a4141752
2022-09-13||Wel of geen handtekening? Partijen willen vooral garanties over het zorgakkoord||Het moest een „historisch akkoord” worden, schreef minister van Volksgezondheid Ernst Kuipers (D66) dit weekend in een brief aan huisartsen. Onder het Integraal Zorgakkoord moesten de namen komen van veertien  partijen, die onder leiding van het ministerie   afspraken zouden maken over betere en efficiëntere zorg in de komende vier jaar. Hoe voorkomen kan worden dat de zorg  verder vastloopt, dat er nog meer zorgmedewerkers hun werk neerleggen.  Woensdag zou na maanden onderhandelen door alle partijen op een zorglocatie in Amsterdam feestelijk een handtekening worden gezet, maar de ondertekening is uitgesteld. De afgelopen dagen trokken belangrijke spelers als de Landelijke Huisartsenvereniging (LHV) en Actiz (ouderenzorg) hun handtekening terug na overleg met hun achterban. Wat is het akkoord nog waard? Kuipers riep alle betrokkenen dinsdag naar zijn ministerie om het akkoord te redden. Dinsdagavond laat meldde zijn ministerie dat er „goed en constructief overleg” had plaatsgevonden en dat alle partijen vrijdag weer verder praten.  De beroepsvereniging voor verpleegkundigen en verzorgenden  (V&VN) was aanvankelijk van plan het akkoord te tekenen, maar uitte daar dinsdag toch twijfel over. Voorzitter Bianca Buurman benadrukte  voor het overleg het belang van eenheid in de sector: „Met de ‘nee’ van de huisartsen en aanbieders van de wijkverpleging is er geen integraal akkoord. Dat is niet goed voor de professionals en patiënten.” Ook  belangenorganisatie MIND (voor ggz-patiënten) en brancheorganisatie Zorgthuisnl (thuiszorg) tekenen niet.     Voor de zorgminister, en zijn collega voor Langdurige Zorg Conny Helder (VVD), is het laten slagen van het akkoord een belangrijke klus in hun ministerschap. In het coalitieakkoord van Rutte IV van begin dit jaar stond het zorgakkoord al genoemd, Kuipers en Helder – beiden  uit de zorgsector – willen ermee laten zien dat zij de zorg succesvol kunnen hervormen. Op lange termijn moet het akkoord ook 1,5 miljard euro per jaar besparen, om de torenhoge zorgkosten te drukken. Aan de inhoud ligt het niet, benadrukte het ministerie dinsdag. Kuipers zei dat iedereen in de zorg „onderkent en onderschrijft dat er veranderingen plaats moeten vinden”. Dat bevestigen Actiz en de huisartsen. Sterker nog: volgens de LHV hoeft er aan de 135 pagina’s in principe geen letter anders. Actiz zegt ook dat „de afspraken staan”. Het gaat in de kern om de uitvoering ervan: het vertrouwen dat gemaakte afspraken ook zullen worden nagekomen is weg.  De huisartsen formuleerden daarom  twee breekpunten: zij willen meer tijd voor hun patiënten en betere tarieven voor avond-, nacht- en weekenddiensten De NZa heeft beloofd voor oktober duidelijkheid te verschaffen, te laat dus voor de voorgenomen presentatie van woensdag. Kuipers kan de bekostiging voor de tijd per patiënt niet meer per 1 januari wijzigen, maar beloofde in zijn brief aan de huisartsen er „persoonlijk op toe te zien” dat zorgverzekeraars meer tijd zullen faciliteren, „zonder overbodige ingewikkelde bureaucratie en verantwoording”.     De zorgverzekeraar zegt: een akkoord is geen contract Tom Rebholz huisarts Tom Rebholz, die binnen de huisartsenvereniging de regio Midden-Nederland vertegenwoordigt, legt uit dat zijn achterban na eerdere zorgakkoorden het vertrouwen is kwijtgeraakt. „Huisartsen wordt al jaren beloofd dat zij meer tijd voor patiënten krijgen. Maar er komt niets van terecht. De zorgverzekeraar zegt: een akkoord is geen contract. Zij hebben zich niks van de afspraken aangetrokken.” Huisartsen hebben nu in hun spreekuur bijvoorbeeld tien minuten tijd per patiënt. Wie meer tijd neemt – en dat doen veel huisartsen – heeft omzetverlies. „Tien minuten is te weinig”, zegt Rebholz. „Ik heb dertig jaar ervaring, ik ken mijn patiënten goed. En zelfs dan loop ik uit. De zorgvragen worden ingewikkelder. En er is meer sociale en psychische problematiek.” Rebholz stemde maandagavond namens zijn regio tegen het akkoord op een ledenvergadering die „nogal hectisch” verliep. In het weekend ervoor hadden drieduizend huisartsen in een peiling „een dikke onvoldoende” aan het zorgakkoord gegeven. „Er lag een enorme druk op de vergadering, maar na de peiling konden we niet anders dan ‘nee’ zeggen.”  Huisartsen lieten hun ongenoegen  al eerder dit jaar blijken: op 1 juli legden zij hun werk neer. Behalve met te weinig tijd,  kampt de huisarts met een te hoge werkdruk. Ook Actiz wijst vooral naar de zorgverzekeraars. De brancheorganisatie zegt dat zij „meer garanties, randvoorwaarden en resultaten” willen zien, al in de contracten voor volgend jaar die de komende maanden met de zorgverzekeraars moeten worden gesloten. „Bij het sluiten van vorige Hoofdlijnenakkoorden zagen we ook mooie intenties, maar daarna toch een race naar de bodem met inkopers die vooral met financiële doelmatigheid bezig waren”, zegt een woordvoerder van Actiz.  Actiz benadrukt dat de ouderenzorg komend jaar al „passende, kostendekkende” tarieven nodig heeft om serieus werk te kunnen maken van betere arbeidsvoorwaarden en zaken als scholing en digitalisering. „Nu maken veel organisaties in de wijkverpleging  verlies en dat proberen ze weer te compenseren door de kosten te verlagen, bijvoorbeeld door extra cliënten aan te nemen waardoor de werkdruk weer omhoog gaat.” Kuipers had  vlak voor Prinsjesdag een  eerste succes als minister willen presenteren. Dat kan nog steeds, als er vrijdag witte rook komt. In de zorgbegroting voor volgend jaar zijn de eerste investeringen die voortvloeien uit het akkoord al opgenomen. Kuipers zei dinsdag dat VWS de komende maanden in elk geval aan de slag wil met het akkoord „met de partijen die bereid zijn om stappen te maken”. Hij liet doorschemeren dat zorgpartijen ook later mogen tekenen of aansluiten, maar voerde tegelijkertijd de druk op. „We hebben maandenlang met elkaar gesproken, er komt nu een tijd van doen.”||https://www.nrc.nl//nieuws/2022/09/13/zorgpartijen-willen-garanties-a4141781
2022-09-13||Jumbo-topman  verhoord in witwaszaak|| Bij een grootschalig onderzoek naar witwassen heeft de Fiscale Inlichtingen- en Opsporingsdienst (FIOD) dinsdagochtend een inval gedaan in de woning van Jumbo-topman Frits van Eerd in het Brabantse Heeswijk-Dinther. Gelijktijdig vonden ook in andere woningen en bedrijfslocaties in Noord-Brabant, Groningen en Drenthe „doorzoekingen” plaats,  meldt het Openbaar Ministerie. Daarbij zijn in totaal negen verdachten aangehouden. Of ook Van Eerd is aangehouden, is nog onbekend. Noch het OM, noch het supermarktconcern  wil daarover  mededelingen doen. Jumbo (9,9 miljard euro omzet, 100.000 medewerkers) laat in een korte verklaring weten dat in het kader van het onderzoek „vragen worden gesteld aan Frits van Eerd” en dat onderzoek „zich niet richt op Jumbo”.  Ook op de vraag of andere leden van de Brabantse ondernemersfamilie onderwerp van het onderzoek zijn, wil het supermarktbedrijf  niet reageren. Bij de doorzoeking van het huis van Van Eerd zijn volgens Omroep Brabant meerdere dozen met informatie in beslag genomen. Centraal in het onderzoek staat een 58-jarige man uit Drenthe. Hij is „spin in het web”,  meldt het OM. De man is dinsdagochtend  aangehouden op verdenking van het witwassen „van grote hoeveelheden geld en goederen en btw-fraude”. Dat zou volgens het OM zijn gedaan via onder meer handel in onroerend goed, auto’s en „onverklaarbare contante stortingen”, maar ook via sponsorcontracten in de motorcross-sport. De acht andere verdachten wordt verweten in „meer of mindere mate betrokken” te zijn geweest bij de witwaspraktijk. Alle negen zitten in beperkingen.  Volgens bronnen van Het Financieele Dagblad is de hoofdverdachte een autohandelaar  en voormalig motorcrosser genaamd Theo E. uit Gasteren, een klein dorp ten noordoosten van Assen. Bij een woning die op zijn naam staat, is   dinsdag eveneens  door de FIOD een inval gedaan.  Daarbij zijn volgens regionale media onder meer een oplegger met voertuigen en een crossmotor in beslag genomen.     E. zit al jaren in de handel in auto’s: in het verleden was hij mede-eigenaar van een leasemaatschappij genaamd Total Trust in Assen. Die dook op in het Passage-proces over zeven liquidaties in de onderwereld.   Volgens Fred Ros, kroongetuige in de zaak, was Total Trust de plek waar veel criminelen een dure auto kwamen lenen.  Zes jaar geleden werd E. ook al eens opgepakt, op verdenking van het witwassen van   honderdduizenden euro’s aan crimineel geld via de handel in luxe personenauto’s. De rechtbank  veroordeelde hem later tot een celstraf van vijftien maanden. Ook moest hij de ruim 240.000 euro terugbetalen die hij met de handel verdiende. Frits van Eerd en E. kennen elkaar van de motorsport, waarvan de Jumbo-topman een groot liefhebber is. Zo is het supermarktconcern   als sponsor verbonden aan verschillende autosportteams  en aan wereldkampioen Formule 1 Max Verstappen. Ook heeft Van Eerd met Racing Team Nederland een eigen team, waarmee hij onder meer deelneemt aan de 24 uur van Le Mans.  E. was in het verleden manager van een Nederlands motorcrossteam. Dat is een aantal jaren gesponsord door Jumbo. Ook legde E. in 2008 het contact tussen Van Eerd en autocoureur Dick Freebird, toen die laatste op zoek was naar sponsors, zei Freebird destijds op een autosportwebsite. Tegenwoordig is Jumbo in de motorcross actief als sponsor van het team Nestaan Husqvarna. De eigenaar daarvan liet dinsdagmiddag aan het ANP weten  „geen idee” te hebben over de inhoud van het onderzoek, maar dat de sponsoring van zijn ploeg verloopt via „facturen over de bank”.      ||https://www.nrc.nl//nieuws/2022/09/13/jumbo-topman-verhoord-in-witwaszaak-a4141766
2022-09-13||Turkije probeert het zijn asielzoekers zo moeilijk mogelijk te maken|| Het Kizilay-plein in de Turkse hoofdstad Ankara heeft een opmerkelijke metamorfose ondergaan. Na de zware bomaanslag in 2016, waarmee de Koerdische terreurgroep TAK 38 mensen om het leven bracht, verloederde het plein in het hart van Ankara. Lange tijd werd de toegang tot het plein, dat wordt gedomineerd door een futuristisch ogend winkelcentrum, streng gecontroleerd door de politie. Maar de afgelopen jaren hebben veel Somaliërs er cafés, restaurants, winkels en kappers geopend. Hierdoor keerde de levendigheid terug in Kizilay, dat de pleisterplaats werd van de groeiende Somalische gemeenschap in Ankara. Maar inmiddels is er vrijwel geen Somaliër meer te bekennen in Kizilay. De restaurants Somali Sofrasi en Café Saab zijn de enige Somalische zaken die nog open zijn. De rest is tot faillissement gedreven na maanden van intimidatie door de politie, die onaangekondigd langskwam, klanten om hun papieren vroeg en hen zonder reden in hechtenis nam.  De laatste pesterij was in juni, toen de politie eiste dat het naambord van Café Saab wit geschilderd zou worden. Wat was het probleem? Het had de kleuren van de Unie van Afrikaanse Staten, die overeenkomen met die van de Koerdische terreurgroep PKK. Toen de eigenaars weigerden, kwam de politie ’s nachts langs met een pot verf. De Ethiopisch-Turkse manager van Café Saab, Mesaret Karakaya, was woedend. „Is het verboden een naambord op te hangen”, zei ze verbolgen tegen de lokale pers – in het Turks en zwaaiend met haar Turkse identiteitskaart. „Is het een misdaad om legaal te werken in Turkije? Dit is mijn Turkse identiteitskaart. Als Turks staatsburger kan ik niet eens werken. God gaf me mijn huidskleur, die kan ik er niet af wassen.” De Somalische ondernemers vermoeden dat ze uit racisme worden weggepest. „Toen de politie voor het eerst langskwam, dachten we dat het om een routinecontrole ging”, zegt Mohamed Isse Abdullahi, de eigenaar van Café Saab en Somali Sofrasi die al tien jaar in Turkije woont. „Maar we kregen voortdurend bezoek van de politie. Ze zeiden dat we onze deuren moesten sluiten en elders maar een zaak moesten openen, niet in Kizilay. ‘Dit is het hart van de stad, hier willen we geen migranten en zwarten’.” De situatie in Kizilay is tekenend voor de toenemende vreemdelingenhaat in Turkije, dat bijna vijf miljoen vluchtelingen opvangt, onder wie 3,7 miljoen Syriërs, het grootste aantal ter wereld. Dit is een zorgelijke wending voor een land dat ooit trots was op de opvang van zijn Syrische ‘broeders’.  Het ressentiment wordt gevoed door de economische crisis en de giftige retoriek van politici, die inspelen op de angst dat migranten het karakter van Turkije veranderen. Dit mondt steeds vaker uit in geweld. Vorige week nog werd een zeventienjarige Syriër doodgestoken door een groep Turken in de zuidelijke stad Antakya.  De intimidatie van de Somalische ondernemers begon vorig jaar na hevige rellen in een Syrische wijk in Ankara, die uitbraken na geruchten dat er een Turkse jongen was neergestoken door een Syriër. Hoewel de meeste Somaliërs geen vluchtelingen zijn, maar legaal naar Turkije zijn gekomen om te werken of te studeren, worden ze hetzelfde behandeld. „Er zijn volgend jaar cruciale verkiezingen en de regering wil laten zien dat ze van buitenlanders af wil”, verklaart Abdullahi het optreden van de politie. „Omdat onze huidskleur en centrale locatie in het oog springen, stellen ze ons als voorbeeld.” Volgens de oppositie is Turkije onder Erdogan veranderd in een ‘migrantendepot’  President Erdogan staat onder grote druk van de oppositie, die plannen maakt om de vluchtelingen terug te sturen als ze aan de macht komt. Volgens de oppositie heeft Erdogan Turkije veranderd in een „migrantendepot” door een vluchtelingendeal te sluiten met de Europese Unie (kort gezegd: Turkije houdt vluchtelingen tegen in ruil voor financiële steun van de EU).  Dat argument vindt weerklank bij kiezers die geen werk kunnen vinden en worstelen met hoge inflatie. Tot voor kort hield Erdogan vol dat hij de Syriërs nooit zou terugsturen. Maar onlangs kwam hij met een plan om een miljoen Syriërs naar de ‘veilige zone’ in Noord-Syrië te sturen die onder Turkse controle staat. De oppositie gaat nog verder. De nationalistische IYI Partij presenteerde vorige week een plan om „de bevolkingssamenstelling en de identiteit van Turkije” te beschermen, en alle vluchtelingen voor 2026 terug naar hun land van herkomst te sturen. Daartoe wil de partij onder meer de relaties met het Syrische regime herstellen, of desnoods Syriërs naar de ‘veilige zone’ in Noord-Syrië sturen.  Het plan van de IYI Partij bevat enkele draconische maatregelen om de Syriërs te isoleren van de rest van de samenleving. Zo zullen ze worden beroofd van de steun waarop ze nu recht hebben, zal hun de toegang tot publieke parken en stranden worden ontzegd zodat „ze de maatschappelijke rust niet verstoren”. De EU moet deze terugkeer faciliteren. „Als de EU het terugkeerproces niet steunt, zal Turkije zich eenzijdig terugtrekken uit de vluchtelingendeal.” Volgens migratie-experts en hulporganisaties is het plan onrealistisch en vooral bedoeld om kiezers naar de mond te praten. Maar het is wel tekenend voor het nationale gemoed.  Sommige oppositiepartijen namen het op voor de Somalische ondernemers in Ankara. Mustafa Yeneroglu van de Deva Partij bracht in juni een bezoek aan Café Saab. Hij noemde de „onwettige druk” van de politie „beschamend”. Hierna is de politie niet meer langs geweest. Maar de steun kwam te laat. De verblijfsvergunningen van veel ondernemers zijn al ingetrokken. Zeven van hen zijn inmiddels het land uit gezet. Abdullahi en een vriend hebben het deportatiebevel aangevochten bij het Constitutionele Hof. Ondertussen probeert hij asiel te krijgen in een ander land. „Maar dat is erg moeilijk, want ik ben formeel geen vluchteling.”||https://www.nrc.nl//nieuws/2022/09/13/turkije-maakt-het-asielzoekers-erg-lastig-we-kregen-voortdurend-bezoek-van-de-politie-a4141760
2022-09-13||Europa verwerkt dit jaar veel asielaanvragen, Nederland rond het gemiddelde||Vluchtelingen komen ‘naar Europa’, hoor je vaak, maar het ene land is het andere niet. Zo kreeg Cyprus dit jaar tot nu toe  1.158 asielaanvragen per 100.000 inwoners binen. Nederland: 85. En Hongarije: 0,25.     Het cijfer voor Europa als geheel is 88; Nederland zit dus net iets onder het gemiddelde.  2022 lijkt het jaar te worden met de meeste asielaanvragen sinds 2016. Op basis van de cijfers over het eerste half jaar zou het aantal aanvragen in Europa dit jaar op zo’n 900.000 uitkomen. Dit is nog wel een stuk minder dan in  2015 en 2016, met respectievelijk 1,4 miljoen en 1,3 miljoen aanvragen. Oekraïners zitten hier nauwelijks bij. De ongeveer zes miljoen mensen die dit jaar de oorlog in hun land  ontvluchtten, hebben in de regel geen asiel nodig om in Europa te mogen verblijven. Minder dan 1 procent van hen vraagt alsnog asiel aan. Dit komt in 2022  neer op naar schatting vijftigduizend Oekraïners die een asielaanvraag hebben lopen. De gegevens zijn verzameld door het Europese statistiekbureau Eurostat. Het gaat om cijfers uit alle  27 EU-landen plus  IJsland, Liechtenstein, Montenegro, Noorwegen en Zwitserland. Hierbij moet worden aangetekend dat in 2015 en 2016 het Verenigd Koninkrijk nog als EU-lid meetelde; voor 2022 beschikt Eurostat niet over de Britse cijfers. Met de aanvragen in het Verenigd Koninkrijk erbij opgeteld komt het aantal asielaanvragen in  2022 in Europa vermoedelijk boven de 950.000 uit. De 33 onderzochte landen tellen samen 530 miljoen inwoners.   Waren in 2021 de Syriërs nog de grootste groep asielaanvragers in Europa, dit jaar vormen de Afghanen de voornaamste nationaliteit. Zij ontvluchten de Taliban, de extremistische groepering die in augustus 2021 de macht in het land weer overnam. Al meer dan vijftigduizend Afghanen vroegen dit jaar in Europa asiel aan. Relatief veel aanvragen komen bovendien van Venezolanen, Colombianen, Turken  en Georgiërs. Relatief krijgen Cyprus en IJsland verreweg de meeste asielaanvragen te verwerken. Op deze kleine eilandstaten – met respectievelijk ruim 1,2 miljoen en nog geen 400.000 inwoners – telt elke asielzoeker relatief zwaar mee. Cyprus is bovendien vanuit Afrika en het Midden-Oosten per boot te bereiken.  Nederland verwerkt, vergeleken met de andere Europese landen, een gemiddeld aantal asielaanvragen. Relatief (per 100.000 inwoners) zijn het er minder dan de buurlanden België en Duitsland, en ongeveer evenveel als Frankrijk. De meeste landen in Europa houden zich aan internationale afspraken met betrekking tot asielzoekers. Zo volgt uit het Vluchtelingenverdrag van Genève dat iedere vluchteling recht heeft op bescherming . Dit betekent ook dat mensen die daadwerkelijk een noodsituatie zoals een oorlog ontvluchten, het recht krijgen op een verblijfsvergunning. Een ‘asielstop’, zoals de VVD onlangs bepleitte, strookt niet met de internationale verplichtingen die Nederland heeft.      Toch zijn er wel Europese landen die zich minder aan internationale afspraken gelegen laten liggen. Hongarije heeft al in 2016 een ‘crisissituatie door massa-immigratie’ uitgeroepen. Volgens de VN-Vluchtelingenorganisatie UNHCR verwijderde de Hongaarse politie de afgelopen jaren tienduizenden vluchtelingen die ‘illegaal’ in het land verbleven nog voordat ze de kans kregen om asiel aan te vragen. Ook staat het land bekend om het hek langs de grens met Servië, dat bedoeld is om asielzoekers buiten het land te houden. Het Europese Hof van Justitie oordeelde vorig jaar dat Hongarije het EU-recht schendt door hulp aan asielzoekers te criminaliseren en het recht op asiel te begrenzen. Maar van dat oordeel trekt het land zich weinig aan.  Premier Viktor Orbán verklaarde onlangs tijdens een toespraak dat de Hongaren „geen gemengd ras” willen worden. Het afschrikken van vluchtelingen heeft het gewenste effect: het aantal asielvragen in het Midden-Europese land is verwaarloosbaar. Een ander Europees land dat om zijn strenge asielbeleid bekendstaat, is Denemarken. Wat Denemarken van veel andere Europese landen onderscheidt, is dat het land bedongen heeft dat het zich niet aan het Europese asielbeleid hoeft te houden. Denemarken streeft formeel naar nul asielzoekers, en net als in Hongarije lijkt dit asielzoekers af te schrikken.  Hiertoe neemt het land tal van maatregelen. Zo trekt Denemarken verblijfsvergunningen in van Syriërs die al jaren in het land zijn, omdat de regio rond Damascus inmiddels veilig geacht wordt. Permanente verblijfsvergunningen kunnen pas na acht jaar aangevraagd worden, en dan nog worden er strenge criteria gebezigd. Ook heeft Denemarken afgelopen vrijdag, net als het Verenigd Koninkrijk al eerder deed, een overeenkomst met Rwanda gesloten over de opvang van asielzoekers in dat Oost-Afrikaanse land.  Toch is er van een ‘asielstop’ in Denemarken geen sprake. Weliswaar lag het aantal aanvragen vorig jaar relatief laag, toch werden 775 van de 2.080 aanvragen goedgekeurd. In Nederland, dat drie keer zo veel inwoners heeft, ging dit om 12.065 van de 26.520 aanvragen. Een echte asielstop zou  alleen in Europees verband afgesproken kunnen worden, of een lidstaat zou eenzijdig het Verdrag van Schengen moeten opzeggen. Asielzoekers die zich in Duitsland of België bevinden en daar nog geen asiel aangevraagd hebben, zijn vrij om naar Nederland te komen en zich in Ter Apel te melden. Een echte ‘asielstop’ zou betekenen: grenzen dicht. Bovendien, zegt migratieonderzoeker Annika Lindberg van de Universiteit van Göteborg, weerhoudt een ‘asielstop’ mensen in nood er niet van  om naar Europa te vluchten. „Je krijgt een soort waterbedeffect. Denemarken schrikt vluchtelingen af, waardoor ze hun heil in Duitsland  zoeken. Dat is geen asielstop, dat is het circuleren van vluchtelingen binnen Europa. Wie een noodsituatie in Syrië of Afghanistan ontvlucht is, gaat echt niet terug.”||https://www.nrc.nl//nieuws/2022/09/13/nederlandse-asielaanvragen-rond-europees-gemiddelde-a4141759
2022-09-13||Deze drie grote plagen staan een Europese crisisaanpak in de weg|| Er zijn jaren dat het bestaan van de zogeheten ‘State of the European Union’ door een beperkt aantal Europeanen wordt opgemerkt. De ‘troonrede’ door de voorzitter van de Europese Commissie gaat vaak vrij geruisloos voorbij. Dit jaar is dat anders, nu Europa aan de vooravond staat van een moeilijke winter en de strijd in Oekraïne een nieuwe fase in is gegaan. Veel Europese ogen zijn deze woensdag gericht op Commissievoorzitter Ursula von der Leyen: hoe denkt zij de multicrises waar Europa mee kampt te gaan bestrijden? Actueel is vooral de Europese aanpak van de torenhoge energieprijzen. Woensdag presenteert Von der Leyen een crisispakket, waarvan de details de afgelopen dagen  uitlekten. Maar op de achtergrond speelt ook  torenhoge inflatie, scheefgroei in de interne markt, groeiende Europese verdeeldheid over sanctiepakketten en toenemende onrust onder de bevolking.  „Ik ben er diep van overtuigd dat als we solidair zijn en de eenheid en vastberadenheid tonen, we zullen overwinnen”, zei Von der Leyen vorige week  bij de aankondiging van haar energieplannen. Deze woensdag zal ze daar nog meer op  hameren. Maar op zoek naar eenheid wordt de EU op dit moment gekweld door verschillende plagen. 1Wie neemt nu de leiding? Het cliché wil dat alleen een crisis Europa werkelijk in beweging zet. Maar nu het crisisgevoel in Brussel weer door de gangen jaagt, klinkt steeds sterker de vraag: wie bepaalt eigenlijk de richting?  Producenten die elektriciteit opwekken met zonne-, wind- of kernenergie krijgen een maximumopbrengst van 180 euro per megawattuur: de rest wordt door de overheid afgeroomd en herverdeeld aan burgers en bedrijven. Op dit moment ligt de marktprijs soms ver boven de 300 euro per mwu.  Olie- en gasbedrijven moeten een derde van hun winst af gaan dragen als ‘solidariteitscontributie’. Daarbij gaat het om grote bedrijven als Shell en Total. Ook dit geld, 20 tot 30 miljard euro, wordt gebruikt om burgers en bedrijven te ontlasten.  Op piekmomenten moeten EU-lidstaten verplicht 5 procent minder elektriciteit gaan verbruiken. Het totale elektriciteitsverbruik moet in de EU verplicht met 10 procent naar beneden.   Von der Leyen zal deze woensdag proberen duidelijk te maken dat zij de koers uitzet. Maar de reactie van lidstaten op haar energieplannen was afgelopen week op z’n best zuinigjes. De verdeeldheid is nog steeds groot en nog altijd gaan soms wilde alternatieve ideeën rond. Een groeiende groep EU-landen pleit onverminderd voor het snel invoeren van een algeheel prijsplafond bij de aankoop van gas. Maar hen zal Von der Leyen nu alleen kunnen teleurstellen. Nog altijd is er onder Commissie-ambtenaren weerstand tegen al te radicale marktinterventies, onder meer om de risico’s die het zou kunnen betekenen voor de leveringszekerheid en investeringen in de duurzame energie.  Onderliggend probleem in het leiderschapvacuüm is de wankele positie van Duitsland. In vorige crises was het uiteindelijk toch Berlijn dat de richting aangaf, niet zelden met het eigen vingertje hoog in de lucht. Nu is Duitsland juist de vragende partij, als tot voor kort groot verbruiker van Russisch gas. Bijna dagelijks schakelen nieuwe Duitse bedrijven momenteel hun productie af, in reactie op de hoge prijzen. Daarbij komt dat de drie partijen in de Duitse coalitie het ook allerminst met elkaar eens zijn over oplossingen voor de energieproblemen en dat het gezag van Duitsland binnen de EU flink gedaald is. 2Vrees voor onrust  Gevraagd naar de urgentie van crisismaatregelen wezen politici en ambtenaren de afgelopen dagen steeds naar Praag. In de Tsjechische hoofdstad gingen anderhalve week geleden tienduizenden mensen de straat op om te demonstreren tegen de hoge energieprijzen én de westerse sancties tegen Rusland. Het is het schrikbeeld, vooral omdat iedereen vreest dat het hierbij niet zal blijven – en een willekeurige andere Europese (hoofd)stad zomaar de volgende kan zijn. De oorlog begint steeds meer pijn te doen voor gewone burgers en de torenhoge inflatie en energieprijzen zijn het beste recept voor een oplevend populisme. Komt er een nieuwe golf van burgeronvrede, vergelijkbaar met die na de kredietcrisis rond 2009 en de grote toestroom van vluchtelingen in 2015? De komende weken kijkt Europa vooral bezorgd naar de verkiezingen in Italië, waar een rechts-populistische coalitie vrijwel zeker zal winnen. De verkiezingsuitslag in het normaal uiterst stabiele Zweden, waar zondag een radicaal-rechtse partij fors won, is weinig geruststellend. Hoe stabiel Europa de eerste oorlogswinter doorkomt, is nog erg onzeker Dat het daar bij blijft gelooft haast niemand. In vrijwel alle EU-landen staan bestuurders onder hoge druk en op verschillende plekken beginnen coalities te wankelen. Hoe stabiel Europa de eerste oorlogswinter doorkomt, is nog erg onzeker. 3Enfants terribles blijven sarren Het begint lastig tellen te worden op welke dossiers Hongarije binnen de Europese Unie inmiddels allemaal dwars ligt. Veel hebben te maken met verzet tegen sancties voor Rusland. Maar soms ook niet: Boedapest blokkeert ook nog altijd gezamenlijke afspraken over een minimumbelastingtarief. Officieel vanwege zorgen om haar investeringsklimaat, maar duidelijk is voor alle betrokkenen dat Hongarije met een veto miljarden uit het coronaherstelfonds probeert af te dwingen. De verhouding met de regering Orbán was de afgelopen jaren al niet goed, maar in Brussel groeide de afgelopen tijd de frustratie en ontgoocheling over de Hongaarse positie. Wekelijks is er weer een nieuwe twistappel: de trotse bekendmaking door Boedapest van een nieuw gascontract met Rusland onlangs, of de plotselinge suggestie vorige week de verlenging van de sancties tegen Russische oligarchen te blokkeren.  Tot nu toe slaagde de EU er steeds in de Hongaarse blokkades linksom of rechtsom te omzeilen. Maar hoe lang dat nog goed gaat weet niemand, temeer omdat de botsing over de coronagelden dit najaar tot een climax gaat komen.  Het andere Europese ‘enfant terrible’ Polen vond zichzelf dit voorjaar juist opnieuw uit als moreel leidende lidstaat bij de solidariteitsverklaringen aan Oekraïne. Warschau slaagde er zelfs in de banden met Brussel aan te halen en vooruitzicht te krijgen op miljarden aan coronasteun.  Maar nu de rechtsstaatrot in het land onverminderd voort blijkt te zetten, zijn de betrekkingen alweer bekoeld. De ramkoers is opnieuw ingezet nu Brussel toch bepaalde resultaten wil zien vóór er  miljarden worden overgemaakt. Onder EU-ambtenaren en -diplomaten groeit de vrees dat ook Polen op belangrijke EU-dossiers  weer dwars kan gaan liggen. ||https://www.nrc.nl//nieuws/2022/09/13/deze-drie-grote-plagen-staan-een-europese-crisisaanpak-in-de-weg-a4141763
2022-09-13||‘We moeten het slavernijverleden  onder ogen zien’, zegt Rutte in een vol Surinaams parlement||Excuses voor de slavernij kwamen er niet. Wel ging premier Mark Rutte  tijdens zijn werkbezoek aan Suriname, maandag en dinsdag, in dialoog over het onderwerp met slavernij-organisaties. Ook benoemde hij het beladen verleden dinsdagochtend expliciet in een uitgebreide toespraak in de Nationale Assemblee. Dat verleden is niet meer te veranderen, zei hij   in een vol parlement, „maar we moeten het wel onder ogen zien”.  Eerder die ochtend had Rutte een krans gelegd bij het 17de-eeuwse Fort Zeelandia.  Een beladen plek: tijdens het militaire regime van Desi Bouterse vonden hier, in 1982, de Decembermoorden plaats. En tijdens de slavernij,  werden slaafgemaakten in het fort gestraft en gedood. „Slavernij was letterlijk een onmenselijk systeem en alles wat we erover weten, elke getuigenis uit het verleden die tot ons komt, vervult ons met afschuw”, zei Rutte in zijn toespraak.  Niet eerder sprak een Nederlandse premier op deze manier over het slavernijverleden, en zeker niet in het parlement in Suriname. Ook Rutte zelf dacht lang  anders over het onderwerp. Een paar jaar geleden zei  hij nog   dat slavernij   „zolang geleden” was.  Maar  Ruttes visie is veranderd. „Ik kijk er nu toch echt anders tegenaan”, zei hij maandagavond in gesprek met NRC op het terras van Hotel Torarica aan de Surinamerivier. „Het drama met George Floyd en de Black Lives Matter-beweging, dat alles heeft mijn ogen geopend. Ik moet me ook verhouden tot dat verleden en daar wil ik hier in Suriname over praten. Ik wil de pijn van het verleden begrijpen. Ik realiseer me dat het maar een paar generaties geleden is.”  Voor het eerst in veertien jaar was er weer een Nederlandse minister-president op visite, alleen dat al maakte dit bezoek bijzonder. Tijdens de regeerperiode van ex-president Desi Bouterse (2010-2020)  was de relatie bekoeld. Voor Den Haag was hij vanwege zijn veroordeling in Nederland wegens drugshandel  en zijn betrokkenheid bij de Decembermoorden geen gesprekspartner. In aanloop naar het bezoek riep  de ex-president    dat „Rutte moest oprotten” en vicepresident Brunswijk,  in Europa óók veroordeeld  voor drugshandel, vroeg: „Wie is Rutte?”  De vicepresident was  uiteindelijk wel  bij  de ceremonie in Fort Zeelandia.  Nu Santokhi sinds twee jaar aan de macht is, is er weer ruimte voor omhelzingen en ‘je’ en ‘jij’, bleek op de persconferentie die beiden gaven. De twee  zijn bevriend sinds 2009, toen Rutte als fractieleider naar het land kwam.  Ditmaal komt hij op een moment dat Suriname in een grote economische crisis zit. Ook is er forse kritiek op het regeerbeleid, de vriendjespolitiek en de corruptie. Dit bezoek draaide echter om  toekomstperspectieven en zaken als handel, een  visumplicht en onderhandelingen met het IMF.  En  boven alle gesprekken hing  de geschiedenis. Net als vorige maand toen een Kamercommissie zich in Suriname  al liet  informeren over de kwestie (overigens zonder deelname van Ruttes eigen  VVD). De verwachting is dat Nederland volgend jaar excuses zal aanbieden, omdat het  in 2023 precies anderhalve eeuw  geleden is dat in 1873 daadwerkelijk een einde aan het systeem van slavernij kwam in de toenmalige kolonie.  „We rekenen erop dat er uiteindelijk wel excuses komen, maar  ook herstelbetalingen. En dat Suriname hierbij betrokken wordt”, zegt Siegmien Staphorst van het Nationaal Comité Herdenking Slavernij, die met andere organisaties in gesprek ging met Rutte. „Wij vinden dat de excuses hier in Suriname moeten worden aangeboden. Hier heeft de slavernij zich afgespeeld en vonden de mensenrechtenschendingen plaats.”  Staphorst –  die ook voorzitter is van de culturele organisatie NAKS, die onder meer  Afro-Surinaamse rituelen beschermt – vindt dat excuses gepaard moeten gaan met een ritueel. „Excuses gaan bij ons niet via een microfoon, maar met een ritueel om de pijn van de voorouders alsnog te verzachten.”   Rita Tjien Fooh, directeur van het Nationaal Archief, is  blij dat er in Nederland meer aandacht en onderzoekssubsidies komen  voor het verleden. „Alleen zou ik graag zien dat  ook Surinamers   betrokken worden. Al eeuwenlang zijn de bronnen opgesteld vanuit het Nederlands perspectief, door de  koloniale bestuurders. Niet vanuit het perspectief van onze voorouders die alle ellende hebben meegemaakt. Als wij, als nakomelingen van de onderdrukten, kijken naar de bronnen dan kijken we uit onze optiek. We willen daarin gehoord worden.” ||https://www.nrc.nl//nieuws/2022/09/13/het-slavernijverleden-is-niet-meer-te-veranderen-zegt-rutte-in-suriname-maar-we-moeten-het-wel-onder-ogen-zien-a4141762
2022-09-13||Verhuizen binnen de gemeente moet makkelijker, volgens minister|| Goed nieuws voor mensen die geen huis kunnen vinden in hun eigen omgeving. De kans is groot dat vanaf volgend jaar  gemeenten de helft van de vrijgekomen huurwoningen toewijzen aan mensen met ‘lokale binding’. Dat zijn mensen die al inwoner van de gemeente zijn. Bijvoorbeeld jonge gezinnen die ruimer willen wonen vanwege gezinsuitbreiding of senioren die  van een vrijstaand huis naar een appartementje willen.  Het gaat om een wijziging van de Huisvestingswet uit 2014 die dinsdag door minister Hugo de Jonge (Volkshuisvesting, CDA) naar de Tweede Kamer werd gestuurd. In die wet was al opgenomen  dat de helft van de beschikbare woningen toegewezen mag worden aan mensen met economische of maatschappelijke binding. Daarvan mocht dan weer maximaal 50 procent – dus 25 procent van het totaal – naar eigen inwoners. Met de wetswijziging mogen gemeenten nu zelf bepalen hoe ze die 50 procent van het totaal verdelen – die zouden dus ook allemáál naar eigen inwoners kunnen gaan.  De wetswijziging moet nog wel  behandeld worden door de Tweede en de Eerste Kamer. Afhankelijk daarvan gaat de wet op 1 januari of 1 juni 2023 in. Wat betekent de wetswijziging precies? Drie vragen.  1Waarom wijzigt de minister de wet?  In een algemene verklaring zegt De Jonge dat starters vaak geen betaalbare woning kunnen vinden in het eigen dorp – hij heeft het in de verklaring  expliciet over dorpen, maar de wijziging geldt voor alle gemeenten. Voor de „leefbaarheid en vitaliteit” van de regio is het volgens hem belangrijk dat mensen die willen verhuizen in hun eigen gemeente kunnen blijven.  De wens bij gemeenten om meer woningen toe te kunnen wijzen aan eigen inwoners was er al langer, staat in een toelichting bij het wetsvoorstel. Dat was ook terug te zien in de cijfers: uit een evaluatie van de oorspronkelijke Huisvestingswet blijkt dat gemeenten al steeds meer gebruikmaakten van de voorrangsmogelijkheden. In 2016 deed 55 procent van de gemeenten dat, in 2020 was dat 74 procent. Volgens het Woononderzoek Nederland uit 2018 wil 67 procent van de woningzoekenden uit gemeenten die aanspraak maken op de Huisvestingswet graag binnen de eigen gemeente verhuizen.  De Vereniging van Nederlandse Gemeenten (VNG) is dan ook blij met het voorstel voor de wetswijziging, en drong daar eerder ook al op aan, zegt een woordvoerder.  2Wat verandert er precies? Er mogen nu dus meer woningen aan eigen inwoners toegewezen worden dan voorheen. Er zijn drie soorten ‘binding’ op basis waarvan mensen voorrang kunnen krijgen: lokale, economische  en maatschappelijke. Economische binding houdt in dat iemand werkt  in een  gemeente. Maatschappelijke binding kan betekenen dat iemand ergens voorheen jaren woonde en nu terug wil keren, of dat iemand mantelzorger is in de betreffende gemeente.  Naast de huurwoningen mogen gemeenten straks ook koopwoningen tot 355.000 euro (de NHG-grens) op deze manier toewijzen. De wetswijziging kán ten koste gaan van mensen met alleen een maatschappelijke of economische binding: als de volledige 50 procent van beschikbare woningen naar eigen inwoners gaat, kunnen zij geen voorrang meer krijgen. Al mogen gemeenten volgens de wetswijziging wél ‘cruciale beroepen’ aanwijzen, zoals leerkracht of agent, zodat mensen uit bepaalde beroepsgroepen alsnog aanspraak kunnen maken op voorrang. Welke beroepen als cruciaal worden gezien, mogen gemeenten zelf gaan bepalen.   In ieder geval is het volgens vastgoedanalist bij ABN Amro Paul Bisschop niet zo dat de verruimde voorrangsregels het woningtekort in gemeenten zullen verminderen. Sterker, zegt hij: het kan de schaarste, en daarmee de prijzen, verder opdrijven voor de woningen die níét worden toegewezen. „Als een gemeente inderdaad meer woningen gaat toewijzen aan eigen inwoners, wordt het aanbod voor mensen zonder lokale binding die daar ook willen wonen kleiner. Die huizen kunnen dan duurder worden. Het wordt dus makkelijker om te verhuizen binnen je eigen gemeente, maar moeilijker om naar een andere gemeente te verhuizen.” 3Hoe gaan gemeenten de wetswijziging invullen? Dat zal nog moeten blijken. De regels voor toewijzing van woningen leggen gemeenten vast in een huisvestingsverordening. Een woordvoerder van de gemeente Utrecht laat weten de komende maanden te bekijken hoe die verordening aangepast wordt, en dat met omliggende gemeenten uit de regio af te stemmen. Datzelfde geldt voor de gemeente Groningen, waarbij de woordvoerder toevoegt blij te zijn met de aanpassing van de wet omdat die „meer regie” geeft aan de gemeente. De gemeente Rotterdam zegt positief te zijn over „de mogelijkheden tot lokaal maatwerk” die met de wetswijziging toenemen. Over de toepassing moet nog worden nagedacht.   Hoewel De Jonge in zijn verklaring spreekt over dorpen, verwacht analist Bisschop dat vooral grotere gemeenten gebruik zullen maken van de wetswijziging. „Vooral in de Randstad speelt het probleem dat bijvoorbeeld docenten niet meer kunnen wonen waar ze werken. Ik denk dus direct aan dat soort steden. Maar in populaire dorpen waar doorgaans flink wordt overboden kan de regeling inderdaad ook uitkomst bieden voor inwoners.” Op die plekken zal ook de toevoeging van koopwoningen onder de NHG-grens aan de Huisvestingswet in het voordeel van lokale bewoners kunnen uitwerken: die kunnen dan makkelijker een huis kopen in de eigen gemeente. Voor grotere steden verwacht Bisschop echter dat die toevoeging „weinig zal uitmaken”. „In een stad waar lokale mensen al weinig kans maken, zit de gemiddelde prijs van koopwoningen ver boven de NHG-grens van 355.000 euro.”||https://www.nrc.nl//nieuws/2022/09/13/verhuizen-binnen-de-gemeente-moet-makkelijker-volgens-minister-a4141761
2022-09-13||Column | Waarom Poetin geen terrorist is||Is Rusland een terroristische staat? De Oekraïense regering dringt al maanden op de aanduiding aan, maar vorige week gaf president Biden namens de Verenigde Staten een helder antwoord: „Nee.” De VS zien Rusland niet als state sponsor of terrorism. Een belangrijk besluit. Teleurstelling in Kiev. Immers, begaat Moskou geen onvergeeflijke misdaden tegen burgers, de genocide nabij? President Zelensky vroeg het Westen al in april om Rusland een terroristische staat te noemen. Het zou leiden tot zwaardere sancties en het land degraderen tot de divisie van booswichten waartoe de VS nu enkel Iran, Noord-Korea en Cuba rekenen. Hoopvol zei Dmytro Koeleba, Oekraïnes minister van Buitenlandse Zaken, dat Bidens afwijzing „niet betekent dat deze aanduiding nooit kan worden ingevoerd”. Kiev zal dus druk blijven uitoefenen, wetend hoezeer het beeld van Poetin als belichaming van het kwaad in Europa en Amerika in vruchtbare aarde valt. Waarom zei Biden nee? Een Witte Huis-woordvoerder lichtte toe dat het terreurlabel niet helpt om „Rusland aansprakelijk te stellen”. Het zou ook humanitaire inspanningen in Oekraïne en de uitvoering van het graanakkoord kunnen belemmeren. Tussen de regels zei ze: noem Poetin een terrorist, en het wordt voor ons nog lastiger met Rusland in gesprek te komen en ooit een staakt-het-vuren te bereiken. Onder dit politieke woordenspel liggen dus grote kwesties over oorlog en vrede, terreur en geweld. Zien we langs de Dnjepr een militaire krachtmeting tussen twee tegenstanders, een morele strijd tussen goed en kwaad, of beide? En wat betekent dit voor onze kijk op de afloop? De begripsmatige moeilijkheid is dat we in Europa vergeten zijn – gelukkig! – dat oorlog en onrecht niet per se samenvallen. Sinds eeuwen bestaat er oorlogsrecht, dat de betrekkingen tussen oorlogvoerende staten reguleert, met bijvoorbeeld afspraken over krijgsgevangenschap. Poetin is dan een oorlogscrimineel, niet omdat hij de oorlog als zodanig is begonnen, maar omdat zijn troepen oorlogsrecht hebben geschonden, met aanvallen op burgerdoelen, moord en verkrachting. Daar zijn de tribunalen voor. Maar een vijandelijke soldaat, ook een die oorlogsmisdaden begaat, is nog geen terrorist. De terrorist staat buiten de orde en buiten de wet, vertegenwoordigt geen staat, draagt dus geen uniform. Hij valt veeleer in de categorie van criminelen, gekken of – een groep die de Romeinen al kenden – piraten. „Een piraat”, schreef Cicero, „behoort niet tot de lijst van rechtmatige tegenstanders.” Met een piraat kon je als normaal mens geen eedverband aangaan, geen afspraken maken. Al deze verwerpelijke lui mogen en moeten worden gestraft of zelfs vernietigd. Na 9/11 kwam er een prijs op het hoofd van Osama bin Laden, als ware hij een wildwestbandiet. Dat zullen de VS met strategisch rivaal Xi Jinping niet doen. De soldaat is een tegenstander. Te verslaan of te verzwakken, volgens regels. Staat tegen staat. Je respecteert elkaar als gelijken en wilt winnen in een strijd op leven en dood. Toch kun je nadien met elkaar om tafel zitten, onderhandelen. Zoals boksers die elkaar binnen de ring kapot beuken, toch na afloop het glas heffen. De politieke vijand hoef je, zag ook Cicero al, niet als (moreel) slecht te beschouwen. Een wereld met tegenstanders en rivalen is pluraal; het is een wereld van macht tegen macht, van (soms) oorlog, onderhandeling en diplomatie. Met die deels vergeten sfeer zoekt Biden contact te houden, omwille van een toekomstige vrede.  Maar er zijn ook sterke krachten in onze cultuur en ervaring die een universele aanspraak maken, uitgaand van één waarheid, één God, één rechtvaardigheid. Door deze bril ontwaren we in politieke tegenstanders algauw leugenaars, ketters of terroristen: te vernietigen. In dit discours, dat Zelensky welbewust aanspreekt, is voor vredesakkoorden geen plaats en resteert enkel doorvechten tot het gaatje. Verleent Rusland nu steun aan terrorisme? Evident niet op de wijze waarop het Afghaanse Taliban-regime een vrijhaven bood aan Al-Qaida, of waarop Libië onder Gaddafi wereldwijd bommen legde. Moskou steunt geen terreurgroepen (de Donbas-separatisten zijn… separatisten). Nee, volgens Kiev is de Russische president zélf de terroristische leider, de schender van de orde. Zeker, er kan een moment komen dat we niet anders kunnen dan in Poetin een moreel monster te zien, zoals we destijds (en laat) in Hitler zagen. Een monster, dat enkel nog kan worden vernietigd – met in dit geval wat nucleaire risico’s. Verstandig zegt Biden dat het in deze oorlog niet zo ver is. Tegelijk mogen we ons afvragen of we in het Westen überhaupt nog in staat zijn te aanvaarden dat we op deze planeet politieke vijanden hebben. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/13/waarom-poetin-geen-terrorist-is-a4141755
2022-09-13||Het zelf in huis nemen van de beveiliging is nu een optie voor Schiphol|| Schiphol moet zo snel mogelijk zelf weer beveiligers in dienst nemen. Alleen dan krijgt de luchthaven de controle en het overzicht terug over een van de grootste flessenhalzen op het vliegveld, de security. Schiphol zou niet langer alle beveiliging moeten uitbesteden aan bedrijven als CTSN, G4S en I-Sec. Dat stellen vakbonden FNV en CNV na weer een maandag met grote problemen voor passagiers en luchtvaartmaatschappijen. Schiphol, stellen de bonden, is nu overgeleverd aan de beveiligingsbedrijven, die last hebben van een groot personeelstekort en een sterk verloop van personeel. Op 2.000 beveiligers die werken met passagiers zijn er naar schatting 400 tot 500 vacatures. Een zomerbonus voor beveiligers en ander dienstverlenend personeel op Schiphol – 5,25 euro per uur voor mensen die ongeveer 11 euro per uur verdienen – heeft de problemen op de luchthaven niet opgelost, maar uitgesteld. Beveiligers die al langer last hadden van onder meer een hoge werkdruk en zware roosters, bleven volgens de vakbonden nog even in dienst tot de zomerbonus afliep. Dat was op 5 september. De oorzaak van de problemen van maandag ligt volgens Schiphol bij de beveiligingsbedrijven. Maandag kwam 13 procent van hun medewerkers die die dag zouden werken bij de passagierscontrole, niet opdagen. Daarop ontstonden lange rijen voor security – misschien wel de langste rijen van de afgelopen maanden, aldus een betrokkene. Een woordvoerder van Schiphol zei dinsdag dat de luchthaven was verrast door de grote personeelstekorten. Na de chaotische zomer zou nu juist de rust enigszins moeten terugkeren op het vliegveld. Daarop waren ook de afspraken gebaseerd van het sociaal akkoord dat Schiphol en bonden voor de zomervakantie sloten. De Schiphol-directie zag zich maandag genoodzaakt  te grijpen naar een van de zwaarste maatregelen om de drukte te lijf te gaan: het dringende verzoek aan luchtvaartmaatschappijen vluchten te annuleren. President-directeur Dick Benschop van Schiphol zei voor de zomer dat hij dat alleen in uiterste nood zou doen. Nog nooit vroeg Schiphol dat zo kort voor vertrek – in de loop van de dag voor vluchten op maandagmiddag en -avond. KLM, Transavia en easyJet schrapten maandag vluchten, maar TUI en Corendon legden het verzoek van Benschop naast zich neer. In totaal gingen negentien vluchten niet door, aldus de woordvoerder van Schiphol. Op dinsdag ging het overigens niet veel beter met de drukte. Uiteindelijk werden er toen zeventien vluchten geschrapt. „De kosten van alle annuleringen en vertragingen die door dit echec worden veroorzaakt, zullen door de luchtvaartmaatschappijen verhaald gaan worden op de luchthaven”, aldus Marnix Fruitema van BARIN, de belangenorganisatie van luchtvaartmaatschappijen op Schiphol. Minister Mark Harbers (Infrastructuur en Waterstaat, VVD), die verantwoordelijk is voor het toezicht op de luchtvaart, zei dinsdagmiddag in de Tweede Kamer dat „op zeer korte termijn” een evaluatie moet komen van de chaos op de luchthaven. Eerder noemde hij de lange rijen op het vliegveld „een nieuw dieptepunt na alles wat we [daar] de afgelopen maanden hebben gezien”. Een overleg tussen Schiphol en vakbonden FNV en CNV leverde dinsdagmiddag nog geen concrete resultaten op. De woordvoerder van Schiphol zegt dat „op korte termijn” extra maatregelen worden aangekondigd. Welke is nog onduidelijk. Schiphol meldde eerder dat alle opties daarbij op tafel liggen, ook het zelf in huis nemen van de beveiliging. Schiphol had ooit zelf beveiligers in dienst, maar koos de afgelopen jaren voor uitbesteding aan externe partijen. Het werk van beveiligers op de luchthaven was in het verleden niet op elk moment even druk. In rustige tijden zou een externe beveiligingsfirma medewerkers ook kunnen inzetten op andere plaatsen. Nu er krapte heerst op de  arbeidsmarkt, realiseert ook Schiphol zich dat het hebben van eigen beveiligers mogelijk meer zekerheid biedt aan passagiers en luchtvaartmaatschappijen. De securityfirma’s op Schiphol zijn niet de enige beveiligingsbedrijven in Nederland die last hebben van een een personeelstekort. Volgens de belangenorganisatie Nederlandse Veiligheidsbranche telt de sector minstens 2.000 tot 4.000 vacatures. In Nederland werken 25.000 beveiligers in onder meer kantoren, horeca, evenementen en waardetransport. De branche maakte begin september bekend dat beveiligers vanaf 1 januari 2023 een loonsverhoging krijgen van (opgeteld) 15 procent. Zo hoopt de sector de 1.500 tot 2.000 mensen die zijn opgeleid tot beveiligers maar de branche hebben verlaten, terug te laten keren in het vak. De brancheorganisatie wil geen commentaar geven op de chaos op Schiphol. Ook de beveiligingsbedrijven die op de luchthaven actief zijn, weigeren commentaar. Zij zeggen dat zij hebben afgesproken dat Schiphol, hun opdrachtgever en de partij die hun offertes beoordeelt als beveiligingswerk wordt aanbesteed, hun woordvoering doet.||https://www.nrc.nl//nieuws/2022/09/13/weer-lange-rijen-weer-boze-reizigers-en-chaos-a4141758
2022-09-13||Kist met koningin Elizabeth II aangekomen in Londen||Het vliegtuig met daarin de kist van koningin Elizabeth II is dinsdagavond geland op de koninklijke luchtbasis in het westen van Londen. Premier Liz Truss, minister van Defensie Ben Wallace en een groep militairen wachtten haar daar op. De koningin wordt vervolgens naar Buckingham Palace gebracht, waar ook andere leden van de koninklijke familie zullen zijn.  De vlucht vanuit Schotland, die ruim een uur duurde, legde een uitgebreide route af over bezienswaardige plekken in het Verenigd Koninkrijk. Het vliegtuig reisde eerst in westelijke richting naar Glasgow, vloog daarna over Lake Windermere en vervolgens langs Manchester, Stoke-on-Trent, Birmingham en Royal Leamington Spa.  Prinses Anne, de enige dochter van koningin Elizabeth II, reisde met haar moeder mee van Schotland naar Londen. „ Het was een eer en een voorrecht om haar op haar laatste reis te begeleiden”, zegt Anne in een verklaring. „Aan mijn moeder, de koningin, dank u.”||https://www.nrc.nl//nieuws/2022/09/13/kist-met-koningin-elizabeth-ii-aangekomen-in-londen-a4141757
2022-09-13||Inspecties: onze mogelijkheden zijn uitgeput, crisisaanpak nodig in jeugdzorg||De overheid faalt in haar taak om kwetsbare kinderen te beschermen. Dat stellen de Inspectie Gezondheidszorg en Jeugd (IGJ) en de Inspectie Justitie en Veiligheid (IJV) in een brief aan minister Franc Weerwind (Rechtsbescherming, D66) en staatssecretaris Maarten van Ooijen (Volksgezondheid, ChristenUnie).  De inspecties schrijven dat alle mogelijkheden om te handhaven op de jeugdzorg zijn uitgeput. Zo zijn gemeenten en jeugdbeschermingsregio’s aangesproken op hun verantwoordelijkheid en is er verscherpt toezicht ingesteld in regio’s met te lange wachttijden. Daarmee zijn „de grenzen van het toezicht opgezocht”, aldus de verklaring. De inspectie kan de problemen in de jeugdzorg namelijk „wel agenderen, maar niet verhelpen”. In de brief, die afgelopen vrijdag al door IGJ-hoofdinspecteur Angela van der Putten mede namens haar collega Hans Faber (IJV) naar de bewindslieden is gestuurd, wijzen de inspecties erop dat het de verantwoordelijkheid is van de overheid om kwetsbare kinderen te beschermen, in het geval dat zij bijvoorbeeld worden mishandeld, misbruikt of verwaarloosd. Op korte termijn komt er waarschijnlijk geen breed gedragen aanpak om de jeugdbescherming te verbeteren, concluderen de toezichthouders na gesprekken met gemeenten, betrokken ministeries, en organisaties als de Raad voor de Kinderbescherming en Veilig Thuis, het meldpunt voor huiselijk geweld. Vanwege onder meer personeelstekorten worden rechterlijke beslissingen niet uitgevoerd en lopen kinderen noodzakelijke en wettelijk verplichte hulp mis. De overheid moet volgens de inspectie zo snel mogelijk zorgen voor „duidelijkheid, oplossingen en geld” om de problemen op te lossen. Al 2019 luidden de inspecties de noodklok. Ze concludeerden dat de overheid onvoldoende verantwoordelijkheid neemt „voor kinderen die ernstig in hun ontwikkeling werden bedreigd”. En in mei van dit jaar trokken de inspecties opnieuw harde conclusies over „hardnekkige problemen”: in de jeugdbescherming wordt niet voldaan aan de minimale kwaliteitseisen. Vijf maanden later is de situatie „onverminderd slecht”, stellen de hoofdinspecteurs. Komende donderdag vindt er in de Tweede Kamer een spoeddebat plaats over de jeugdbescherming, naar aanleiding van een ander zorgwekkend onderzoek. Wetenschappers van de Universiteit van Leiden concludeerden in opdracht van het ministerie van Justitie en Veiligheid dat de doelen van de Wet herziening kinderbeschermingsmaatregelen niet worden gerealiseerd, onder meer als gevolg van de decentralisatie in de jeugdzorg in 2015, waarbij gemeenten veel taken van het Rijk toegeschoven kregen. ||https://www.nrc.nl//nieuws/2022/09/13/inspecties-onze-mogelijkheden-zijn-uitgeput-crisisaanpak-nodig-in-jeugdzorg-a4141726
2022-09-13||De verbouwing van cryptoplatform Ethereum moet het geweten van de cryptobelegger ontlasten|| Een van de belangrijkste bezwaren tegen cryptomunten is tot nu toe het enorme energieverbruik. Voor het creëren van nieuwe digitale munten, het ‘mijnen’, racen groepen samenwerkende computers tegen elkaar in het uitvoeren en controleren van berekeningen. Op allerlei plekken op de wereld gebeurt dit door hele parken vol energievretende servers.  Wie de meeste  rekenkracht inzet en een beetje geluk heeft wint en krijgt als beloning een munt. De winst gaat dus vaak naar de grootste vervuiler.  Dat proberen de makers van cryptoplatform Ethereum, met daaraan gekoppeld de op een na belangrijkste cryptomunt ether, te veranderen. Na de software-update van deze week, die ook wel ‘The Merge’ wordt genoemd, zou het energieverbruik meer dan 99 procent lager moeten zijn. Het slagen ervan is van groot belang voor de toekomst van de crypto-industrie.  Programmeurs en beleggers kijken gespannen naar de verbouwing van Ethereum. Op papier zijn de daaraan gekoppelde ether nu zo’n 200 miljard dollar waard. Geld dat kan verdampen als het misgaat.  Vitalik Buterin, een van de bedenkers van Ethereum, vergelijkt de aanpassing met het verwisselen van een vliegtuigmotor tijdens de vlucht. Als het slaagt, valt een hoeveelheid energieverbruik weg vergelijkbaar met die van Finland.  Na de software-update,  ‘The Merge’, moet het energieverbruik  ruim 99 procent lager   zijn „Een groot moment”,  zegt Alex de Vries, de maker van Digiconomist, een website waarop het energieverbruik van cryptomunten wordt bijgehouden. Als de operatie slaagt, zou dat een grote opsteker zijn voor ontwikkelaars en beleggers die cryptomunten hebben, maar ook last van hun geweten, door het enorme energieverbruik. Alleen al de computers die met hun berekeningen op nieuwe bitcoin, de grootste en bekendste cryptomunt, ‘jagen’,  verbruiken jaarlijks meer dan heel Nederland. Ethereum ongeveer de helft daarvan.  1. Hoe komt het dat crypto’s zoveel energie verbruiken?  Ether en bitcoin zijn gebaseerd op een techniek om computers die niets met elkaar te maken hebben en die niet centraal worden aangestuurd het tóch ergens over eens te laten worden, en dat vervolgens onveranderbaar vast te leggen. Daarmee wilden de bedenkers van crypto  een vorm van vertrouwen in transacties creëren in de  anonieme en vluchtige online wereld.  De betrokken computers racen voortdurend  tegen elkaar om als eerste een som op te lossen en de uitkomst daarvan te controleren en op te slaan in de gezamenlijke database  (de blockchain). De aan de bezitters van die computers (de miners) uitgekeerde munten zou je kunnen zien als een beloning voor dat werk.   Deze verificatie wordt proof of work genoemd. Doordat zoveel computers onafhankelijk van elkaar meerekenen en de database beheren is deze  heel betrouwbaar, maar wordt er ook enorm veel dubbel werk gedaan en veel energie gebruikt. Op allerlei plekken op de wereld staan servers allemaal hetzelfde te doen. Mogelijke uitkomsten van de sommen worden  met  triljoenen pogingen per minuut uitgeprobeerd. De meeste doen dat voor niets, omdat alleen de snelste de beloning wacht.  2. Wat verandert er nu? Ethereum gaat nu over op een ander systeem. Van proof of work naar proof of stake. Daarbij staan de bezitters van ether garant voor het kloppend houden van de database of blockchain. Ze geven daartoe hun eigen ether als onderpand en worden voor hun werk betaald in (nieuwe) ether. Via een soort loting wordt bepaald wie het recht krijgt een nieuwe ether te delven.  Een einde aan het racen om de snelste te zijn dus en aan het vele dubbele werk.  Wie meer ether krijgt wordt zo niet meer bepaald door de hoeveelheid computers die je bezit, maar door de hoeveelheid ether die je  al bezit en hoe je die inzet voor het verifiëren van transacties. Je moet minimaal 32 ether ‘staken’, als onderpand geven, om mee te doen. Tegen de huidige koers is dat ruim 50.000 euro.     3. Is dit een einde van het decentrale model?  Tot op zekere hoogte. Er is nog steeds geen baas of hoofdkantoor, maar het nieuwe systeem geeft degenen die al veel ether bezitten wel een grotere kans om ook meer ether te mogen  delven en daarmee meer kans op meer bezit en verantwoordelijkheid.  Dat is een gevoelig punt, want voor het geloof in cryptomunten is het decentrale beheer erg belangrijk.      4. Zijn er ook verliezers? De inkomsten van de ether-miners drogen grotendeels op door deze verbouwing. Zij hebben enorme bedragen gestoken in servers met speciale grafische kaarten om de berekeningen te kunnen uitvoeren. Die staan wereldwijd op plekken waar energie goedkoop is of waar het koud is, zodat servers goedkoop gekoeld kunnen worden. Die servers worden in een klap vrijwel waardeloos, want ze zijn niet zomaar voor andere doeleinden of munten te gebruiken.   De sterke koersval van cryptovaluta sinds dit voorjaar (van 60.000 euro per bitcoin toen naar circa 20.000 euro nu) en gestegen energieprijzen hebben er sowieso voor gezorgd dat het delven van cryptovaluta een stuk minder rendabel is geworden.   5. Kan de update misgaan? Dat kan, zoals bij iedere grote software-update. En er is een extra complicatie. Omdat het een decentraal systeem is, zonder hoofdkantoor, eigenaar of centrale leiding, kan ook niets worden opgelegd. Beslissingen moeten bij consensus genomen worden, wat in de praktijk gebeurt in overleg tussen programmeurs die de  software onderhouden.  Dan zijn er altijd wel een paar dissidenten, die er bijvoorbeeld voor kiezen door te gaan met de oude technologie en zich afsplitsen. Dat speelt ook nu. Na twee jaar testen en discussiëren is er echter een hoge mate van consensus onder de makers en houders van Ethereum dat dit een verstandige en noodzakelijke stap is.  Het is niet meer van deze tijd om met het raden van getalletjes  zoveel  energie te verspillen 6. Als het Ethereum lukt, volgt bitcoin dan?  Niet per direct. De voorbereidingen bij Ethereum namen jaren in beslag. Bovendien is de gemeenschap achter bitcoin een stuk minder geneigd tot verandering. Toch is het ook voor bitcoin een belangrijk moment, zegt Alex de Vries. „We zitten in een klimaat- en een energiecrisis. Om dan met raden van getalletjes energie te verspillen, is niet meer van deze tijd.”  De crypto-industrie ligt om die reden sowieso onder vuur. Veel overheden overwegen regulering. „Het ligt in de lijn der verwachting dat als dit bij Ethereum succesvol is, autoriteiten weinig reden zien om bitcoin te blijven ontzien.”||https://www.nrc.nl//nieuws/2022/09/13/de-verbouwing-van-cryptoplatform-ethereum-moet-het-geweten-van-de-cryptobelegger-ontlasten-a4141756
2022-09-13||Beëdiging nieuwe Keniaanse president: van feest tot onlusten||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/13/beediging-nieuwe-keniaanse-president-van-feest-tot-onlusten-a4141698
2022-09-13||Oud-Kamerlid Leegte (VVD) geeft opheldering over geruchtmakend telefoontje in trein||Het was niet zijn partijgenoot minister Henk Kamp met wie René Leegte (VVD) op dinsdag 6 januari 2015 in de trein tussen Groningen en Amersfoort een geruchtmakend telefoontje pleegde. En ook niet fractievoorzitter Halbe Zijlstra. Een emotionele René Leegte, Tweede Kamerlid voor de VVD in 2010-2015, onthulde dinsdagmiddag het ware verhaal achter het telefoontje in de trein waardoor hij destijds de portefeuille gaswinning moest neerleggen. Tijdens zijn verhoor door de parlementaire enquêtecommissie in Den Haag vertelde hij, na hier zeven jaar over gezwegen te hebben, dat het simpelweg zijn woordvoerder was met wie hij had gebeld na een werkbezoek aan Groningen. Tegen de woordvoerder, die hem vroeg of hij nog iets in de media wilde vertellen over het werkbezoek, had hij gezegd dat hij de media in Groningen zoveel mogelijk had ontlopen. Het was immers een besloten werkbezoek. De vaste Kamercommissie voor Economische Zaken had onder meer gesproken met een gedupeerde familie. „Ik vond dat ik niet zoveel nieuws te melden had, anders dan dat het verschrikkelijk was voor de Groningers”, legde Leegte uit aan de enquêtecommissie.   Pappen en nathouden
De voorlichter vertelde aan Leegte, die onderweg was naar huis, dat PvdA-Kamerlid Jan Vos scenario’s wilde laten onderzoeken voor het afbouwen van de gaswinning. Leegte vond dat onverstandig, omdat volgens hem allang als een paal boven water stond dat de gaswinning naar beneden moest. Ook de VVD was volgens hem daar inmiddels van overtuigd. Nog een extra onderzoek was alleen maar „pappen en nathouden van de Groningers”, zei hij tegen de woordvoerder. Het zou het proces alleen maar vertragen. Wat Leegte noodlottig werd als woordvoerder gaswinning, was dat in hetzelfde treingedeelte ook een actievoerder van Fossielvrij NL zat. Die ving alleen het „pappen en nathouden van de Groningers” op, het „vertragen van het proces” en het feit dat Leegte de media zoveel mogelijk had gemeden. De actievoerder meende dat Leegte de VVD-tactiek inzake de gaswinning met een meerdere besprak, en maakte flarden van het gesprek openbaar via Twitter. Ontplofte telefoon
Journalisten belden vervolgens naar de VVD-fractie om hier vragen over te stellen. Daar zei een voorlichter, die in de stress schoot, dat Leegte spijt had van zijn belletje in de trein. „Alsof het klopte wat ik zei”, zei Leegte bitter. Zelf kwam hij er pas dagen later achter wat er was gebeurd. Dat was in het weekeinde daarna, toen journalisten erover hadden gepubliceerd en zijn telefoon „was ontploft”. Heel Groningen was woedend op Leegte, ook lokale VVD-bestuurders vonden dat het telefoontje „stevige consequenties” moest hebben voor het Kamerlid. Leegte zegt dat hij er bewust voor koos om het vertekende beeld in de media niet te corrigeren. In plaats daarvan legde hij zijn woordvoerderschap neer, wat bij velen het beeld versterkte dat hij iets fout had gedaan. De enquêtecommissie vroeg hem waarom hij de waarheid niet meteen had verteld. Leegte zei dat het „om de inhoud” moest gaan, en niet over hem als persoon. Met tranen in de ogen en haperende stem zei hij in de enquêtezaal: „Mij als persoon belangrijker maken dan de inhoud deed geen recht aan de onrust in Groningen. Ik heb met de fractievoorzitter afgesproken dat het verstandig is als ik het dossier niet meer zou doen. Dat zou afleiden van de inhoud.” Volgens hem speelden ook de Provinciale Statenverkiezingen mee. Waren die er niet geweest, dan had hij het misschien kunnen uitleggen, dacht hij.||https://www.nrc.nl//nieuws/2022/09/13/oud-kamerlid-leegte-vvd-geeft-opheldering-over-geruchtmakend-telefoontje-in-trein-a4141725
2022-09-13||Oud-Kamerlid Vos (PvdA): we wilden in 2014 geen kabinetscrisis over de gaswinning riskeren||De PvdA koos er begin 2014 bewust voor om geen kabinetscrisis te veroorzaken over de hoogte van de gaswinning. De Kamer had toen net gehoord dat er in 2013 een historische hoeveelheid gas was verkocht, bijna 54 miljard kuub. Dat was schrijnend omdat er in 2012 een beving in Huizinge was geweest met een kracht van 3,6, de zwaarste beving tot nu toe in Groningen.   Oud-Kamerlid Jan Vos (PvdA) zegt dat het debat hierover, op 5 februari 2014, „heel spannend” was. Vos was net als Kamerleden van de oppositie „razend” over de hoge gaswinning. „Maar wat ik wel constateer is dat het nu veel zwaarder gewogen wordt dan toen.” Vos had voor zijn verhoor door de parlementaire enquêtecommissie in Den Haag teruggezocht wat hij destijds tijdens het debat had gezegd: hij vond het „schandalig” en was „met stomheid geslagen”. „Het enige stapje dat je nog extra kunt zetten is de minister naar huis sturen en daar waren we niet toe bereid”, zei hij dinsdag tijdens zijn verhoor door de enquêtecommissie. Vos, die tegenwoordiger ondernemer is, vertelde dinsdagmiddag aan de parlementaire enquêtecommissie in Den Haag dat alle Kamerleden van zijn partij bij het debat aanwezig waren om zonodig te kunnen stemmen als er een motie van wantrouwen of een motie van afkeuring zou worden ingediend tegen toenmalig minister van Economische Zaken Henk Kamp (VVD). Maar zo’n motie werd uiteindelijk niet ingediend, terwijl dit volgens Vos „in de huidige politieke cultuur toch wel heel gebruikelijk is”. ‘Balanceren op het randje’
Vos wilde begin 2014 net als de oppositiepartijen dat de gaswinning omlaag ging, maar „het gevoel van urgentie was niet zo groot dat de PvdA het noodzakelijk vond om daarover een politieke crisis te creëren”. De PvdA vormde destijds met de VVD een coalitie, het kabinet Rutte II. Uiteindelijk besloot het kabinet de gaswinning in 2014 te maximeren op 42,5 miljard kuub. Pikant is dat juist Vos’ partijgenoot Jeroen Dijsselbloem, toenmalig minister van Financiën, ervoor zorgde dat de gaswinning niet verder omlaag ging. Dat kon niet vanwege de economische recessie, vertelde Dijsselbloem vorige week tijdens zijn verhoor. Vos zei dat hij niet van de ingreep van Dijsselbloem op de hoogte was geweest.  Volgens Vos moest hij in het gasdossier steeds „balanceren op het randje” vanwege het coalitiebelang. In de loop van de jaren ging hij steeds meer samenwerken met oppositiepartijen als GroenLinks, die gaswinning versneld wilde afbouwen. Soms zetten zij samen de VVD voor het blok. „Dat werd mij niet altijd in dank afgenomen.” Veel kritiek
Dat de PvdA geen breuk wilde forceren met de VVD, had volgens Vos te maken met het feit dat er daarvoor drie kabinetten Balkenende waren geweest die voortijdig waren gevallen. Nederland had daardoor het imago gekregen van’Italië aan de Maas’. „Iedereen had echt het idee: we gaan dit samen uitzitten.” Daarnaast had zijn partij een „stevige energieagenda” die zij wilde uitvoeren. Hij prees Kamp ervoor dat die geholpen had die plannen uit te voeren. De „ijzerenheinigheid” van Kamp kwam daar goed van pas. Vos kreeg in Groningen veel kritiek, ook vanuit zijn eigen partij, omdat hij begin 2013 Kamp had gesteund toen die na de zware aardbeving in Huizinge besloot niet in te grijpen in de gaswinning. Vos vond het „niet onredelijk” dat Kamp eerst wilde onderzoeken wat er zou gebeuren als hij de gaswinning omlaag zou brengen. „Omdat er ook werd gezegd, ook door het Staatstoezicht op de Mijnen: als je de gaswinning terugbrengt en je laat ‘m daarna weer oplopen, dan zou je wel eens meer bevingen kunnen induceren.” Kamp hield altijd vol dat de gaskraan niet zomaar verder dicht kon vanwege de leveringszekerheid aan Nederlandse huishoudens en aan andere landen. Uit de verhoren is inmiddels naar voren gekomen dat er al begin 2013 bij het ministerie een onderzoek bekend was van GasTerra waaruit bleek dat de gaswinning wel degelijk snel omlaag had gekund, en fors ook. Vos is er boos over dat de Kamer hier destijds niet van op de hoogte werd gesteld. „Voor mij is dat wel een eyeopener geweest . Dat betekent dat wij jarenlang hebben staan discussiëren over leveringszekerheid terwijl dat eigenlijk een beetje flauwekul was in retrospectief.”||https://www.nrc.nl//nieuws/2022/09/13/oud-kamerlid-vos-pvda-we-wilden-in-2014-geen-kabinetscrisis-over-de-gaswinning-riskeren-a4141723
2022-09-13||Tweede Kamer: Raad van State hoeft beperking gezinshereniging niet te toetsen||De Raad van State gaat de kabinetsplannen om gezinshereniging van vluchtelingen tijdelijk te beperken niet toetsen op juridische houdbaarheid. Een Kamermeerderheid heeft een motie die daartoe opriep dinsdag verworpen. Voorstanders van de motie, die was ingediend door Tweede Kamerleden Kati Piri (PvdA) en Suzanne Kröger (GroenLinks) kregen geen steun van regeringspartijen VVD en CDA. Ook PVV, JA21 en Forum voor Democratie stemden tegen de motie. De Kamerfracties van regeringspartijen ChristenUnie en D66 steunden de motie wel. Staatssecretaris Eric van der Burg (Asiel en Migratie, VVD) kwam eind augustus met plannen om het aantal mensen dat voor gezinshereniging naar Nederland komt te beperken. In de plannen mogen gezinsleden van mensen die in Nederland asiel hebben gekregen pas na vijftien maanden hun gezinslid achterna reizen. Alleen als een vluchteling een woning toegewezen heeft gekregen, mag het gezin ook overkomen uit het buitenland. Dit terwijl mensen juist vaak te lang wachten op de toewijzing van een woning. Nu de Tweede Kamer de motie verworpen heeft, kan het kabinet de omstreden plannen doorvoeren.  Afgelopen week erkende Van der Burg in de Tweede Kamer dat zijn ambtenaren, net als migratierechtexperts, vraagtekens hadden geplaatst bij de juridische houdbaarheid van de maatregel. Die is volgens de experts in strijd met internationale verdragen. Maar de ambtenaren zeggen ook niet „dat het niet kan”, voegde Van der Burg daaraan toe. Hij wilde geen advies bij de Raad van State inwinnen, omdat er geen nieuwe wet is gemaakt voor het beleid. Indiener van de motie Kati Piri vroeg zich tijdens het debat af hoe het te rechtvaardigen valt „om kinderen nog langer van hun vader en moeder gescheiden te houden”.||https://www.nrc.nl//nieuws/2022/09/13/tweede-kamer-raad-van-state-hoeft-beperking-gezinshereniging-niet-te-toetsen-a4141719
2022-09-13||Vloeipapier en bubbeltjesplastic: de ingepakte schatten van de Hermitage||De terugkeer van de meesterwerken van de Morozov collectie die tot april 2022 hingen in de Fondation Louis Vuitton in Parijs, zou het begin kunnen vormen van een film over de relatie tussen kunst en oorlog. Het transport van de werken, terug naar de Hermitage in Sint-Petersburg en de Tretjakovgalerij in Moskou was een probleem, alleen al omdat het vliegverkeer tussen Europa en Rusland platlag. En zo reden vijf konvooien van elk zes vrachtwagens vol vroeg-moderne meesters door België en Duitsland naar de veerdienst tussen Travemünde en Helsinki, en van daar naar Rusland. Een juridische voetangel was dat de inhoud van de vrachtwagens op de formulieren niet moest worden afgevinkt als ‘luxegoederen’, omdat daaruit onmiddellijke inbeslagname kon volgen. Kunstwerken zijn niet immuun voor oorlog. De Hermitage aan de Amstel verbrak begin maart alle banden met de partner in Petersburg. De tentoonstelling Russische avant-garde: revolutie in de kunst werd afgelast, bruiklenen werden geschrapt. De directeur van de Hermitage in Sint-Petersburg Michail Piotrovski hield zich eerst nog op de vlakte, maar bestond het in juni om de internationale presentatie van Russisch erfgoed te karakteriseren als de culturele poot van de ‘speciale operatie’ waar de grote leider Poetin zijn land in had gevoerd. Zo werden ook de Cézannes, Monets, Bonnards, Picasso’s en Bracques tot speelbal van krachten in een wereld die voorheen juist graag vrome woorden besteedde aan de verbindende kracht van kunst. Bij ons kwamen Russische kunst en Russisch erfgoed onderaan de prioriteitenlijst te staan. En zo werd ook het zicht belemmerd op het boek dat de in New York gevestigde Nederlandse fotograaf Wijnanda Deroo maakte over een van de grootste kunstmusea ter wereld, dat zich opeens in vijandelijk gebied bevond. Behind the walls vormt de neerslag van vier reizen die zij maakte in 2018 en 2019 naar Sint-Petersburg om te fotograferen wat zich afspeelt in de opslagruimten van de Hermitage. ‘Ik wil de mensen die dit boek bekijken, laten deelnemen in mijn verbazing over wat er allemaal te zien is achter de muren van dit museum’, schrijft ze in haar inleiding.   En dat doet ze. Dit boek, dat zelf al bijna werd begraven voor het goed en wel verscheen, vormt een schatkamer over schatkamers. Ruimte na ruimte vol beelden, klederdrachten, bewerkte wapens en kostbaarheden, bewaard onder vloeipapier en bubbeltjesplastic in ruimtes verlicht door tl-bakken uit de jaren zeventig. Ook van de officiële kant van het museum krijgen we af en toe een glimp, met keukenstukken en jachttaferelen, lijst aan lijst boven strak in het gelid staande stoelen van rood damast. De ramen zijn daar behangen met van onder tot boven geplooide vitrages. Oude paleizen, zolders, kleedkamers, wachtkamers, verlaten hotels vormen al zo’n veertig jaar het onderwerp van Deroo. Mensen komen in haar foto’s heel sporadisch langs, als toevallige schimmen tussen het meubilair dat lijkt te zijn achtergelaten in een verdwenen wereld. Soms heeft de tijd die suggestie waargemaakt. Zo fotografeerde zij in de jaren tachtig de inmiddels hippe New Yorkse wijk Brooklyn zoals die nu al lang niet meer bestaat, een spookstad van verlaten fabrieken, onkruid en viaducten. Places of Memory heette de serie die zij in 2015 maakte. Onze hersens zijn erop ingericht altijd betekenis te zoeken, ook waar die niet is. Achter de muren van de Hermitage leeft, door de camera van Deroo, ook zo’n wereld die eigenlijk al geschiedenis is. Vloeipapier, barsten en vochtplekken in de plafonds, marmeren kariatiden die de wacht houden over het door niemand bekeken prentenkabinet. Het paleis van Doornroosje, weggezonken in een duizendjarige slaap.  In werkelijkheid is dat natuurlijk niet zo. Russen bezoeken de Hermitage nog steeds en de kunstwerken worden netjes bewaard en gerestaureerd. Maar voor ons is die wereld voorlopig gesloten. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/vloeipapier-en-bubbeltjesplastic-de-ingepakte-schatten-van-de-hermitage-a4141721
2022-09-13||Ingenieur mocht geen rekening incasseren van Groningse gedupeerde aardbeving|| Ingenieur Willem Meiborg, die Groningers zegt te helpen met hun strijd tegen aardbevingsschade, is twee weken geleden op de vingers getikt door de rechter. Zonder vooraf betalingsafspraken te hebben gemaakt, probeerde hij bij een gedupeerde een rekening te incasseren van 12.087 euro.  Maar de 66-jarige vrouw, Ria Mulder, kreeg van de rechter gelijk. Volgens de rechtbank ging het om „een vriendendienst”. Toen Mulder de factuur weigerde te betalen, sleepte Meiborg haar voor de rechter, maar kreeg ongelijk.  De uitspraak werd eind vorige maand bekrachtigd door het gerechtshof in Leeuwarden.  „Het hof is van oordeel dat geen overeenkomst van zakelijke dienstverlening tot stand is gekomen”, staat in het arrest. De gepensioneerde Willem Meiborg wordt deze woensdag door de parlementaire enquêtecommissie Groningse gaswinning gehoord. Hij is de directeur van het in Woerden gevestigde ingenieursbureau Energeo. Zijn grootvader was klokkenluider Willem ‘Beton’ Meiborg. Senior, ingenieur te Groningen, waarschuwde november 1963 in een ingezonden brief in Nieuwsblad van het Noorden voor calamiteiten en forse bodemdaling als gevolg van gaswinning. Hij voorspelde een bodemdaling van een meter, maar werd (naar later bleek onterecht) verketterd door de NAM. April 2017, vijf jaar na de aardbeving bij Huizinge, presenteerde zijn kleinzoon en naamgenoot Willem Meiborg zichzelf voor het eerst tijdens een bijeenkomst voor bevingsgedupeerden in Delfzijl. Hij vertelde met aardbevingsgedupeerde Annemarie Heite uit Bedum, die zich destijds ontpopte tot een belangrijk voorvechtster van de Groninger zaak, contact te hebben opgenomen omdat hij „in de voetsporen van zijn grootvader de Groningers wil helpen”.  Sindsdien heeft hij zich als ingenieur gespecialiseerd in de juridische afhandeling van mijnbouwschades in Groningen.  Behalve Ria Mulder plaatsen ook andere gedupeerden in het aardbevingsgebied vraagtekens bij de werkwijze van de Woerdense ingenieur, blijkt uit een rondgang van NRC en Dagblad van het Noorden. Meiborg wordt omschreven als een ingewijde die zich onvermoeibaar inzet voor het Groninger belang maar zich soms ook opdringt bij gedupeerden.  Zo kreeg een familie uit Termunten de indruk dat Meiborg hen  belangeloos wilde helpen. Met geen woord werd gerept over financiële genoegdoening. Totdat er een factuur van enkele duizenden euro’s op de mat lag. Die hebben we niet betaald, zegt de zoon van de 94-jarige vader.  Een gedupeerde uit Delfzijl zag zich wel genoodzaakt de rekening te voldoen.  „Hij biedt zijn diensten aan zonder vooraf helder te communiceren en afspraken te maken over betaling”, zegt advocaat Martin Blokzijl die  in de rechtszaal tegenover Meiborg stond. Door het financiële conflict met de ingenieur werd juridische strijd van zijn cliënte met drie jaar verlengd. „Wat ik heel kwalijk vind is dat hij zich steeds verschuilt achter zijn opa, de klokkenluider. Met dat mooie verhaal komt hij binnen”, reageert Ria Mulder zelf.  De aardbevingsgedupeerde benadrukt dat Meiborg zeker goede dingen heeft gedaan voor Groningen. Maar dat hij haar voor de rechter sleepte vanwege het niet betalen van de factuur, voelt oneerlijk, zegt Mulder. Ze is „teleurgesteld” in Meiborg. Herman de Muinck uit Zuidlaren, die ook zijn verhaal deed bij de parlementaire enquêtecommissie, sluit zich daarbij aan. „Meiborg is een keer bij mij thuis geweest en ik heb hem toen gevraagd of hij kosten in rekening brengt. Nee, antwoordde hij. Want hij was zo begaan met het lot van de gedupeerden.”   Willem Meiborg zegt in een reactie zich niet te herkennen in het geschetste beeld. Hij betwist het arrest van het gerechtshof. „Maar ik leg mij neer bij die uitspraak.” Meiborg vindt wel degelijk dat hij „ethisch bezig is en mensen helpt”. Actief benaderen doet hij niet, zegt de 71-jarige ingenieur die claimt te werken   „op basis van no cure, no pay”. Annemarie Heite laat weten onverkort achter Meiborg te staan. Meiborg zegt dat hij mensen bijstaat die „diep in de shit zitten en die ga ik niet direct lastig vallen met teksten als: het gaat je zoveel kosten”. Dat hij vooraf geen offertes stuurt, vindt hij niet vreemd. Onkosten legt Meiborg, zo schrijft hij Sijbrand Nijhoff uit Zijldijk bijvoorbeeld, via lopende rechtszaken bij de NAM neer. En niet bij gedupeerden.  Meiborg had contact met Nijhoff, de man die de geheime overeenkomst van samenwerking tussen de Nederlandse staat en oliebedrijven Shell en ExxonMobil openbaarde. Meiborg wilde Nijhoff helpen, zei hij meerdere malen.  Willem Meiborg beloofde dat hij Nijhoff kon helpen nadat hij hem op televisie had gezien, zeg Sijbrand Nijhoff. „Ik kan het verschil in jouw zaak maken, zei hij”, herinnert  de gepensioneerde paarden- en schapenboer zich. „Hij drong zich op en vroeg herhaaldelijk via de mail en in apps om stukken.” Nijhoff is uiteindelijk niet met de ingenieur in zee gegaan. Gelukkig maar, zegt hij nu. Meiborg junior, zegt Sijbrand Nijhoff, „komt niet alleen om de Groningers te helpen maar denkt ook goed om zichzelf”.||https://www.nrc.nl//nieuws/2022/09/13/ingenieur-mocht-geen-rekening-incasseren-van-groningse-gedupeerde-aardbeving-a4141720
2022-09-13||Het kabinet werkt aan een noodfonds voor de korte termijn||Een week voor Prinsjesdag – de Miljoenennota ligt al lang en breed bij de drukker – is het kabinet nog lang niet klaar met het leggen van de ingewikkelde puzzel die koopkrachtreparatie heet. Er wordt zelfs gewerkt aan het oprichten van een ‘noodfonds’, gevuld met enkele honderden miljoenen, om huishoudens nog dit jaar te hulp te schieten. Dat is nieuw. Uit de eerder uitgelekte informatie uit de Prinsjesdagstukken bleek dat Rutte IV weliswaar met een omvangrijk pakket van wel 15 miljard euro aan lastenverlaging gaat komen, maar dat er voor dit kalenderjaar geen ruimte is om de zware effecten van de hoge inflatie te dempen. Dat zou logistiek gezien op zo’n korte termijn niet meer mogelijk zijn; de ‘uitvoering’ kan het niet aan. Daarbij, zo roepen premier Mark Rutte (VVD) en minister Sigrid Kaag (Financiën, D66) bij herhaling, kan en wil de overheid niet iedereen in financiële nood blijven compenseren. „We moeten beseffen dat we collectief een stukje armer zullen worden”, zei Kaag in de zomer. Nu blijkt uit meerdere, deels bevestigde geruchten dat het kabinet toch werkt aan specifieke maatregelen om kwetsbare huishoudens in de laatste maanden van het jaar alsnog tegemoet te komen bij het betalen van hun hoog oplopende energierekening.  Met een reële angst als motief: dat duizenden huishoudens wegens wanbetaling in de winter worden afgesloten van gas en elektra. „Dat is echt het allerlaatste wat je wil”, zei energieminster Rob Jetten (D66) afgelopen vrijdag. Al dagen voeren ambtenaren van zijn ministerie en van Sociale Zaken intensief overleg met vertegenwoordigers van de energiesector, van gemeenten en de schuldhulpverlening. Afgelopen vrijdag schoven Jetten en minister Carola Schouten (Armoedebeleid, ChristenUnie) daar via een zoomverbinding bij aan. Dat de plannen nu op het hoogste bestuurlijke niveau zijn beland, betekent niet dat de partijen aan tafel er al uit zijn. Betrokken bronnen zeggen dat er nog wel een paar dagen overleg nodig is. Het kabinet streeft ernaar om komende vrijdag de knoop door te hakken en de nieuwe, acute steunmaatregelen te presenteren. Uit de uitgelekte plannen van maandag blijkt dat er verschillende opties op tafel liggen: het genoemde noodfonds zou in de minst vergaande variant voor uitstel van betaling moeten zorgen voor de meest armlastige huishoudens. Of, om schuldproblemen in de toekomst te voorkomen, de energierekening in z’n geheel kunnen overnemen. Daarnaast wordt gedacht aan aanvullingen op al bestaande regelingen die de energierekening  voor kwetsbare groepen betaalbaar moeten houden, bijvoorbeeld via de bijzondere bijstand. Eerder dit jaar kwam het kabinet al met een speciale energietoeslag voor mensen met een laag inkomen en kwam er een korting op de energiebelasting.  Volgens een studie van het Centraal Planbureau begin juni zouden tot 1,2 miljoen huishoudens door de hoog oplopende inflatie – van vooral energieprijzen – in acute financiële problemen komen als er geen nieuwe koopkrachtmaatregelen komen. Voor een doorsnee huishouden zal, zonder nieuw beleid, de koopkracht nog dit jaar met 7 procent dalen. Onderzoeksbureau CE Delft schatte recenter in dat 800.000 huishoudens door de hoge energielasten in betalingsproblemen kunnen komen. Dat er voor deze kwetsbare groepen een acuut probleem dreigt, of al bestaat, daar zijn alle betrokken partijen wel van doordrongen. Alleen over de precieze invulling van de maatregelen liggen volgens betrokkenen de ideeën nog ver uiteen. Volstaat een noodfonds? Moeten schulden worden kwijtgescholden of juist niet? Hoe voorkom je misbruik – welk armlastig gezin zal netjes de gasrekening betalen als de overheid dat óók aanbiedt te doen? En vooral ook de vraag: wie gaat het fonds vullen? Bij monde van minister Schouten zou het kabinet zich al hebben willen committeren aan 50 miljoen tot 100 miljoen euro, zegt een bron. Wel op voorwaarde dat de energiesector een even groot bedrag ophoest. Binnen die sector lopen belangen uiteen, tussen de producenten van gas en elektriciteit en de leveranciers die huishoudens voorzien van energie.  De leveranciers vinden dat vooral de producenten moeten bijdragen, want zij profiteren juist van de hoge gasprijzen. Het kabinet zal voor hen sowieso al de mijnbouwheffing willen verhogen om het koopkrachtpakket voor komend jaar mee te kunnen financieren.  Bij het overleg met het kabinet komen ook andere suggesties voorbij waar de energieproducenten niet erg enthousiast van worden, zoals de door de linkse oppositiepartijen PvdA en GroenLinks voorgestelde maximering van energietarieven. Voor de uitvoering van het noodfonds zouden juist de energieleveranciers een grote rol kunnen en ook willen spelen. Zij hebben de beste kennis van de betalingscapaciteit van hun klanten en zijn nu al verplicht om betalingsproblemen te melden bij de gemeente.  Vier grote leveranciers op de Nederlandse markt – Eneco, Essent, Vattenfall en Greenchoice – hebben begin dit jaar al de koppen bij elkaar gestoken om dreigende energiearmoede onder hun klanten tegen te gaan. Daarbij kwam, in overleg met schuldhulporganisaties, ook het idee van een noodfonds op. Deloitte heeft in hun opdracht onderzoek gedaan naar de haalbaarheid en inrichting van zo’n fonds. De uitkomst daarvan  wordt later deze week verwacht. Deze grote bedrijven zijn in elk geval bereid en in staat om de uitvoering van soepelere betalingsregelingen of zelfs schuldsanering op zich te nemen, maar ambtenaren vragen zich af of ook kleinere leveranciers daar de mankracht voor hebben. Nog voor de precieze details van de nieuwe compensatiemaatregelen officieel gepresenteerd zijn, barst er al kritiek los vanuit de oppositie – die overigens al heel lang aandringt op extra koopkrachtmaatregelen. Zelfstandig Kamerlid Pieter Omtzigt zegt een herhaling te vrezen van een andere acute en nogal bewerkelijke  compensatiemaatregel voor burgers in de knel: de Catshuisregeling van 30.000 euro voor slachtoffers van de Toeslagenaffaire, eind 2020. Omzigt, op Twitter: „Het lijkt erop dat het kabinet heel lang geen plan gemaakt heeft en nu halsoverkop een ondoordacht plan doorvoert, dat zeer fraudegevoelig zal zijn.” ||https://www.nrc.nl//nieuws/2022/09/13/het-kabinet-werkt-aan-een-noodfonds-voor-de-korte-termijn-a4141718
2022-09-13||Wat bezielt Azerbeidzjan om nu Armenië aan te vallen?||Wat bewoog Azerbeidzjan in de nacht van maandag op dinsdag tot zijn grootschalige militaire aanval op Armeens grondgebied? Terwijl Rusland alle aandacht nodig heeft voor de oorlog in Oekraïne viel het Azerbeidzjaanse leger in een tien uur durend verrassingsoffensief met zwaar geschut verschillende doelen aan in het zuiden van Armenië. Het is de hevigste geweldsescalatie sinds de zesweekse oorlog, eind 2020 waarbij meer dan zesduizend mensen omkwamen, rond het betwiste Nagorno-Karabach, toen Azerbeidzjan een flink gebied buitmaakte op Armenië. Volgens Azerbeidzjan volgde de aanval van afgelopen nacht op „Armeense provocaties”, waaronder de opbouw van wapens aan de grens. Het Azerbeidzjaanse leger nam vanaf maandagavond onder andere de Armeense stadjes Goris, Sotk, Vardenis en Jermuk onder vuur met mortiergranaten en drones. Daarbij vielen aan Armeense zijde zeker 49 doden. Azerbeidzjan deed geen uitspraken over het aantal slachtoffers. Na afzonderlijke telefoongesprekken tussen de Armeense president Nikol Pasjinian en de Russische president Poetin kwam het op maandagochtend tot een fragiel staakt-het-vuren. Pasjinian sprak eveneens met de Franse president Macron en de Amerikaanse minister van Buitenlandse Zaken Antony Blinken.  Hoewel het al decennia durende grensconflict rond Nagorno-Karabach met grote regelmaat oplaait, verraste de hevigheid en de locatie van de aanval ook de Armeens-Amerikaanse Richard Giragosian, directeur van het in de Armeense hoofdstad Jerevan gevestigde Regional Studies Center. „Zo’n langdurig offensief vergt veel voorbereiding. Daarnaast was de aanval gevaarlijk roekeloos. Er is door Azerbeidzjan in het wilde weg geschoten op zowel militaire als civiele doelen in Armenië”, vertelt Giragosian telefonisch vanuit  Jerevan. Volgens hem wijst de aanval erop dat Azerbeidzjan van zins is het slagveld uit te breiden naar het zuiden van Armenië. „Dit heeft met Nagorno-Karabach niets van doen.”  In de zesweekse oorlog in Karabach, eind 2020, bewees de Azerbeidzjaanse president Ilham Aliyev dat zijn leger, mede door militaire steun van bondgenoot Turkije, in staat is  grote gebieden buit te maken die Azerbeidzjan historisch als het zijne beschouwt. Het arme en politiek zwakke Armenië, dat afhankelijk is van de gunsten van Rusland, bleek slecht voorbereid en verloor. Rusland stationeerde een tweeduizend man tellende vredesmacht in de regio Karabach, ver van de plaats waar Azerbeidzjan nu toesloeg. Desondanks vinden regelmatig – al dan niet uitgelokte – geweldsescalaties plaats. Begin vorige maand nog vielen drie doden.  Dat Azerbeidzjans president toeslaat op het moment dat Rusland in Oekraïne flinke nederlagen lijdt, is volgens Giragosian zeker geen toeval. „Rusland is afgeleid en overdonderd door zijn slechte prestaties in Oekraïne en er is op dit moment geen afschrikkingsmacht die een Azerbeidzjaanse opmars kan stoppen.” Turkije, als machtige bondgenoot van Bakoe, liet al weten die rol niet op zich te willen nemen. De Turkse minister van Buitenlandse Zaken Ahmet Cavusoglu viel Azerbeidzjan maandag bij en riep Jerevan op tot onderhandelingen. Vredesgesprekken vonden juist twee weken geleden nog plaats in Brussel onder leiding van de voorzitter van de Europese Raad Charles Michel. Daarbij werd gesproken over gebiedsafbakening, over het herstel van beschadigde infrastructuur en een duurzame vrede. Bij de blitzkrieg eind 2020 stond Europa buitenspel en moest het de vredesonderhandelingen aan ‘regionaal scheidsrechter’ Rusland overlaten. Nu Rusland verzwakt is, probeert Brussel de onderhandelingen naar zich toe te trekken. Juist omdat Bakoe zich in die gesprekken constructief leek op te stellen, betekent het plotselinge offensief volgens Giragosian weinig goeds voor het diplomatieke vertrouwen. „Deze actie tart iedere logica. Net als Poetin handelt Aliyev niet volgens onze ‘westerse’ verwachtingen.” Europa zit vanwege zijn zoektocht naar alternatieven voor Russisch gas vooral in een vragende positie. Maandenlange energiegesprekken tussen Brussel en Bakoe resulteerden half juli in Bakoe in de ondertekening  door Aliyev en EU-Commissievoorzitter Ursula von der Leyen van een memorandum over versterkte energiesamenwerking.  De Azerbeidzjaanse minister van Energie, Parviz Sjahbazov, liet maandag via Twitter weten dat Bakoe al ruim 7 miljard van de dit jaar geplande 12 miljard kubieke meter aardgas heeft geleverd. Tot 2027 moet die hoeveelheid toenemen tot 20 miljard kubieke meter. „In de perceptie van Azerbeidzjan geeft de gasdeal met Europa ze meer invloed  in Europa”, zegt Giragosian. „Bakoe weet dat ze nu geen sancties of andere straffen hoeven te verwachten.” Dat was precies de vrees van critici toen Von der Leyen de gasdeal sloot en zich volgens velen te weinig kritisch opstelde waar het ging om Aliyevs autoritaire koers. Eind juli waarschuwden vijftig Franse politici in Le Monde dat de Azerbeidzjaanse gasdeal Europa opnieuw afhankelijk maakt van een „dictator” met „oorlogszuchtige bedoelingen.” Frankrijk huisvest een grote Armeense diaspora en stelt zich doorgaans zeer pro-Armeens op.  Volgens Giragosian is Aliyevs positie echter zwakker dan zijn militaire en politieke bravoure doet vermoeden. De oorlog van 2020 resulteerde, ondanks de professionaliteit van het Azerbeidzjaanse leger, niet in een definitieve overwinning. Daarbij bevindt Aliyev zich in een afhankelijke positie tussen Moskou en vooral Ankara. Kremlin-woordvoerder Dmitri Peskov benadrukte dinsdag dat de rol van Rusland en die van Poetin bij de bemiddeling in het conflict „onmogelijk te overschatten” is. Maar ook binnenlands stapelen voor Azerbeidzjan de problemen zich op, ondanks de economische bloei en de grondstoffenrijkdom. Naast sociale onvrede over corruptie en machtsmisbruik is er woede over de behandeling van Karabach-veteranen, die geen recht hebben op een veteranenstatus en de bijbehorende financiële vergoedingen. In juli stak een 35-jarige veteraan, vader van twee, zichzelf in brand voor een overheidsgebouw en overleed aan zijn verwondingen. Volgens zijn familie handelde hij uit frustratie over de hardvochtige opstelling van het leger.  Volgens Giragosian zit Aliyev in een vergelijkbare positie als Poetin en Erdogan: „middelbare mannen” met een „honger naar macht” die hun positie steeds verder zien verzwakken. De aanval, hoe krachtig ook, heeft Azerbeidzjan geen terreinwinst opgeleverd, maar wel veel gekost. Niet alleen in eigen land dreigt hij zijn volk opnieuw teleur te stellen, met zijn roekeloosheid heeft hij zich ook de woede van Europa en vooral Moskou op de hals gehaald. Poetin mag respect hebben voor collega’s die zich krachtig opstellen, in dit geval heeft Aliyev mogelijk zijn hand overspeeld. Giragosian: „Poetin zal zich wreken om deze schaamteloze uitdaging. The empire will strike back.”||https://www.nrc.nl//nieuws/2022/09/13/wat-bezielt-azerbeidzjan-om-nu-armenie-aan-te-vallen-a4141717
2022-09-13||Zijn instrumenten zien eruit als appartementen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/13/zijn-instrumenten-zien-eruit-als-appartementen-a4141685
2022-09-13||Het Orlando Festival in Zuid-Limburg houdt op te bestaan||Het Orlando Festival in Zuid-Limburg houdt op te bestaan. Dat heeft de organiserende Stichting Kamermuziek Limburg (SKL) maandag bekendgemaakt. Daarmee komt er een einde aan een van de oudste kamermuziekfestivals van Nederland. In augustus beleefde Orlando zijn veertigste editie. De reden om te stoppen is gelegen in ‘een samenspel van factoren’, aldus de SKL. Met ingang van 2023 verdwijnt de provinciale subsidie, en ondanks ‘de genereuze steun van de gemeente Kerkrade’ raakt een sluitende begroting daarmee uit het zicht van de stichting. Incidentele bijdragen van fondsen zou te onzeker zijn om dit verlies op te vangen. Ook wordt de stijgende kosten van concertfaciliteiten, en een terughoudendheid van het publiek om na de coronaperiode terug te komen  als redenen genoemd.  Twee jaar geleden hing het voortbestaan van Orlando al aan een zijden draadje. De Cultuurtank Limburg gaf toen een negatief subsidieadvies aan de provincie, ondanks een positieve artistieke beoordeling, wegens ongezonde bedrijfsvoering. De Provinciale staten sprong toen alsnog bij met een projectsubsidie van 108.000 euro.   Nu stopt de structurele provinciale subsidie dus alsnog. Het Orlando Festival genoot een internationale reputatie en bracht jaarlijks zo’n vijftig concerten in een regio waar het klassiekemuziekaanbod minimaal is. Eerder dit jaar verplaatste Orlando het festivalhart nog van de middeleeuwse abdij Rolduc naar de centraler geslagen HuB Kerkrade, maar die verhuizing blijkt het tij niet hebben kunnen keren. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/het-orlando-festival-in-zuid-limburg-houdt-op-te-bestaan-a4141716
2022-09-13||Forumschool in scouting-gebouw? ‘Niet handig’||Scouting Nederland is in verlegenheid gebracht door het bekend worden van het adres van het eerste Renaissance-schooltje, gesticht door politici van Forum voor Democratie. Zowel het landelijk bestuur van de scouting als leden reageren kritisch op het besluit van de Almeerse scouting om een ruimte in Almere Haven te verhuren aan de Renaissance-stichting die aan FVD is gelieerd. De landelijke organisatie noemt de verhuur „niet handig”, omdat zo de indruk kan worden  gewekt dat  een apolitieke organisatie als Scouting Nederland het eens is met het gedachtengoed van Forum.  De Renaissance-stichting opende twee weken geleden een particulier basisschooltje met vier leerlingen van uiteenlopende leeftijden. Forum had het adres van het schooltje geheim willen houden, om ouders en kinderen rust te gunnen en  geen negatieve aandacht van politieke tegenstanders te trekken. Dat lukte precies twee weken. Maandag werd publiek bekend waar de school lag. Politieke tegenstanders van Forum plakten een vel papier met daarop ‘Fascisten opgerot’ op een nabijgelegen containerconstructie. De ruimte wordt verhuurd  om de eigen begroting rond te krijgen, aldus   Rob Vlaar van Scouting Almere. „Met de hoge kosten die we op ons af zien komen kunnen we huuropbrengsten goed gebruiken”, zei Vlaar maandag tegen Omroep Flevoland.  De ruimte in het clubhuis is voor één jaar verhuurd. Voor hoeveel wilde hij niet zeggen.    Het landelijk bestuur van Scouting Nederland toont zich overvallen door het besluit van de Almeerse vereniging die formeel zelfstandig beslissingen kan nemen over de verhuur. „We hoorden er pas afgelopen vrijdag over”, vertelt een woordvoerder. „We vonden het niet handig en zouden die beslissing zelf nooit genomen hebben. We houden ons niet bezig met partijpolitiek. Als een scoutinggroep onderdak biedt aan een school die is geïnitieerd door een politieke partij, zou dat toch kunnen suggereren dat wij sympathie hebben  of het eens zijn met de standpunten van de betreffende partij. Dat is nadrukkelijk niet zo.” Rob Vlaar uit Almere zegt tegen NRC: „Ik wil in elk geval wel kwijt dat ik helemaal niets heb met het gedachtengoed van Forum voor Democratie.”   Overigens zegt het landelijk bestuur erbij de beslissing „uit een economisch oogpunt ook wel weer te begrijpen”.  Scouting kampt door de hoge inflatie met een sterke kostenstijging, aldus het landelijk bestuur. Door ruimtes aan zeer uiteenlopende instellingen te verhuren proberen lokale scoutings gaten in de begroting te dichten.  Ouders van de vier kinderen zeiden maandag tegen de regionale omroep negatieve reacties te hebben gekregen op hun keuze voor het Renaissance-schooltje. Samen met het opgehangen briefje was dat de aanleiding voor de omroep, die naar eigen zeggen al een paar weken op de hoogte was van de locatie, meer te publiceren over de locatie van het schooltje. Het gaat om een particuliere instelling waarvoor de ouders ongeveer 300 euro per maand eigen bijdrage betalen. Veel leden van Scouting Nederland reageerden kritisch omdat hun apolitieke vereniging op deze manier in verband werd gebracht met een politieke partij. „We worden nu geassocieerd met iets waar scouting niet voor staat”, citeert Almere Deze Week een kritisch lid.     De landelijke organisatie gaat nu in gesprek met de scouting in Almere, onder meer om te bekijken hoe de ontstane onrust bij de achterban kan worden verkleind, aldus de landelijk woordvoerder. Of het een optie is het contract met de Renaissance-stichting van FVD  op te zeggen, wilden de landelijke en Almeerse organisatie niet zeggen.   De woordvoerder van Forum laat  weten „met ontzetting kennis te hebben genomen van de weerzinwekkende intimidatiepogingen richting leerlingen van onze Renaissance-school in Almere. Afgelopen weekend werd de voordeur van onze partijleider ook al beklad. Het past in een klimaat van verdergaande demonisering.”  Van meet af aan was er veel ophef over het plan. Politieke tegenstanders vreesden dat Forum de particuliere scholen zou gaan gebruiken voor politieke indoctrinatie en de verspreiding van extremistisch gedachtengoed. Tot nu toe viel de belangstelling van ouders tegen. Waar de initiatiefnemer, FVD-politicus Ralf Dekker, was uitgegaan van drie à vijf scholen verspreid over het land, kwam Forum niet verder dan, in Dekkers eigen woorden, „een piepklein schooltje”, met dagelijks les voor vier kinderen van diverse leeftijden. Tegenover NRC ontkende Dekker daarbij dat het ging om kinderen van FVD-politici. Dit artikel is aangevuld met de reactie van Forum voor Democratie. Correctie (13 september 2022): In een eerdere versie stond dat de scouting financiële problemen heeft door het verlies van leden, maar de organisatie heeft vooral last van de inflatie, aldus Scouting Nederland. Dat is aangepast. ||https://www.nrc.nl//nieuws/2022/09/13/forumschool-in-scouting-niet-handig-a4141715
2022-09-13||‘Ik weigerde elke make-up,  behalve om er vermoeider uit te zien’||Ze doet onwillekeurig aan Kim Kardashian denken, de schatrijke reality-ster die elke dag traint met gewichten, trots haar lage vetpercentage deelt, haar buik laat laseren om hem nog strakker te krijgen en „alles” voor mode zegt over te hebben,  ze zou desnoods een luier dragen als een outfit te strak zit voor een wc-bezoek.  Elisabeth Amalie Eugenie in Beieren (1837-1898), keizerin van Oostenrijk en koningin van Hongarije, voerde eenzelfde soort dwangbewind over haar lichaam. ‘Sisi’s’ levenslange diëten en fanatieke sport- en gymnastiek-sessies leverden een legendarisch smal middel op, ingesnoerd en in bedwang gehouden met lederen korsetten. Haar loodzware, extreem lange haar vergde elke dag urenlange verzorging. Het resultaat was een plaatje dat haar onderdanen betoverde, maar waar ze zelf al na haar 32ste niet meer aan kon voldoen. Portretten waren vanaf dat moment ten strengste verboden.  Zo opgesomd klinkt het ziekelijk – en mijlenver verwijderd van Sissi, de sprookjesprinses met het lieve gezicht van Romy Schneider die al generaties lang met Kerst op tv te zien is (regisseur Ernst Marischka maakte er ‘Sissi’ met dubbel-s van). „Slagroom”, noemt de Luxemburgse actrice Vicky Krieps die klassieke films; net als miljoenen meisjes vóór en na haar ging ook zij als kind voor de bijl. We spreken elkaar via Zoom op de dag van de Luxemburgse première van Corsage, Krieps’ dwarse, eigentijdse interpretatie van de aanbeden keizerin in een script van regisseur Marie Kreutzer. Krieps is een van Europa’s meest gevraagde actrices en woont met haar gezin in Berlijn, maar Luxemburg is nog altijd ‘thuis’. Die avond zal ze zich in een koetsje door het centrum laten rijden, als half-spottend eerbetoon aan haar rol.  „Bij ons thuis werd geen Sissi gekeken”, vertelt ze. „Mijn ouders waren een soort hippies. Maar bij mijn buurmeisje keken ze wel. Ik mocht meekijken en heb daar heel gelukkige, oppervlakkige herinneringen aan. Die mooie prinses met haar mooie jurken, mooie korsetten… „Bij de buren stond ook een Sisi-biografie in de kast. Ik las dat boek toen ik een jaar of veertien was, en raakte gefascineerd: ik bespeurde iets raadselachtigs in haar, een onuitgesproken verdriet over het feit dat je een meisje bent. Dat verdriet kende ik, ondanks mijn vrije opvoeding. Een meisje moet zich aan de regels houden. Ze moet knap zijn, niet te veel praten, grappig zijn maar niet te grappig, slim maar niet te slim… al die bullshit. „Jaren later maakte ik een film met Marie Kreutzer in Wenen (Was hat uns bloß so ruiniert, 2016, red.) en zaten we te fantaseren over een volgend project. ‘Waarom geen Sissi?’, zei ik. Marie vond het een stom idee – Sissi is kitsch. Toen vertelde ik haar over die verborgen, donkere kant die ik als tiener in de biografie had menen te lezen. Drie jaar later ontving ik een afgerond script, met een kaartje van Marie erbij: „Ik ben het archief ingegaan, en je had gelijk.”  „Ik was net terug uit Los Angeles, waar ik wekenlang promotie had gedaan voor Phantom Thread (Krieps’ doorbraakrol tegenover Daniel Day-Lewis, red.). Ik heb me nog nooit zo eenzaam en leeg gevoeld als daar, het epicentrum van ‘the fake game’. Als vrouw word je er constant bekeken, gekeurd, besproken. Doe deze jurk aan, stap nu in die auto, klim het podium op, smile… Ik dacht dat ik gek werd. Sisi is het ultieme symbool voor dat verschrikkelijke gevoel. Dat was de connectie die ik met haar voelde. De cirkel was rond.” Voor Sissi-fans zal Corsage misschien een onaangename verrassing zijn – de film toont een depressieve, manipulatieve vrouw, die haar scherp begrensde publieke rol aan alle kanten saboteert. Krieps is niet bang voor de reacties: „Niemand weet echt wie Sisi was, ze wist het zelf niet eens. Als we met onze film al een beeld van haar verwoesten, dan is dat een beeld dat ook Romy Schneider heeft verwoest, een van onze grootste actrices die om onbegrijpelijke redenen in dikke lagen make-up gehuld werd, alsof haar magie moest worden verhuld. Op de set van Corsage heb ik elke make-up geweigerd, behalve als het nodig was om me er vermoeider uit te laten zien. De rest is bullshit. „Ik probeer op geen enkele manier in Romy’s voetsporen te treden – dat zou niet eens kunnen, wie ben ik nou. Ik wil iets aan de kaak stellen. We zijn in een tijd beland waarin we allemáál constant bekeken worden, maar nu door onszelf. We stalken onszelf met onze mobieltjes, en onze blik is nog minstens even kritisch. We zijn nu allemaal Sisi. Wat gaat dat met ons doen? „Op de set was als ik een kind. In gedachten nam ik ze allebei bij de hand, Sisi en Romy, en zei: dit is onze speelplaats. Hier mogen we doen wat je misschien altijd al wilde, maar wat nooit mocht. En als de mensen het dan stom vinden of erom lachen, dan lachen ze mij maar uit.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/ik-weigerde-elke-make-up-behalve-om-er-vermoeider-uit-te-zien-a4141714
2022-09-13||Jean-Luc Godard was het geheugen en het geweten van de cinema||Ergens ligt nu een nieuwe film op ons te wachten. Die is af. Of bijna af. Volgens Jean-Lucs Godards vaste medewerker Fabrice Aragno wordt het een terugkeer naar de bron, gedraaid op het medium waar het allemaal mee begon: analoge film. Maar de maker is dood. De Frans-Zwitserse filmmaker Jean-Luc Godard is dinsdag op 91-jarige leeftijd overleden in zijn woonplaats Rolle in Zwitserland.  Jean-Luc Godard werd in 1930 in Parijs geboren als zoon van een Zwitserse arts en de erfgename van een Franse bankiersfamilie. Na zijn schooltijd in het Zwitserse Nyon keerde hij terug naar Parijs, waar hij zich al snel ontpopte als de provocateur par excellence van de Franse filmwereld. De Franse President Emmanuel Macron noemde hem in een persoonlijk bericht de „grootste beeldenstormer van de Franse Nouvelle Vague”. Geen ander cineast was zo belangrijk voor de manier waarop de filmkunst zich sinds de Tweede Wereldoorlog heeft ontwikkeld. Daarbij vernieuwde Godard ook zichzelf voortdurend. Hij had zo’n haat-liefdeverhouding met de kunstvorm, dat hij die steeds naar nieuwe hoogtes wist te tillen. Een cinema zonder Godard is daardoor moeilijk voorstelbaar: hij was zowel de luis in de pels van de filmkunst, de boze oom van Hollywood, als de grootste cinefiel die ooit heeft bestaan. Brigitte Bardot en Jean-Luc Godard op de set van ‘Le Mepris’. Foto ANP / Gamma-Rapho Agence
 Samen met François Truffaut en andere latere regisseurs groeide Godard op in de Cinématheque Française, een Parijse filmtempel waar in de naoorlogse jaren een enorme inhaalslag plaatsvond op het gebied van Amerikaanse en wereldcinema. Geïnspireerd door iconen als John Ford, Howard Hawks en Alfred Hitchcock, die in het Amerikaanse studiosysteem hun eigen handschrift konden ontwikkelen, formuleerden ze de zogeheten ‘auteurstheorie’, die filmmakers net als schrijvers als auteur van een oeuvre ziet. En ze brachten het in praktijk. De Nouvelle Vague was geboren.  De nieuwe filmgolf moest afrekenen met de keurige films van hun Franse voorgangers, en energiek en vol experimenteerlust de camera richten op de eigen generatie. Op de wereld buiten studio’s en decors. Heilige huisjes werden omver geschopt. Stilistische vernieuwingen ingevoerd. Kenmerkend is Godards uitspraak: „Een film heeft een begin, een midden en een einde, maar niet noodzakelijkerwijs in die volgorde.”  Trailer A bout de souffle  In zijn debuutfilm À bout de souffle (1960) introduceerde Godard bijvoorbeeld de jump-cut, een springerige montagestijl die shots in stukjes knipte, waardoor je het gevoel krijgt door de tijd te hinkelen. Het paste goed bij het existentialistische misdaadverhaal met rollen voor Jean-Paul Belmondo en Jean Seberg als het gedoemde liefdeskoppel. De jump-cut, de tegenspraak en de collage werden voor Godard ook een manier om grip te krijgen op het Europa van na de Tweede Wereldoorlog en de Holocaust, waarin de tijd uiteengeslagen was en Godard zich verantwoordelijk voelde voor hoe film gefaald had zijn „ethische rol te vervullen bij het getuigen over de ondenkbare barbaarse daden van de nazi’s”.  Op À bout de souffle volgde Le petit soldat (geproduceerd in 1960 maar pas uitgebracht 1963), een van de eerste Franse films die zich verhield tot de Algerijnse Onafhankelijkheidsoorlog. Het was ook de eerste keer dat hij optrok met zijn latere echtgenote en muze Anna Karina. Ze zouden weer samenwerken aan Vivre sa vie (1962), waarschijnlijk een van zijn meest geliefde films. Karina speelt de aankomende actrice Nana die door omstandigheden gedwongen in de prostitutie belandt. Het deels geïmproviseerde en in lange takes gefilmde vrouwenportret bevat een van de meest aangrijpende scènes van de afgelopen eeuw. Het moment waarop Nana in een zo goed als lege bioscoop een scène uit Carl Th. Dreyers stille film La Passion de Jeanne d’Arc (1928) bekijkt en de tranen van actrice Maria Falconetti over lijken te vloeien in de tranen op het gezicht van Anna Karina zelf is van een grote puurheid. Er is op dat moment geen verschil meer tussen film, personage en toeschouwer.  Je kunt die scène niet bekijken zonder ook zelf diep geroerd te raken. Dat is essentieel voor cinema als empathiemachine. Godards films mogen dan vaak zelfreflexief zijn, Brechtiaans vervreemdend en de vervoering willen doorbreken, politiek geladen, ergerlijk intellectualistisch, vol met literaire, kunsthistorische referenties, maar ze zouden niet zo de tand des tijds hebben doorstaan, en blijvend van invloed zijn op steeds weer nieuwe generaties wereldwijd, als ze niet ook van dat soort zuivere momenten van verstilling en empathie zouden kennen. Bij Godard gaan voelen en denken hand in hand.  In een van zijn beroemdste films, Le mépris uit 1963 krijgt een jonge schrijver (Michel Piccoli) de kans om een filmscript naar aanleiding van de ‘Odyssee’ te schrijven voor filmdinosauriër Fritz Lang (nog een van Godards favorieten). Ondertussen wordt zijn werk verstoord door jaloezie over de verhouding die zijn door Brigitte Bardot gespeelde echtgenote al dan niet met de producent van de film zou hebben. De verwarrende, verwonderende en verwoestende relaties tussen mannen en vrouwen vormen in veel van Godards films een verhaalmotor. Trailer Le mépris   Elk decennium leek Godard zich opnieuw uit te vinden. Na Week-end (1967) werden zijn films politiek uitgesprokener. Hij sprak zich uit tegen de oorlog in Vietnam (onder andere in Pierrot le fou uit 1965 en het collectief geproduceerde anti-oorlogspamflet Loin du Vietnam  uit 1967). Hij was in films als Ici et ailleurs (1976 een pleitbezorger van de Palestijnse zaak (wat hem op verwijten van antisemitisme kwam te staan). Ook affilieerde hij zich met marxistische politiek, bijvoorbeeld in La Chinoise (1967), waarin hij zijn tweede echtgenote Anne Wiazemsky castte. Vanaf de jaren zeventig werd filmmaker en zijn laatste levenspartner Anne-Marie Miéville van invloed op de meer politieke, experimentele, soms bijna gedeconstrueerde films die hij in dat decennium maakte.  Hij begon te experimenteren met video, culminerend in het grootste ambitieuze episodische tv-werk Histoire(s) du Cinéma (1988-1999). Deze alternatieve filmgeschiedenis onderzoekt niet alleen het ontstaan van de cinema, maar ook hoe dit samenhangt met de grote gebeurtenissen van de twintigste eeuw. Het is een van de intrigerendste filmwerken die er is. Een doolhof van verwijzingen, woordspelingen en associaties. Een totaalkunstwerk dat de basis zou leggen voor Godards latere films Éloge de l’amour (2001, een mix van film en video), Notre musique (2004, over de belegering van Sarajevo tijdens de oorlog in ex-Joegoslavië), het associatieve, in Navajo-Engels ondertitelde Film Socialisme (2010), het in 3D gedraaide Adieu au langage (2014) en het later ook tot tentoonstelling uitgewerkte Le livre d’image (2018).   Jean-Paul Belmondo en Jean Seberg als gedoemd liefdeskoppel in À bout de souffle. Er is een cinema vóór en een cinema ná Godard. Er zijn filmhistorici die zeggen dat de filmkunst in de jaren tot de Tweede Wereldoorlog al zijn belangrijkste ontdekkingen al had gedaan. Daarna lag het speelveld open voor Godard om de cinema binnenstebuiten te keren, soms bruut, soms liefkozend. Academici wereldwijd discussiëren tot op de dag van vandaag over zijn esthetiek, zijn politiek, zijn kijk op vrouwen.  Als in een periode van rouw wordt het nu tijd zijn werk te herinneren, te herzien, te herwaarderen. En om ons te realiseren dat met hem niet het geheugen en het geweten van de cinema van de twintigste en de eenentwintigste eeuw mag sterven.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/jean-luc-godard-was-het-geheugen-en-het-geweten-van-de-cinema-a4141713
2022-09-13||De donkere kanten van Habsburg-popster Sisi||‘Veertig is voor een vrouw uit het volk de gemiddelde leeftijd”, zegt de hofarts terwijl hij haar het ‘onschuldige nieuwe middel’ heroïne voorschrijft tegen de malaise van haar leven. Maar zij is niet uit het volk. Zij is keizerin en zal in werkelijkheid op 60-jarige leeftijd worden vermoord, al heeft regisseur Marie Kreutzer voor haar een ander einde in petto.  Terwijl haar dochtertje in de kamer ernaast ‘Für Elise’ op de piano pingelt, zet een hofdame bij haar een eerste shot. Het is heel goed mogelijk dat Beethovens compositie aan het hof van de Oostenrijkse keizerin Elisabeth in Beieren (1837-1898) bekend was, maar heroïne werd pas in het jaar van haar dood als merknaam geregistreerd. Het is slechts een van de vele voorbeelden van de historische vrijheden die Kreutzer zich permitteerde in haar biopic van de vrouw die dankzij de suikerzoete filmtrilogie Sissi (1955-1957)  met Romy Scheider in de hoofdrol een van de beroemdste filmprinsessen uit de geschiedenis werd.   Deze nieuwe film focust op de donkererder kanten van het leven van de vrouw die wel een Habsburg-popster is genoemd, een weggestopt feministisch icoon, en de eerste beroemdheid die door de media van haar tijd werd gebodyshamed. Corsage is een verontrustende psychologische studie die oog heeft voor Elisabeths isolement in een kwalijk patriarchaat, haar eetstoornis, haar mentale gezondheidsklachten en haar zelfmoordgedachten. De vergelijking met de anachronismen in Sofia Coppola’s Marie Antoinette of Pablo Larraíns gothic Prinses Diana-film Spencer  met Kristen Stewart ligt daarom meer voor de hand dan met de vele klassiekers die van haar een sprookjesfiguur wilden maken. Corsage  is een verpletterende film. Elk shot, elke keuze is raak. Dit is denken met beelden. Bovendien is Vicky Krieps in de hoofdrol, een mix tussen de Tilda Swinton uit Orlando en Isabelle Huppert in La pianiste, lumineus: doorschijnend en ongrijpbaar. We volgen Elisabeth tijdens een cruciaal maar weinig bekend jaar uit haar leven. Het huwelijk met Frans Joseph is bekoeld, de politieke situatie in de dubbelmonarchie is instabiel, in juni 1878 bezette Oostenrijk-Hongarije Bosnië-Herzegovina. De keizerin heeft zich zo goed als uit het openbare leven teruggetrokken. Dat gaf Kreutzer alle vrijheid voor het eigenlijke doel van haar film: een feministische schets van het spanningsveld tussen beeldvorming en zelfbeeld, repressie en rebellie.  Haar Elisabeth is veel op reis, heeft verhoudingen, en doet allerhande pogingen om uit haar keurslijf te ontsnappen. De titel ‘Corsage’ is wat dat betreft dubbelzinnig. Deze verwijst niet alleen naar het feit dat zij als intelligente vrouw toch niet meer dan een verwelkend versiersel op de borst van de werkelijke macht is, maar ook naar het korset (een andere betekenis van het woord) waarin zij zich dagelijks laat insnoeren om maar de mooiste van het land te blijven.  Cruciaal is de ontmoeting die Elisabeth in de film heeft met de Franse filmpionier Louis Le Prince die haar vraagt of hij haar mag filmen. Le Prince werd bekend doordat hij in 1888  (tien jaar na de gebeurtenissen in de film) de eerste bewegende beelden op een papieren filmstrip vastlegde. Het apocriefe filmpje dat Corsage presenteert is het enige waarin Elisabeth vrij is, lacht, danst. Een andere vrouw dan de cinema tot nu toe van haar heeft gemaakt. Een knipoog van Kreutzer die zegt: ik weet ook wel dat dit maar een film is, en hoe gevaarlijk beeldvorming kan zijn.  Corsage is overigens nog maar het begin van een kleine ‘Sisi’-revival. Vorig jaar verscheen al de Duitse miniserie ‘Sisi’. Eind van de maand wordt ook de Duitse Netflix-serie ‘Die Kaiserin’ verwacht die focust op de eerste jaren van het huwelijk van Elisabeth en Franz Joseph. In de maak is ook nog de speelfilm Sisi & Ich die verteld moet worden vanuit het perspectief van hofdame Irma. Ook bij Kreutzer krijgen de hofdames een hoofdrol. Ze zijn als Lady Gaga’s Little Monsters, fans die haar zo bewonderen dat ze wel in haar huid willen kruipen. Als Elisabeth ontsnapt zullen zij haar last verder moeten dragen.  Biopic Corsage  Regie: Marie Kreutzer. Met: Vicky Krieps, Florian Teichmeister. Lengte: 115 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/de-donkere-kanten-van-habsburg-popster-sisi-a4141712
2022-09-13||&#8216;Mijn vrienden stuurden me berichtjes: dude, nu kun je vredig sterven&#8217;||Tarmo Peltokoski wordt  vaste gastdirigent van het Rotterdams Philharmonisch Orkest. De 22-jarige Fin maakte in mei een sensationeel debuut in Rotterdam, toen hij inviel voor de gevallen ster Valery Gergiev. Gergiev, voormalig Rotterdams chef-dirigent en naamgever van het Gergiev Festival (ook geschrapt), viel na de Russische inval in Oekraïne mondiaal uit de gratie, omdat hij weigert zich te distantiëren van Poetins politiek.  Het jaar was nog niet eens halverwege, maar NRC noemde Peltokoski’s concert een van de mooiste van 2022. Vooral het slotdeel van Sibelius’ Tweede symfonie wekte bewondering.  Een vaste gastdirigent van een orkest is een dirigent die regelmatiger terugkomt dan een ‘gewone’ dirigent. Niet zo vaak als de chef-dirigent, maar toch genoeg om een band op te bouwen met de musici. Als een dirigent de titel  ‘vaste gast’ accepteert, is dat voor   een orkest meestal een verzekering dat  die dirigent  voor een langere tijd regelmatig terugkomt; belangrijk omdat dirigenten vaak hun schema’s jaren vooruit volplannen. Zo is Iván Fischer bijvoorbeeld een ‘ honorair’  gastdirigent van het Concertgebouworkest.  Het Residentie Orkest heeft twee vaste gastdirigenten: Richard Egarr en Jun Märkl. De vorige vaste gastdirigent van het Rotterdams, Jirí Belohlávek, overleed in 2017. Jonge dirigenten zijn hot, dat is inmiddels geen nieuws meer. Het Rotterdams Philharmonisch benoemde zijn huidige chef Lahav Shani (33) toen hij 27 was, afgelopen maanden deed de benoeming van de Fin  Klaus Mäkelä (26) tot toekomstig chef van het Concertgebouworkest stof opwaaien. Nu toept Rotterdam dus weer over. Peltokoski gaat het orkest in  twaalf projecten leiden, verdeeld over vier seizoenen. Peltokoski zit middenin een vermoeiende week  dirigeren in Toulouse, waar hij even tijd vindt voor een videogesprek. Hij lijkt niet erg onder de indruk van de lof die hem alom wordt toegewuifd. „Recensenten horen dingen,” stelt hij droogjes vast. Daar is geen speld tussen te krijgen. Recensenten en andere muziekliefhebbers kunnen hem zaterdag in Rotterdam opnieuw een symfonie van landgenoot Sibelius zien dirigeren, ditmaal de Zevende. „Iedereen wil Sibelius van mij, omdat ik een Fin ben, en dat is helemaal prima. Zijn muziek ligt me na aan het hart. Maar de componist van wie Peltokoski’s hart écht sneller gaat kloppen is Wagner. „Wagner is de reden dat ik ben begonnen met dirigeren. Ik was elf en ik hoorde op YouTube de laatste twee minuten van Siegfried, gedirigeerd door Daniel Barenboim, en ik wist dat mijn leven veranderd was. Dat klinkt mystiek, maar Wagner kun je niet uitleggen. Zijn muziek is sindsdien the meaning of my life.” Wat maakt Wagners muziek dan zo bijzonder, waarom raakt ze hem zo? Peltokoski, stoïcijns: „Gewoon, je kent Wagner.” Vorige maand voltooide hij tijdens het Finse Eurajoki Bel Canto Festival zijn eerste Ring-cyclus, met orgel- in plaats van orkestbegeleiding. Peltokoski is niet iemand die daar in lyrische bewoordingen op terugblikt: „Het is vijftien uur muziek en die ken ik nu. Ik zal de cyclus nog vaak doen in mijn leven en hij zal steeds beter worden.” Dat is klare taal en waarschijnlijk ook een vrij realistische voorspelling. Overal waar hij komt, wordt Peltokoski bejubeld en teruggevraagd: onlangs benoemde het Letse Nationaal Symfonieorkest hem tot chef en een jaar geleden bombardeerde de Deutsche Kammerphilharmonie Bremen hem subiet tot vaste gastdirigent. Een jaar geleden: dat is een halve eeuwigheid voor een 22-jarige die sinds z’n veertiende serieus dirigeert. Peltokoski over het orkest uit Bremen: „Ik hou meer van hen dan van wie ook. Zij zijn mijn familie. Menselijke relaties maken musiceren anders, dieper.” Zo’n relatie hoopt hij ook in Rotterdam op te bouwen. In mei was er weinig repetitietijd, het orkest speelde vier concerten in een paar dagen. Peltokoski: „Het orkest was heel goed en heel aardig. Dat laatste is belangrijk voor mij. Tijdens de pauze van het tweede concert vroegen ze me voor deze positie. Om The Godfather te citeren: het was an offer I couldn’t refuse.” Een onderwerp dat onvermijdelijk aan bod komt in een gesprek met Peltokoski, maar dat hem duidelijk weinig inspireert is zijn leeftijd. Twee weken geleden ontstond een kleine rel toen de Frankfurter Allgemeine Zeitung Mäkelä, met het Concertgebouworkest op tournee in Duitsland, afbrandde: 26-jarige dirigenten moesten eerst maar eens oefenen bij provincieorkesten, sputterde de korzelige criticus. Peltokoski haalt er zijn schouders over op: „Bij veel dingen is het goed om jong te beginnen. Een instrument bespelen, maar ook dirigeren.” Een écht orkest dirigeren, welteverstaan, en niet een piano, zoals bij directie-opleidingen vaak het geval is. Jorma Panula, de legendarische pedagoog die verantwoordelijk is voor de hausse aan Finse topdirigenten en die ook Peltokoski onderwees, zet jongelingen juist meteen op de bok: „Hij geeft niet eens echt les, hij laat je je eigen stijl ontdekken.” Behalve dirigent is Peltokoski ook pianist. Sterker nog, dat beschouwt hij als zijn ‘primaire identiteit’: „Je moet eerst instrumentalist zijn voor je kunt dirigeren. Je moet een musicus zijn onder musici. Dirigenten die iets anders beweren, zijn bedriegers.” Zo laveert Peltokoski tussen een gulle glimlach en ietwat bokkige afstandelijkheid. Vraag hem niet naar de bekende weg („Je kent Panula.”) of naar de contouren van zijn eigen hype (jong, extreem begaafd – het zal wel). Anderzijds is hij zeer uitgesproken: „Mäkelä is veel langer dan ik. Hij is ook veel beter,” zegt hij bijvoorbeeld. Of: „Misschien ben ik het over twee jaar wel zat en ga ik iets anders doen.” Zijn liefde voor muziek is onvoorwaardelijk, maar hij kan zich voorstellen dat hij genoeg krijgt van het reizen. „Ik leef in eenzame hotelkamers en bel met vrienden die ik nooit zie.” Humor heeft hij ook. Kijk op YouTube naar de toegift die hij bij zijn Rotterdamse invalbeurt gaf, quatre-mains, met sterpianiste Yuja Wang – de manier waarop hij na afloop haar karakteristieke vliegensvlugge knipmesbuiging imiteert, zegt genoeg. Peltokoski begint te lachen na de vraag hoe het was om met haar te spelen: „Dat is letterlijk de droom van elke pianist ter wereld. Het is de grootste eer die ik ooit heb gehad. Mijn vrienden stuurden me berichtjes: dude, nu kun je vredig sterven.” Het klinkt haast als een grap, maar je ziet dat hij het meent.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/weer-een-jong-fins-wonder-bij-een-nederlands-orkest-rotterdam-strikt-de-22-jarige-peltokoski-als-vaste-gast-dirigent-a4141711
2022-09-13||Laatbloeier Rina Sawayama staat ineens naast sterren als Lady Gaga en Elton John||Ze is een beetje een laatbloeier. Met  32 jaar is Rina Sawayama weliswaar nog jong,  maar als het om doorbreken in de popmuziek gaat is ze niet de jongste. Actief is ze enorm: een wereldtour, festivalshows van Coachella tot Primavera tot Roskilde, een duet met Elton John, uitblinker op de veelgeprezen coversplaat van Metallica, samenwerkingen met Lady Gaga en Charli XCX, en volgend jaar is ze te zien in haar eerste acteerklus, en dan maar meteen een rol naast Keanu Reeves in John Wick 4.  Veel tijd is er niet om daar allemaal  bij stil te staan. Sawayama tourt in Japan en mailt vanuit daar korte antwoorden op vragen.  Ze speelde in haar geboorteland voor het eerst concerten en kwam meteen in het nieuws  toen ze (zelf verklaard panseksueel) vanaf het podium van het Sonic Festival in Osaka een lans brak voor het legaliseren van het homohuwelijk, een kwestie die ze erg belangrijk vindt. „Ik ben hier voor het eerst weer sinds 2019, eindelijk zie ik mijn familie weer. En ik kom er meteen achter hoe bekend ik hier ben geworden sinds mijn debuut. Het is echt surrealistisch in Japan te worden herkend en om handtekeningen te worden gevraagd.” ‘This Hell’:  Sawayama begon op haar 27ste fulltime met muziek, na een jarenlange zoektocht naar háár geluid. Uiteindelijk bleek op haar debuut Sawayama dat dat geluid van alles tegelijk kan zijn. Bubblegumpop, bombastische diva-uithalen, elastieken electronica, heavy nu-metal gitaren, zoete r&b: een wilde, constant vermakelijke mix van vooral stijlen die niet zo heel erg hip meer zijn. Dat album was slecht getimed – april 2020 – maar viel genoeg op om op vele eindejaarslijsten te eindigen. Op haar nieuwe album Hold the Girl maakt ze gebruik van genres die ze op haar vorige album nog niet had gebruikt. „Ik luisterde tijdens het maken veel naar Shania Twain, Dolly Parton en Kacey Musgraves,” zegt ze. „Maar er zit ook indie pop in, en je kunt ook elementen van UK dance terughoren. Het is echt een allegaartje!” In het wat donkere ‘Imagining’ hoor je inderdaad synths over dikke beats zoemen. Maar in ‘Send My Love To John’ (over een vriend van haar wiens relatie met zijn moeder stukliep én herstelde nadat hij uit de kast kwam) hoor je de veelzijdige zangstem van Sawayama, met niet veel meer dan een akoestische gitaar. ‘Hurricanes’ schurkt aan tegen poppunk, maar in de meeste andere nummers overheerst de vette, volle glitterpop waar ze zo goed raad mee weet. Sawayama, geboren in de Japanse stad Niigata, verhuisde op haar vijfde naar Londen voor het werk van haar vader, die werkte bij Japan Airlines. Tijdelijk, was het idee, maar haar ouders gingen uit elkaar en zij bleef met haar moeder in Engeland. Een land waar ze de taal niet spraken, geen vast inkomen hadden en weinig hadden om op terug te vallen. Ze moest een slaapkamer met haar moeder delen tot ze vijftien was, ver in haar puberteit. Het verzuurde de relatie met haar moeder en die bleef lang slecht.  Als tiener worstelde ze met haar Aziatische identiteit. Ze wilde graag Brits zijn, en haar moeder stond voor het Japan dat ze achter zich wilde laten. Sawayama schaamde zich voor haar, als ze iets verkeerd uitsprak bijvoorbeeld. Om hieraan te ontsnappen  gaf ze zich  over aan de popmuziek, waarin ze gelijkgestemden vond met wie ze uitging, terwijl haar moeder alles wat ze deed nauwlettend in de gaten hield – tot het stiekem rondneuzen in haar sociale media aan toe.  Ook op de universiteit van Cambridge, waar ze politicologie, psychologie én sociologie studeerde en met een diploma voor dat eerste vertrok, vond ze in eerste instantie haar plek niet. „Ik wist helemaal niet wat voor cultuur daar heerste voor ik er heenging. Ik leerde erg snel hoe de geprivilegieerde, hogere klasse werkt in elk geval. Maar ik paste daar totaal niet tussen.” Voordat ze in het laatste studiejaar een groep „amazing queer people” vond bij wie ze zich prettig en veilig voelde, raakte ze depressief. De relatie met haar moeder verslechterde zo erg dat die haar het huis uitgooide.  Die relatie is inmiddels verbeterd. Haar moeder woont sinds enkele jaren weer in Japan,  de afstand doet hen goed. Dat hoor je op haar nieuwe album in het nummer ‘Catch Me In The Air’, vol liefdevolle boodschappen aan haar moeder: ‘I was afraid, but you put the wings on me’, ‘look at us now, high above the clouds, I hope that you’re proud’, ‘mama, look at me now, I’m flying’. „We botsten zo vaak. Ik realiseer me nu dat ze echt enorm haar best voor ons deed, dat kon ik toen niet zien. Maar ik ben er erg trots op dat onze band nu veel beter is, daar gaat dat nummer over.” Dit album is dichter bij huis gemaakt dan haar debuut, vertelt ze, en staat ook dichter bij haar persoonlijkheid. „Dit is gemaakt tijdens de coronacrisis, van 2020 tot eind 2021.  Gewoon in de studio in Wandsworth [Londen, red.].” Het resultaat is dat haar songs veel introspectiever zijn geworden, meer zelftherapie dan een wild feest – of op z’n minst een combinatie daarvan. „Het was zwaar, er kwamen moeilijke emoties naar boven bij het maken van dit album. In z’n geheel gaat het over het hervinden van het kind in je, en dat ook vasthouden: Hold the Girl. Dat heb ik tijdens therapie geleerd. Ik probeer zo in het reine te komen met mijn verleden.” Dat ze wat ouder is dan de gemiddelde startende popster is een voordeel, vindt ze. „Ik heb  meer meegemaakt dan anderen, en ik heb het gevoel dat ik heel goed weet wat mijn eigen grenzen zijn en wat ik precies wil bereiken. Ik heb niet het gevoel dat ik mezelf ergens tegen mijn zin toe moet brengen.”  Een groot verschil tussen deze en haar vorige album is het gebrek aan metalgitaren – ook al zit er in ‘This Hell’ een scherpe gitaarsolo en is de tekst ‘God hates us? Alright then, buckle up, at dawn we’re riding’ behoorlijk metal. „Het was geen bewuste keuze, ik heb gewoon weer een andere route gekozen als het om sound gaat. Er zit trouwens in ‘Your Age’ wel een heel erg boos moment, dat is misschien wel het meest heavy dat ik ooit gemaakt heb!” Is dit dan de definitieve Rina Sawayama-sound? „Nee, die blijft in beweging, ik heb geen idee hoe het volgende album gaat klinken, dat maakt het  zo leuk.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/bubblegumpop-en-zelftherapie-de-vele-registers-van-zangeres-rina-sawayama-a4141710
2022-09-13||Hoorn des overvloeds voor Bowie-fans||David Bowie (1947-2016) was een ster in het creëren van zijn eigen mythe. De personages Ziggy Stardust, The Thin White Duke, de sobere Bowie uit zijn Berlijnse periode en de zongebruinde wereldburger van ‘Let’s Dance’ waren de kameleontische transformaties van een artiest die nooit lang bij hetzelfde imago bleef hangen.  Regisseur Brett Morgen liet eerder met de Kurt Cobain-biopic Montage of Heck (2015) zien dat hij, aan de hand van dagboekfragmenten en animaties, in de huid van zijn onderwerp kon kruipen. Moonage Daydream volgt een andere route: Morgen laat Bowie zelf zijn levensverhaal vertellen in een collage van interviewfragmenten en ander bewaard gebleven gesproken woord. De erven Bowie gunden Morgen het privilege om te putten uit het door producer Tony Visconti beheerde muziekarchief, met veel onuitgebracht materiaal zoals de tamelijk spectaculaire live-medley van ‘The Jean Genie’ en The Beatles’ ‘Love Me Do’ uit de Ziggy Stardust-periode. Een rockdocumentaire in strikte zin is Moonage Daydream niet. Brett Morgen pakt Bowies artiestenleven thematisch aan en laat de artiest postuum filosoferen over het kunstenaarschap, de vergankelijkheid en de noodzaak van verandering.  De film begint nogal pretentieus met Bowies verwijzing naar de „God Is Dood”-quote van Friedrich Nietzsche en maakt op sommige momenten kunstzinnig (of is het onzinnig?) gebruik van herhaling: Bowie op de roltrap ergens in Azië, de jonge Bowie in zwart-wit als pantomime-artiest. Met muziek die 140 minuten onstuitbaar door raast is het een hoorn des overvloeds voor de fans. Opvallend is dat Bowies meest ingetogen muziek uit de Berlijnse periode ook in de film een baken van rust brengt. Dat middengedeelte van Moonage Daydream is het meest coherent: daarna springt het weer van de hak op de tak met ‘Let’s Dance’ via ‘Blackstar’ naar het hippiesentiment van ‘Memory of a Free Festival’. De niet-chronologische aanpak maakt er een kleurrijk rommeltje van. De echte David Bowie laat zich ook hier weer niet vangen. Documentaire Moonage Daydream. Regie: Brett Morgen. Lengte: 140 min.  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/hoorn-des-overvloeds-voor-bowie-fans-a4141709
2022-09-13||Onvermoeibaar streed Cecile Janssens tegen jubelwetenschap||De laatste keer dat Cecile Janssens een wetenschappelijke studie fileerde, betrof het uitgerekend een vaccin tegen kanker. Het Amsterdamse onderzoek was lovend besproken aan talkshowtafels. In haar column voor NRC zette Janssens uiteen waarom de hype te mooi was om waar te zijn. Het betrof een onderzoek zonder controlegroep. Onder een negental honden. Waarbij nooit naar overleving was gekeken. Eindoordeel: een rammelonderzoekje. Een paar weken later bleek dat Janssens zelf acute leukemie had. Ze overleed op 8 september. Als epidemioloog streed Cecile Janssens onvermoeibaar tegen slappe en gehypete studies. Steeds wist ze zwakke plekken bloot te leggen in methode of statistiek. Maar Janssens was meer dan een plaaggeest van jubelwetenschap. In haar lezingen, op Twitter en in haar column gaf ze kritisch denken gestalte. Ze nam haar publiek mee in haar redenering en liet zo zien dat je geen hoogleraar epidemiologie hoeft te zijn om onafhankelijk na te denken. Met haar vuurrode haar, lange zwarte jas en slangenleren cowboylaarzen was Janssens een opvallende verschijning. Ze was een snelle denker en sprak die gedachten ook snel en ongefilterd uit. Voor de buitenwereld kon dat intimiderend zijn, maar mensen om haar heen wisten op haar eerlijkheid te vertrouwen. „Cecile was zowel scherp als bot”, zegt Marta Gwinn, collega-epidemioloog bij de CDC (Amerikaanse RIVM) in Atlanta. „Veel mensen bij de CDC, ik ook, vonden haar verfrissend. Haar bruuske voorkomen werd gecompenseerd door een enorm goed humeur en goede wil.” Janssens (1968) groeide op in Oisterwijk in Midden-Brabant, als oudste zus in een veilig en stabiel gezin. Dat veranderde toen Ceciles moeder overleed in 1979. „Ik denk dat Cecile daardoor vond dat ze alles uit het leven moest halen”, zegt haar broer Hans Janssens. „Als ik zie hoe hard zij gewerkt heeft, welke reizen ze maakte, de marathons die ze heeft gerend, dan leek het wel alsof ze het gemiste leven van mama wilde compenseren.” Competitief en allergisch voor oneerlijkheid was Janssens ook toen al. Hans: „We speelden zomers lang tafeltennis in wat wij het ‘achterboven’ noemden, in een oud fabriekspand van mijn opa. Aan het eind van de zomer stond er dan een absurde stand op het bord: 346-312.” Janssens zigzagde de epidemiologie binnen. Via de heao en een studie psychologie in Utrecht kwam ze uiteindelijk in Rotterdam terecht, aan het Erasmus MC. Aanvankelijk onderzocht ze het welzijn van mensen met multiple sclerose. Maar ze raakte gefascineerd door de opkomst van de genetische test. Genetici en bedrijven beloofden patiënt en klant nauwkeurige voorspellingen van toekomstige ziektes op basis van dna. Janssens doorzag dat de grote beloftes niet altijd konden worden waargemaakt. „Het was een thema waarvan ze zag dat ze het verschil kon maken”, zegt Eline Bunnik, die bij Janssens promoveerde en inmiddels universitair hoofddocent medische ethiek is. Maar subsidie voor onderzoek aan dna-testen kreeg ze aanvankelijk niet, schreef ze in haar column. Het ontbrak aan relevant vooronderzoek. Begrijpelijk, maar dan doe ik dat onderzoek wel elders, concludeerde Janssens. Ze kwam in 2006 terecht bij CDC Atlanta en schreef een serie veelgeciteerde artikelen over de voorspellende waarde van tests. Het bleek het goede opstapje: ze maakte carrière in Rotterdam en werd in 2012 aangesteld als hoogleraar translationele epidemiologie aan Emory University in Atlanta. Tijdens haar tijd bij de CDC worstelde Janssens met de vraag of ze uit de kast kon komen. „Ik was me niet bewust van haar worsteling”, zegt Marta Gwinn, CDC-collega. „Voor mij leek ze altijd uit de kast en de CDC is een redelijk LGTBQ-vriendelijke omgeving.” De Cecile die dit jaar terugkwam, was milder en ook veel wijzer Aan Emory maakte Janssens uiteindelijk de beslissing om te stoppen met het doen van onderzoek.  Ze zocht tijd en vrijheid om na te denken. Ze zette een cursus ‘Wetenschap in de media’ op voor studenten. Ze begon met het schrijven van columns en een boek. Broer Hans Janssens zag dat zijn zus een zekere rust gevonden had. „Er vertrok een heel ambitieus iemand. De Cecile die dit jaar terugkwam, was milder en ook veel wijzer.” In Atlanta ontwierp ze een nieuw zoeksysteem voor wetenschappelijke literatuur: CoCites, dat relevante wetenschappelijke artikelen opsnort door te kijken welke artikelen vaak samen worden geciteerd. Tot haar eigen verbazing werkte het systeem beter dan simpelweg zoeken met sleutelwoorden. Exemplarisch voor de originele denker die Janssens was, zegt Eline Bunnik. „Dan werken we in de wetenschap allemaal in een systeem waarin we naar meestgeciteerde artikelen zoeken, en dan heeft zij een idee hoe we dat veel beter kunnen doen.” Janssens bleef haar hele leven bourgondiër. Wandeltochten combineerde ze met speciaalbier en bitterballen. Voor haar tripjes pakte ze koffers vol met gesealde stukken kaas. Om uit te delen, maar ook voor eigen gebruik. Als columnist leverde ze laat. Dat wist ze bijzonder charmant aan te kondigen. „Column komt eraan”, mailde Janssens dan na de deadline. „Als het me lukt schrijf ik over Famke-Louise, Dolly Parton en evidence-based coronabeleid.” Of: „Ik heb weer eens een column geschreven die mijn expertise net iets te buiten gaat. [...] Uit een rondvraag  bij filosofen in NL bleek ook dat de meningen over dit onderwerp verschillen. Hoe leuk is dat!” Janssens stond op het punt aan een hernieuwd leven in Brabant te beginnen. Haar boek over wetenschap in de media was bijna af. Ze zou toetreden tot de Wetenschappelijke Raad voor het Regeringsbeleid, die de overheid van advies voorziet. En ze zou met een nieuwe liefde gaan wonen in Oisterwijk, met uitzicht over bos en weiland. Maar in het voorjaar kreeg Janssens last van een vermoeidheid die maar niet ging liggen. Leukemie, bleek later. Zelfs op haar ziekbed wist ze de waarde van wetenschap te relativeren. Als cijferkenner wist ze als geen ander: overlevingskansen zijn voor groepen, de wetenschap kan niet voorspellen wat er met het individu gebeurt. „Aan de cijfers die ik als epidemioloog bereken, heb ik als patiënt nu even niks.”||https://www.nrc.nl//nieuws/2022/09/13/onvermoeibaar-streed-cecile-janssens-tegen-jubelwetenschap-a4141708
2022-09-13||‘David Bowie heeft mijn leven gered’||Voor regisseur Brett Morgen was zijn nieuwe muziekdocumentaire Moonage Daydream niet zomaar een filmproject, maar een soort openbaring. De film is een wervelend eerbetoon aan David Bowie, waarvoor Morgen als eerste filmmaker toegang kreeg tot Bowie’s kolossale archief.  Tijdens het werken aan Moonage Daydream  werd hij getroffen door een hartaanval. Door verder te werken aan de film hervond hij zijn balans en levenslust. „Sommige mensen geloven in God”, verklaarde hij daags na de première van zijn film in Cannes. „Ik geloof in David Bowie.” „Mijn hart heeft drie minuten stilgestaan. Daarna ben ik een week in coma geweest.  Mijn hartaanval was  puur het gevolg van het feit dat ik veel te veel werkte. Ik was een workaholic. Ik had helemaal  geen balans in mijn leven. Ik legde alles van mezelf in mijn werk en was totaal niet in staat om kritiek te verdragen. Van kritiek kon ik letterlijk ziek worden.  „Als je zoiets dramatisch meemaakt als een hartaanval, ga je jezelf de grote vragen stellen. Welke boodschap geef ik mee aan mijn kinderen met mijn manier van leven? Dat je altijd maar heel hard moet werken en dat je dan plotseling dood neervalt? Ik moest helemaal opnieuw ontdekken hoe ik wilde leven. Werken aan de film heeft me daarbij enorm geholpen.  „Het is niet overdreven om te zeggen dat David mijn leven heeft gered. Ik luisterde elke dag naar Bowie’s muziek, toen ik na mijn herstel verder ging met de film. Dat was zoiets als een kerkdienst voor mij. Van huis uit ben ik joods. Maar ik heb me nooit zo verbonden gevoeld met het geloof, zoals ik me nu verbonden voel met het boek van Bowie. Voor ik aan de film begon te werken, waardeerde ik Bowie vooral als een groot artiest. Dat is totaal omgeslagen. Ik waardeer hem nu vooral om zijn menselijkheid, zijn filosofie en zijn wijsheid.”  Bowie kon pretentieus uit de hoek komen in zijn talloze interviews – strooiend met citaten van Nietzsche en veelomvattende duidingen van de postmoderne tijd. Wie allergisch is voor de pretentieuze kant van Bowie – het commentaar in Moonage Daydream bestaat volledig uit fragmenten van interviews met Bowie zelf – kan de film  beter laten schieten. Morgen zelf ziet het probleem niet. „Natuurlijk was Bowie pretentieus. Bij Bowie draait alles om doen alsof.  Ik hoop ook dat ik een enorm pretentieuze film heb gemaakt. Als de film niet pretentieus zou zijn, zou ik Bowie geen recht hebben gedaan. Dat zie ik helemaal niet als een verwijt. Waarom zou pretentie slecht zijn?” Voor Morgen heeft Bowie dé muziek gemaakt die de hedendaagse wereld weerspiegelt – een wereld zonder duidelijke oriëntatiepunten of vaste kaders en overtuigingen. „Nietzsche verklaarde dat God dood was. Dat heeft bij veel mensen tot gevoelens van isolement en vervreemding geleid. David heeft daar in interviews door de jaren heen veel over gesproken.  „We leven daarnaast in een wereld  waarin we voortdurend blootstaan aan prikkels en een overdaad aan informatie, die we nauwelijks kunnen verwerken. Bowie heeft muziek gemaakt van die chaos, maar hij verzette zich daar niet tegen. Hij  probeerde juist voortdurend mee te bewegen, zoals riet in de wind. Hij kon daarbij steeds andere gedaanten aannemen. Alles staat in zijn muziek altijd tussen aanhalingstekens. Iedereen creëert zo zijn eigen Bowie, iedereen projecteert zichzelf op hem. Dat is zijn geheim. Hij valt niet te definiëren of te verklaren, Bowie valt alleen te beleven.  „Naast Bowie ben ik niet meer dan een intellectuele dwerg. De onderwerpen waar ik nu over praat, gaan eigenlijk ver boven mijn eigen filosofische begrip. Misschien zou ik beter gewoon mijn mond kunnen houden. Maar als je eenmaal een tijd met Bowie bezig bent geweest denk je op een zeker moment: waarom eigenlijk niet? Waarom zou ik hier niet over praten? Als ik mezelf voor schut zet, dan zet ik mezelf maar voor schut. Dat besef werkt heel bevrijdend.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/david-bowie-heeft-mijn-leven-gered-a4141707
2022-09-13||Opinie | Belastingdienst, wees transparant over fiscale regels||Moet een student die door middel van mining cryptomunten verwerft hierover belasting betalen? Kan de bakker om de hoek zijn broodjeszaak – fiscaal vriendelijk – overdragen aan zijn zoon? En kan een huizenbezitter de btw op de aankoop en installatie van zonnepanelen terugvragen? Het antwoord op deze en duizenden andere vragen is door de Belastingdienst neergelegd in intern beleid. Maar dat beleid is vaak volstrekt onzichtbaar voor burgers en bedrijven. Dat ondermijnt een eerlijk en rechtvaardig belastingstelsel, en is slecht voor de belastingmoraal.  Martijn Nouwen is universitair docent belastingrecht aan de Universiteit Leiden. Belastingwetten zijn de afgelopen jaren steeds complexer geworden. De loonbelasting, inkomstenbelasting, en dividendbelasting (ja, hij bestaat nog steeds) staan vol met lange zinnen, open normen en ingewikkelde begrippen. Komt een individuele belastinginspecteur er niet uit, dan is er geen nood aan de man. Deze kan – en veelal zelfs moet – een vraag over een fiscaal probleem dat speelt bij een burger of bedrijf voorleggen aan een van de bijna veertig kennisgroepen van de Belastingdienst. Dit zijn serieuze vaktechnische denktanks met kundige medewerkers die veelal zelf ook belastinginspecteur zijn. Zo zijn er de kennisgroepen ‘auto’, ‘milieuheffingen’, ‘pensioenen’, ‘ondernemersfaciliteiten’, ‘internationaal belastingrecht’ en ‘dividendbelasting’.  Met het bestaan van deze kennisgroepen is niets mis. Integendeel. Door het op peil houden, bundelen, en coördineren van specialistische kennis, bewaken zij de eenheid van beleid binnen de Belastingdienst. Het antwoord van een kennisgroep is een ‘bindend advies’ dat door een inspecteur gevolgd moet worden. Zo zijn er adviezen over de fiscale behandeling van cryptomunten, schenking van een woning, importeren van schadeauto’s, aftrekbaarheid van ondernemerskosten, en bedrijfsopvolgingen. Deze standpuntbepalingen worden breed gedeeld binnen de Belastingdienst, zodat  inspecteurs in Groningen en Maastricht de fiscale spelregels op eenzelfde wijze toepassen. Dit is goed, want dit verzekert gelijke behandeling van belastingbetalers.  De staatssecretaris Fiscaliteit en Belastingdienst, Marnix van Rij (CDA),  dient kennisgroepstandpunten binnen zes weken op te nemen in gepubliceerd beleid, dat voor iedere burger en bedrijf toegankelijk is. Maar juist op dit punt is de zaak volledig ontspoord. Kennisgroepstandpunten vinden eerder niet dan wel hun weg naar de openbaarheid. Tekenend zijn in dit verband de afgelopen jaren door burgers en bedrijven sporadisch – met een beroep op de Wet open overheid en diens voorloper – ‘gewobte’ standpunten van kennisgroepen. Ten tijde van de afdoening van deze openbaarheidsverzoeken waren de – veelal jaren geleden – afgegeven fiscale standpunten nog steeds niet gepubliceerd in beleid.  Onlangs nog veegde de Rechtbank Rotterdam de vloer aan met staatssecretaris Van Rij die stelde dat standpunten van de ‘kennisgroep omzetbelasting’ geheim moesten blijven omdat zij „zijn aan te merken als persoonlijke beleidsopvattingen” van een belastingambtenaar. Nee, oordeelde de bestuursrechter: kennisgroepstandpunten „hebben materieel dezelfde waarde als formeel vastgesteld beleid”.  Vanuit het oogpunt van rechtsgelijkheid en rechtszekerheid zou de student, bakker, en huizenbezitter zich op dit interne beleid moeten kunnen beroepen. Zij bevatten namelijk belangrijke informatie over de uitleg van complexe fiscale regels. Het wobben van intern beleid is een zeer tijdrovende en administratief bewerkelijke aangelegenheid. De student, bakker, en huizenbezitter zouden hier niet afhankelijk van mogen zijn. Op dit moment hebben alleen belastingbetalers die zich laten bijstaan door een belastingadviseur van één van de grotere belastingadvieskantoren toegang tot de interne standpunten van de Belastingdienst. Deze belastingadviesreuzen – denk aan PWC, EY, of Loyens & Loeff – begeleiden cliënten bij complexe belastingvraagstukken, die ook aan kennisgroepen worden voorgelegd. Over de jaren heen zijn zij erin geslaagd om omvangrijke privébibliotheken aan te leggen met een schat aan informatie over – onder meer – niet-gepubliceerd beleid van de Belastingdienst. Dit helpt hen, dag in dag uit, met het realiseren van fiscale tegemoetkomingen voor hun cliënten, die de gewone belastingbetaler mogelijk niet ontvangt. Dat is onrechtvaardig en ondermijnt het – toch al broze – vertrouwen van de gewone belastingbetaler in de Belastingdienst. Ik doe daarom een beroep op staatssecretaris Van Rij. Zet de luiken van de Belastingdienst open en publiceer kennisgroepstandpunten op de website van Belastingdienst. Bij voorkeur met een voor het bredere publiek leesbare samenvatting. Een dergelijke actieve openheid is geen noviteit. Sinds 2019 heeft de Belastingdienst al meer dan duizend samenvattingen van belastingafspraken gepubliceerd die zij met het internationale bedrijfsleven heeft gemaakt. Het publiceren van standpunten van kennisgroepen is een logische vervolgstap. Een groot aantal landen – waaronder Italië, Polen en Australië – zijn ons al voorgegaan. Dat is niet vreemd. Publicatie van interne fiscale standpunten wordt al jarenlang voorgeschreven in internationaal en Europees belastingbeleid. Ook Nederland heeft hiervoor getekend.  Vergeleken met de introductie van een nieuwe vermogensaanwasbelasting in 2026 is publicatie van kennisgroepstandpunten kinderspel. Een kleine stap voorwaarts, maar een grote stap naar een eerlijker en rechtvaardiger belastingstelsel voor iedereen. Niet alleen multinationals, maar ook de student, de bakker om de hoek en de huizenbezitter hebben hier recht op. ||https://www.nrc.nl//nieuws/2022/09/13/belastingdienst-wees-transparant-over-fiscale-regels-a4141706
2022-09-13||De opmerkelijke wedergeboorte van de ‘whodunnit’||‘Iedereen heeft het al een keertje gedaan”, zegt regisseur Tom George tijdens ons video-interview. Zijn speelfilmdebuut See How They Run gaat over de verfilming van Agatha Christie’s ‘The Mousetrap’, het toneelstuk dat al sinds 1952 onafgebroken op het Londense West End loopt, alleen even onderbroken door de pandemie. Het is daarmee het langstlopende toneelstuk ter wereld en werd  door meer dan tien miljoen mensen bekeken.  ‘Iedereen’ heeft ‘The Mousetrap’ dus wel eens bezocht, of gelezen, of erover gehoord. Was dat niet die voorstelling waarbij aan het einde aan het publiek werd gevraagd om niet te verklappen wat de plot was?   Maar dat is niet wat  Tom George bedoelt met ‘iedereen’. ‘The Mousetrap’ is een van de beroemdste ‘whodunnits’ van het detectivegenre.     „In het genre van de whodunnit en in het bijzonder in de boeken van Agatha Christie, is iedere mogelijke verdachte al een keer als dader ontmaskerd: de butler, de echtgenoot, de schrijver, de verteller, iedereen, niemand…” Mensen die onlangs haar Moord in de Oriënt-Express of Moord op de Nijl in regie van Kenneth Branagh hebben gezien, begrijpen hem meteen.  George en Branagh zijn niet de enigen die het genre oppoetsen. Deze week ging   Glass Onion, de nieuwe Knives Out, in première, met  Daniel Craig  opnieuw in de rol van sullige detective. Later dit jaar wordt  Amsterdam verwacht van David O’Russell, nog zo’n groots opgezet ensembledrama rondom een moordmysterie. De toon werd  eerder gezet door Wes Anderson, wiens recente films The Grand Budapest Hotel en The French Dispatch ook draaien om misdaden en rookgordijnen.  Die hernieuwde populariteit van het genre is verklaarbaar. Het bioscooppubliek is murwgebeukt door superhelden en zoekt iets anders met vaart en spektakel, maar dan beschaafder. En dan kom je al snel bij een nostalgisch genre met een knipoog uit. In dit geval is dus de filmconsument met z’n honger naar films die zowel bekend als een beetje anders zijn de schuldige.  Tom George, die voordat hij zijn eerste speelfilm maakte het vak leerde als tv-regisseur, is beslist een erfgenaam van Anderson. Niet alleen is het script van See How They Run opgezet als een heen en weer springend verhaal met verschillende dwaalsporen en perspectieven. Ook maakt hij veelvuldig gebruik van split-screens om te beklemtonen dat elk verhaal niet één of zelfs twee, maar evengoed vier verschillende invalshoeken kan hebben. „See How They Run is zowel een karakterkomedie, een whodunnit, als een film óver whodunnits. Dat laatste komt omdat ‘The Mousetrap’ niet alleen beroemd is om z’n plottwist, maar ook omdat Agatha Christie contractueel liet vastleggen dat het script pas verfilmd mocht worden als de laatste theatervoorstelling gespeeld zou zijn.”  See How They Run speelt zich af als de Amerikaanse filmproducent Leo Köpernick (Adrien Brody) begin jaren vijftig naar Londen komt om, inderdaad, de rechten van ‘The Mousetrap’ voor een film te verwerven. Niet alleen liggen dan voor je het weet de lijken op het toneel, ook heeft Köpernick nogal uitgesproken ideeën over hoe je zo’n moordmysterie zou moeten verfilmen.  De hogere ironie wil dat met de productie van See How They Run werd begonnen toen het toneelstuk stillag vanwege de pandemie. Niet per se zo gepland, wel een uitstekende kans. Nu werd voldaan aan Agatha Christies eis dat er geen toneelversie van haar stuk meer te zien zou zijn.   Samenvatten waar de film over gaat is niet alleen verboden als je je aan de regels van Agatha Christie houdt, het is ook  lange tijd onmogelijk. Dat is best prettig. Twee detectives met de namen Stalker (Saoirse Ronan) en Stoppard (Sam Rockwell) zijn de ogen en de oren van de toeschouwer. Een komisch duo à la Jansen en Janssen, waarvan we even moeten opletten (en dat is geen spoiler, maar een van de wetten van het genre) of ze wel echt zijn wie we denken.  Met z’n strakke lengte (krap 100 minuten) vliegt de film daar toch uit de bocht. Ondanks achtervolgingen in de sneeuw en een cameo van ‘de fictieve’ koningin van de thriller,  verliest de film het allerbelangrijkste voor een suspenseverhaal: tempo en interesse in de hoofdfiguren. Je kunt als maker, maar ook als toeschouwer alleen maar zo lang tussen de regels door lezen voordat je toch iets van substantie verlangt. Heeft George de teugels iets te veel laten vieren? Hij houdt van improviseren op de set. Of is hij meer  zoals zijn personage Köpernick’, de producent die greep wil houden op het productieproces? George: „Ik vind het idee van een Köpernick-schaal geweldig.  Waar ik sta? Waarschijnlijk ergens in het midden, tussen de Europese manier van denken waarin je dienstbaar bent aan het verhaal, en het hele team creatieve input heeft, en de Amerikaanse, waarin veel minder aan het toeval wordt overgelaten. Maar is dat niet precies waar de film ook over gaat?” Mystery See How They Run Regie: Tom George. Met: Sam Rockwell, Saoirse Ronan, Adrien Brody, Shirley Henderson, David Oyelowo.  Lengte: 98 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/de-opmerkelijke-wedergeboorte-van-de-whodunnit-a4141705
2022-09-13||Pinocchio leert positief denken||Het klassieke Italiaanse kinderboek Pinocchio (1883) is al meermaals verfilmd, in 2019 nog door Matteo Garrone. Dit jaar komen daar twee versies bij. In december komt Guillermo Del Toro met zijn naar eigen zeggen duistere stop-motion interpretatie. Op Disney+ is sinds vorige week de versie te zien met Tom Hanks als Gepetto; alle mensen worden gespeeld door acteurs, de rest is geanimeerd.  De door Robert Zemeckis geregisseerde film is een remake van de klassieke Disney-animatiefilm uit 1940. Het bekende liedje ‘When You Wish Upon a Star’ keert terug in de update, waarvoor ook enkele nieuwe, weinig memorabele liedjes zijn gecomponeerd. Om zijn dode zoontje te vervangen, schept Gepetto houten marionet Pinocchio, die al snel in allerlei avonturen terechtkomt waarbij hij stelselmatig uitgebuit wordt door onbetrouwbare volwassenen. Intussen leert Pinocchio allerlei moralistische lesjes over eerlijkheid,  onbaatzuchtigheid en de kracht van positief denken. Het boek zelf is minder eenduidig in zijn boodschap. De door Zemeckis en Chris Weitz geschreven zielloze remake valt erg tegen. Grotendeels komt dat door de niet helemaal overtuigende animatie. Op sommige momenten is deze zelfs erg lelijk, zoals de sequentie op het anarchistische Pleasure Island waar kinderen vrij zijn om te doen wat zij willen.  Animatie Pinocchio Regie: Robert Zemeckis. Met: Tom Hanks, Cynthia Erivo, Luke Evans. Lengte: 111 min. Te zien op Disney+ 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/pinocchio-leert-positief-denken-a4141704
2022-09-13||In Van Kempens film zijn wolven  heiligen||Wolven symboliseren wereldwijd het verlangen naar échte wildernis, naar wilde natuur met roofdieren. Ook in Nederland is het verlangen naar de wolf onder beheerders en natuurliefhebbers groot. In 1845 is de laatste wolf in ons land gedood.  En anno 2019 zijn op de Veluwe de eerste welpen geboren, waardoor sinds anderhalve eeuw weer een wilde roedel ontstond. De laatste decennia nam het aantal meldingen enorm toe. Met als uitkomst dat de wolf zich in ons land definitief heeft gevestigd. De film Wolf van regisseur Cees van Kempen kon dan ook niet uitblijven. Hij en zijn team filmden vier jaar lang in de bossen van Duitsland en Nederland om de terugkeer van deze toppredator „zo natuurgetrouw mogelijk te verbeelden”, zoals de aftiteling stelt.   Bij wijze van proloog introduceert Van Kempen een opa en zijn kleinzoon die luisteren naar Peter en de wolf (1936),  een muzikaal sprookje van de Russische componist Prokofjev. „Een jongen als jij hoeft niet bang te zijn voor wolven”, zegt de voice over van Matthijs van Nieuwkerk sussend.  Gebaseerd op wetenschappelijke kennis vertelt de film het verhaal van de welp Scout, geboren in Oost-Europa. Als jong dier is Scout nieuwsgierig en ondernemingslustig. Hij gaat op weg naar Nederland. Met opnamen van een spelende Scout met dartele broertjes en zusjes krijgen we een vertederend beeld van een wolvenroedel, waarin aan de pups allerlei menselijke eigenschappen worden toegekend. Inderdaad, daar hoeft niemand bang voor te zijn. Vervolgens vertelt de film het „meest opzienbarende natuurverhaal van Nederland”. Opzienbarend is het zeker, en beslist spectaculair gefilmd met jagende en ’s nachts huilende wolven, plus de indrukwekkende reis van Scout naar Nederland. Maar klemmende vragen zijn gerechtvaardigd.   Is ons land groot genoeg en is er voldoende prooi? De film laat  onvermeld dat schapen werden aangevallen, dus rijst bij de toeschouwer de vraag: „Hoe gevaarlijk is de wolf, eventueel ook voor de mens?” Een wolvenfamilie heeft een territorium nodig van tweehonderd vierkante kilometer, een „gebied zo groot als Amsterdam”, legt Van Nieuwkerk uit. Wel een vreemde vergelijking. Of omarmt Amsterdam ook binnenkort de wolf?  Scout en zijn soortgenoten zijn  sprookjeshelden met wie we vredig kunnen samenleven, als we hen met respect behandelen en ruimte geven bezingt de film. ‘Held’ is te zacht uitgedrukt, Van Kempens wolven zijn eerder heiligen.  Wat de film ontbeert is de schaduwzijde van rewilding met de wolf, en daardoor drama. De mens in het overbevolkte Nederland is in Wolf afwezig, afgezien van angstaanjagende beelden van een snelweg die Scout op zijn weg tegenkomt. In Duitsland zijn al 600 wolven doodgereden. De presentatie van de wolf als huisvriend doet het dier tekort. Shots van een wolvenwerend hekwerk ogen geruststellend, maar moeten we dan de Veluwe gaan omheinen?  Het is een trend in veel Nederlandse natuurfilms, zoals eerder  De Nieuwe Wildernis (2013), Holland: Natuur in de Delta (2015) en De Wilde Stad (2018), de groei en bloei van alles wat leeft weer te geven.  Terwijl iedereen weet dat er meer speelt in de natuur, dat het ook slecht gaat. Feel good wint het van de vaak bittere realiteit.  Door het hallelujagevoel dat Wolf oproept wordt het verhaal uiteindelijk monotoon,  iets wat bijvoorbeeld bij De Nieuwe Wildernis beslist niet het geval was. Die film heeft een grote intrinsieke spanning omdat de vraag werd opgeroepen:  ‘Kan dat, wildernis in het dichtbevolkte Nederland? Iedereen weet inmiddels dat de winters in de Oostvaardersplassen hard toeslaan, met alle gevolgen vandien.  Volgens de makers van Wolf verhoogt de wolf de biodiversiteit omdat prooidieren een ander gedrag gaan vertonen en hun aantallen worden gereduceerd. Ook de prooiresten geven biodiversiteit een impuls. Dat is waar en het is goed dat deze samenhang wordt getoond.  Recente boeken zoals De kinderen van de nacht (2016) van Dik van der Meulen of Ooit waren er wolven (Once There Were Wolves, 2021) van de Australische schrijfster Charlotte McConaghy, delen de fascinatie voor de wolf met Van Kempens film, maar laten ook de  wisselwerking tussen mens en dier zien. McConaghy beschrijft bijvoorbeeld de ‘herwildering’ met wolven in de Schotse Hooglanden en hoe  schapenboeren  fel tegen zijn.  Door deze pro’s en contra’s krijgt de entree van wolven in de natuur overtuigingskracht. Het vreemde aan Wolf is dat het verhaal van Scout gaandeweg de film juist steeds minder overtuigend wordt. Natuurfilm Wolf. Het meest opzienbarende natuurverhaal van Nederland. Regie: Cees van Kempen. Met: Matthijs van Nieuwkerk (Stem). Lengte: 90 min. ||https://www.nrc.nl//nieuws/2022/09/13/in-van-kempens-film-zijn-wolven-heiligen-a4141703
2022-09-13||Menselijke resten gevonden in zoektocht naar vermiste studente Sumanta Bansi||Op een bedrijventerrein in het Noord-Hollandse Hoorn zijn dinsdag menselijke resten gevonden in het onderzoek naar de vermissing van de studente Sumanta Bansi, zo meldt het Openbaar Ministerie (OM). Het OM laat weten dat  op de plek gezocht is naar aanleiding van informatie verstrekt door de 42-jarige veroordeelde Manodj B.. Hij kreeg in juli vijftien jaar cel voor het doden van Bansi en het wegmaken van haar lichaam. De rechtbank achtte hem schuldig, ondanks dat er nooit een lichaam werd gevonden. Er loopt een hoger beroep in de zaak. De politie heeft de afgelopen jaren verschillende malen gezocht naar stoffelijke resten van Bansi, maar keer op keer werd er niets gevonden. Nu moet nader onderzoek uitwijzen of de mensenlijke resten van Bansi zijn, aldus het OM. In het belang van het onderzoek doet justitie geen verdere uitspraken. In 2016 kwam Bansi vanuit Suriname naar Nederland om biomedische wetenschappen aan de Universiteit van Amsterdam te studeren. Ze woonde in het gezin van de veroordeelde B. in Hoorn, samen met diens echtgenote, hun kind en B.’s vader. Uit het politiedossier van de zaak bleek dat er sprake was van een turbulente leefomgeving met gespannen onderlinge relaties.  Bansi, die een geïsoleerd leven leidde en veel thuis was, had een seksuele relatie met B.. In 2017 raakte ze zwanger van hem, waarna ze de zwangerschap beëindigde onder druk van de familie. In februari 2018 bleek ze opnieuw zwanger. Kort daarop verdween ze. B. en zijn 65-jarige vader stapten zelf naar de politie om te melden dat Sumanta niet is teruggekeerd van een week vakantie. Pas nadat Bansi’s moeder in november 2018 aan de bel trok, ging justitie de zaak als een zorgwekkende vermissing beschouwen en startte de politie een uitgebreid onderzoek, wat tot de arrestatie en veroordeling van B. leidde.||https://www.nrc.nl//nieuws/2022/09/13/menselijke-resten-gevonden-in-zoektocht-naar-vermiste-studente-sumanta-bansi-a4141693
2022-09-13||Oud-Kamerlid Van Tongeren: de hele Kamer en ik hebben gefaald||Oud Tweede-Kamerlid Liesbeth van Tongeren (GroenLinks) kijkt „met verdriet” terug op de jaren dat zij het Groningse gasdossier onder haar hoede had. Zij zei tijdens haar verhoor door de parlementaire enquêtecommissie in Den Haag dat zij net als de rest van de Kamer „gefaald” heeft om iets te doen aan de problemen in Groningen. Zij deed wel veel pogingen. Zo diende zij rond de negentig moties en amendementen in over de gaswinning, maar ze kreeg daarvoor vaak geen steun van de rest van de Kamer. Van Tongeren, die nu wethouder is in Den Haag, zat van 2010 tot 2018 in de Tweede Kamer. Zij diende in 2013, na de zware aardbeving in Huizinge, samen met haar partijgenoot Jesse Klaver een motie in die toenmalig minister van Economische Zaken Henk Kamp (VVD) opriep om de gaskraan zo snel mogelijk en zo veel mogelijk dicht te draaien, precies zoals het Staatstoezicht op de Mijnen had aanbevolen. Kamp had toen inmiddels bekendgemaakt dat hij niet in de gaswinning zou ingrijpen, maar eerst de uitkomsten wilde afwachten van veertien onderzoeken. De enige partij die de motie van GroenLinks steunde was de Partij voor de Dieren, vertelde Van Tongeren. Door alle anderen werd ze „in de hoek gezet” als „bloemenmeisje” dat een „absurde eis” stelde. „Ik werd nog net niet keihard uitgelachen, maar het zat wel in de buurt.” „Als je terugkijkt, wil je natuurlijk altijd dat je meer gedaan hebt”, zei Van Tongeren, die ondervraagd werd door enquêtecommissieleden Barbara Kathmann (PvdA), Judith Tielen (VVD) en Hülya Kat (D66). „Ik heb als Kamerlid, maar ook samen met de hele Kamer in dit dossier gefaald. Wij hebben niet op tijd voldoende verandering teweeg kunnen brengen als hoogste orgaan in onze democratische rechtsstaat.” ‘Onwaarschijnlijk ingewikkeld’
Een van de problemen waar Van Tongeren op stuitte is het gebrek aan ondersteuning in de Kamer. In 2010 bestond de GroenLinks-fractie nog uit tien Kamerleden en had zij de beschikking over „anderhalve ondersteuner”. In 2012 was de fractie gekrompen naar vier mensen, en moest zij het doen met „een halve tot driekwart ondersteuner” terwijl zij intussen wel „een kwart van de portefeuilles deed waar de Kamer zich mee bezighoudt”. Dit zorgde er ook voor dat zij er in 2013 niet vroegtijdig achter kwam dat er een historische hoeveelheid gas werd gewonnen. Dat stond in een „voetnoot op bladzijde 29” van een jaarverslag. „Als ik een staf had gehad van tien medewerkers had ik dat geweten.” Volgens Van Tongeren was het „onwaarschijnlijk ingewikkeld voor de Kamerleden om greep te krijgen op de geleverde informatie” omdat de manier waarop er werd gerapporteerd telkens veranderde. Toen de Kamerleden net hadden begrepen hoe de schaal van Richter werkte, ging het in rapporten ineens over iets heel anders: de mate van grondversnelling. „Je had eigenlijk een amateurstudie geologie nodig om het allemaal een beetje te kunnen volgen.” Het oud-Kamerlid droeg tijdens haar verhoor een ketting met daaraan een hangertje in de vorm van de provincie Groningen. Op de vraag hoe zij terugkijkt op het gasdossier, zei zij: „Met verdriet. Ik word er ook wel emotioneel bij.” ||https://www.nrc.nl//nieuws/2022/09/13/oud-kamerlid-van-tongeren-de-hele-kamer-en-ik-hebben-gefaald-a4141696
2022-09-13||In musicals zijn de vrouwen  meestal hetero||Noem eens een musical waarin een lesbisch personage zit. Volgens de Britse academicus James Lovelock, oprichter van QueerMusicals.com en auteur van het boek LGBTQ* characters and queer representation in musical theatre, zou je er zo vijf moeten kunnen opsommen. Dat is een optimistische schatting, want veel musicals met vrouwen die (ook) op vrouwen vallen, zijn er niet. Vanaf 26 september kunnen we er wel weer eentje bijschrijven. Dan is de Nederlandse première van The Prom, een musical over een middelbare scholiere die naar het schoolgala wil met haar vriendin. Het schoolbestuur keurt dit af en annuleert het feest, waarna het meisje veel te verduren krijgt van haar klasgenoten. Het verhaal is gebaseerd op een waargebeurde controverse.  Op dit moment moet het bekendste lesbische musicalpersonage in Nederland nog de hoofdpersoon uit Fun Home zijn. Deze musical was in 2019 te zien en kreeg veel aandacht – al was de speelperiode kort en werd het stuk alleen in Amsterdam opgevoerd. In de voorstelling duikt een lesbische striptekenaar, Alison Bechdel, in haar familiegeschiedenis en legt verbanden tussen haar vaders homoseksualiteit en haar eigen coming-out. Fun Home werd naar Nederland gehaald door OpusOne, een producent die vaker homoseksuele personages op de planken brengt. Dit zijn meestal mannen, bijvoorbeeld in Kiss of the Spider Woman (2015), Buyer & Cellar (2020) en Spring Awakening (2021), maar soms ook vrouwen. Afgelopen zomer waren bijvoorbeeld Charlotte en Cordelia te zien in Falsettos, de lesbische buren van de protagonist. Ook produceerde OpusOne in 2018 The Color Purple, waarin hoofdpersoon Celie een relatie krijgt met zangeres Shug Avery. Dit kwam nauwelijks naar voren in de filmbewerking van Steven Spielberg, maar viel wel te lezen in het oorspronkelijke boek. Een ander voorbeeld is de musical Rent, die voor het laatst door Nederland toerde in 2016. Hierin maken een lesbische advocaat en haar biseksuele vriendin deel uit van een vriendengroep in New York. Waar Celie en Shug in The Color Purple een ingetogen liefdesduet zingen, hebben zij een spetterend nummer over de jaloezie in hun relatie. Lesbische vrouwen moeten aangemoedigd worden om musicals te schrijven James Lovelock, onderzoeker Wie verder teruggaat in de tijd, stuit op Madam (1981). Hierin presenteert auteur Annie M.G. Schmidt een groep feministes als mannenhatende lesbiennes. Actiegroep Warm Lesbies Front protesteerde destijds en noemde de personages „naïeve, a-sexuele, kreterige, kijvende wijven die andere vrouwen proberen te lijmen met stroopwafeltjes”. Kortom: een representatie waar je als lesbische vrouw niet echt op zit te wachten. Musicals met lesbische personages zijn op één hand te tellen, maar waarom is het zo slecht gesteld met de representatie?  Doordat vrouwen lang weinig  kans kregen om musicals te maken, zijn er weinig vrouwelijke – en dus ook lesbische – stemmen in dit veld, vertelt de Britse theaterwetenschapper Lovelock in een beeldbelgesprek. Auteurs schrijven vaak vanuit hun eigen ervaring en denken minder snel vanuit andere perspectieven. Dat zie je ook aan de eerdergenoemde voorbeelden: Fun Home is gebaseerd op de autobiografische graphic novel van Alison Bechdel; de roman The Color Purple werd geschreven door de biseksuele Alice Walker.  De oplossing is dan ook simpel, volgens Lovelock: lesbische en biseksuele vrouwen moeten aangemoedigd worden om musicals te schrijven. Dan zullen hun ervaringen een plaats krijgen op het toneel en zal het aantal vrouwelijke gay-personages toenemen. Dit is niet de enige oplossing voor het gebrek aan representatie. De keuzes van regisseurs spelen ook een rol. Zij kunnen ervoor kiezen om een lesbische relatie nauwelijks in beeld te brengen, zoals Spielberg deed in The Color Purple, of de diversiteit juist vergroten. Dit laatste gebeurde afgelopen zomer inHello Again van De Kernploeg. In deze musical, gebaseerd op het toneelstuk Reigen, ziet het publiek een reeks ontmoetingen tussen koppels met verschillende seksuele oriëntaties. Schrijver Michael John LaChiusa verving in zijn musicalbewerking al enkele heteroseksuele personages voor homoseksuele mannen, maar pas in een filmversie uit 2017 was ook een lesbische scène te zien. Het wervelende ‘Mistress of the senator’ werd opeens tegen een vrouw gezongen, terwijl de senator voorheen altijd een man was. Bij De Kernploeg besloot regisseur Benno Hoogveld hier ook voor te kiezen, en voegde zo lesbische/biseksuele personages toe aan het Nederlandse musicallandschap. In vergelijking met Amerika of het Verenigd Koninkrijk loopt Nederland achter. De lijst van producties met lesbische personages op QueerMusicals.com telt tot dusver zo’n dertig titels, maar de overgrote meerderheid heeft de Nederlandse podia (nog) niet bereikt.   Wat producent De Graaf & Cornelissen vast heeft geholpen bij het besluit om een Nederlandse versie van The Prom te maken, is dat de musical recent een groot publiek bereikte als Netflix-film met sterren als Meryl Streep, James Corden en Nicole Kidman. Zij spelen uitgerangeerde beroemdheden, die hun imago willen opvijzelen door de benadeelde middelbare scholiere te helpen. Uiteindelijk zijn zíj de hoofdrolspelers en is de relatie van de meiden, waar het allemaal mee begon, ondergeschikt. Toch heeft The Prom qua representatie wel degelijk betekenis. Met een lied als ‘Unruly Heart’ bijvoorbeeld, waarin scholiere Emma omschrijft hoe ze haar lesbische gevoelens lang probeerde te onderdrukken. Het nummer start intiem met enkel Emma’s stem en rustige gitaarklanken, maar komt uiteindelijk tot een klaterende climax, als een koor van LGBTQI-scholieren haar bijvalt: ‘I won’t stay hidden anymore’. Laten we hopen dat dit credo voor meer lesbische personages gaat gelden, en dat het musicalpubliek er over een paar jaar moeiteloos tien kan opsommen. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/in-musicals-zijn-de-vrouwen-meestal-hetero-a4141702
2022-09-13||Claustrofobisch Unclenching the Fists geeft geen seconde ademruimte||Drama Unclenching the Fists (Razzhimaya kulaki). Regie: Kira Kovalenko. Met: Milana Aguzarova, Arsen Khetagourvo, Milana Paguieva. Lengte: 97 min.  

●●●●●
  De jonge Russische filmmaakster Kira Kovalenko  behoorde tot de eersten die in februari de straat opgingen om tegen de Russische inval in Oekraïne te protesteren en is ondertussen haar geboorteland ontvlucht. Geen onbelangrijke context nu er wereldwijd wordt nagedacht welke met Russisch geld geproduceerde films op dit moment een podium verdienen.  Haar  Unclenching the Fists  ging al in 2021 in première in Cannes, waar het de prijs van het tweede hoofdprogramma Un Certain Regard won. Vervolgens werd de film door Rusland ingezonden voor de Oscar voor Beste Niet-Engelstalige film. Wat voor Unclenching the Fists spreekt is de nietsontziende manier waarop de film laat zien hoe de jongvolwassen Ada in het mijnwerkersstadje Mizur probeert te ontsnappen aan het trauma van de Tsjetsjeense schoolgijzeling in Beslan in 2004. Het is een film die de moed heeft om zichzelf niet uit te willen leggen. We volgen Ada en haar vader Zaur en broers Akim en Dakko in de claustrofobie van hun verziekte familiebanden, binnen de muren van hun al even claustrofobische appartement en onder de asgekleurde winterlucht die geen seconde ademruimte geeft. De film hint op van alles: incest, ziekte, misbruik, patriarchale structuren waarin vrouwen sowieso geen stem hebben. Als om dat nog verder te beklemtonen bestaat het favoriete tijdverdrijf van de plaatselijke jongeren eruit om uitzichtloze rondjes te scheuren met auto’s en motoren op een braakliggend veldje tussen de deplorabele post-Sovjet woontorens waardoor er de hele dag stof in de lucht hangt. De camera is vaak zo dicht op hun gezichten gericht dat het lijkt alsof ze niet alleen niet aan hun trauma kunnen ontsnappen, maar ook niet aan onze blik.   Ada’s blik houdt ook óns gevangen, gehypnotiseerd: als wij niet nadenken wat wij vanuit onze geprivilegieerde posities kunnen doen, dan is er voor haar zeker geen ontsnapping mogelijk. Dit is een film die evenzeer naar ons kijkt, als wij naar de lotgevallen van de hoofdpersonen.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/claustrofobisch-unclenching-the-fists-geeft-geen-seconde-ademruimte-a4141701
2022-09-13||Hollywoodhoofdrol dankzij de masseur||Sandra Bullock en Brad Pitt zijn dit jaar in elkaars films The Lost City en Bullet Train te zien. Een uitwisseling die niet werd bedacht door een clevere filmproducent, maar door hun gedeelde haarstyliste Janine Rath-Thompson. In de kappersstoel, make-uptrailer en op de massagetafel worden in Hollywood unieke connecties gelegd. Connecties die leiden tot  soms carrièredefiniërende filmrollen. Zo zette Andrew Garfield  een tweede Oscarnominatie op zijn naam door zijn hoofdrol in de energieke musical    tick tick… Boom! (2021). Een rol die hij dankte aan zijn massagetherapeut, Greg Miele, die  ook regisseur  Lin-Manuel Miranda masseert en   hem  overtuigde om   Garfield  te casten.  Ted Gibson (56) is één van Hollywoods beroemdste haarstylisten.  Hij is verantwoordelijk voor de coupes   van onder anderen Angelina Jolie, Lupita Nyong’o, Jessica Chastain en Anne Hathaway. In zijn salon, Starring by Ted Gibson, vertelt hij dat van de vele professionele contacten die Hollywoodsterren dagelijks  hebben, die met hun kapper verreweg het meest diepgaand en intiem is. Doordat Gibson tijdens zijn werkzaamheden klanten  aanraakt, ontstaat er volgens hem snel  een soort vertrouwdheid.     Toen hij dertig jaar geleden voor zijn vak werd opgeleid lag de nadruk  op hoe je haar knipt en kleurt. „In de praktijk leerde ik dat het eigenlijk gaat over goed kunnen luisteren en  het lezen van mensen.”    Gibson  wist   in 2005 als één van de eersten dat Angelina Jolie zwanger was van haar eerste kind met Brad Pitt.  „Maar dat soort kennis deel ik zelfs niet met  mijn man”, vervolgt hij. „Het is zó intiem en niet aan mij om dit  met de buitenwereld te delen.”  Het  is een belangrijke ongeschreven regel in Hollywood, legt de stylist uit,  waar geen geheimhoudingscontracten voor moeten worden getekend. Net als in een relatie tussen therapeut en cliënt, hebben de sterren  te allen tijde de regie over wat er naar buiten komt.  Details over welke  acteurs hij succesvol suggereerde voor rollen  of welke producenten, agenten en  managers  hij koppelde aan sterren, wil Gibson dus niet geven.  Dat het gebeurt „in de stoel, wanneer iemand over filmprojecten praat die in ontwikkeling zijn”, kan hij wel vertellen. „Als ik door mijn werk  iemand blijk te kennen die   bij zo’n project aansluit, wisselen we contactgegevens uit.” Begin dit jaar vertelde massagetherapeut Greg Miele in een tv-interview  wél dat regisseur Lin-Manuel Miranda tijdens een massagesessie  interesse toonde in een samenwerking met acteur Andrew Garfield voor de Netflix-musical waar hij aan werkte. Miele fluisterde Miranda in dat hij Garfield goed kende en kreeg de vraag of hij wist of de acteur ook kon zingen. „Natuurlijk”, had Miele geantwoord. „Ook al had ik hem nooit horen zingen.” Zodra Miranda vertrokken was, belde hij Garfield op, die de rol in tick tick… Boom! inderdaad binnensleepte en zich op zang- en pianolessen stortte. Volgens de drievoudig Oscargenomineerde Special effects make-upartiest Matthew Mungle (65)  gaat ook tijdens zijn werk vaak de  vergelijking met therapie op. Hoewel je met je therapeut slechts 50 minuten per sessie spendeert en Mungle dagelijks   uren  zit te kletsen. Met zijn  meest hechte Hollywoodrelatie,  Glenn Close, werkte hij aan vier films. Haar transformatie in Albert Nobbs (2011), duurde dagelijks meer dan twee uur.  Mungle: „Als een haarstylist of make-upartiest zo’n connectie weet te maken, is het meestal een teken dat ze heel goed zijn in hun werk.  Als je je rol  kunt overstijgen en invloed kan hebben op zoiets als een casting, wil dat zeggen dat mensen je respecteren.”   Daarvoor heeft Mungle  nog een  andere sleutel naast discretie:  „Ik praat ook nooit over mijn eigen politieke voorkeur, religie of mijn relatie.” Je zegt volgens hem beter niet zomaar alles wat in je opkomt tijdens het contact met een ster.   „Als iemand bijvoorbeeld een slechte huid heeft, benoem je dat niet expliciet, maar vraag je  ‘vind je het goed dat ik je gezicht even goed verzorg’. Dat kan je onderdanig noemen, maar ik zie het als dienstbaar. Zij geven zich tenslotte bloot op het scherm. Wij niet.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/hollywoodhoofdrol-dankzij-de-masseur-a4141700
2022-09-13||Opinie | Waarom de social design van Studio Drift hypocriet is||Hé, een mailtje van uitgeverij Phaidon. Ze hadden goed nieuws: ik kon nu al intekenen op het binnenkort te verschijnen nieuwe, ambitieuze, eerste boek van het designduo Studio Drift, Choreographing the Future. Phaidon, een van de grootste kunstboekenuitgevers ter wereld, is er trots op: „Over the course of more than a decade, DRIFT’s immersive, encompassing, and often site-specific projects have been exhibited all over the world, offering a meditative and poetic experience and addressing themes such as the relationship between the individual and the collective and the impact of technology on our society.” Ineens was ik er klaar mee. Toegegeven, ik heb al lang moeite met het werk van Studio Drift. Het is namelijk kitsch: Drift, bestaand uit Lonneke Gordijn en Ralph Nauta, grossiert in lege, betekenisloze gestes, die de suggestie geven van diepte, maar draaien om simpele sensaties. Neem hun zwevende ‘betonblok’ (dat geen betonblok is, huhuh), hun drone-formaties die specifieke patronen vormen in de duisternis (een hart!) of hun lampen, omringd met paardenbloempluisjes: Drifts werk bestaat uit grapjes, effectjes, trucjes. Goochelkunst. Dat ís al erg, maar het wordt nog erger doordat het Drift-duo hun werk steevast rechtvaardigt met ronkende, semi-geëngageerde teksten en filmpjes waarin voortdurend woorden vallen als urgent, actueel, ecologie en maatschappij. Alleen zie je dat engagement niet: elke serieuze maatschappelijke betrokkenheid staat mijlenver af van Drifts plooiende, zalvende beelden die louter lijken te worden gemaakt om een zo groot mogelijke consumerende massa te plezieren. Hipsterkitsch, dat is Drift – ‘choreographing the future’: choreographing je ego en je bankrekening,  that is. In de rubriek ‘Wereldkunst’ schrijft kunstcriticus Hans den Hartog Jager maandelijks een beschouwing of polemiek over kunst die hem opvalt.  31.  Waarom de social design van Studio Drift hypocriet is  30.  Expositie Documenta is warme bubbel collectiviteit  29.  Weg met het geld! Weg met de kunstenaar als individueel genie  28.  In Venetië predikt Marlene Dumas een zachte revolutie  27.  Kunst moet op zoek naar waarheid  26. De kunst van Hito Steyerl lijkt ingehaald door de tijd  25. In het werk van Kehinde Wiley is ongemak de kern   24. NFT’s zijn de hype van 2021 en zijn miljoenen waard. De vraag is nu: leveren ze al goede kunst op?   23. Oude en nieuwe principes botsen in expo Kirchner & Nolde   22. Vechten tegen het systeem: de compromisloze kunst van Cady Noland  21. Kunst is nu machtelozer dan ze zelf denkt  20. Leve de miljardairs die spannende kunst kopen 19. Luc Tuymans: Ik schilder de barsten in de façade 18. We zoeken krachtige portretten die niemand vastpinnen 17. Zombiekunst verovert de muren van de miljonairs 16. Jeff Koons geeft een masterclass vertrouwen 15. Leve de nieuwe super avant-garde! 14. Tenant of Culture bespeelt de macht van mode 13. Kunstenaar helpt arbeiders in Congo: wie heeft daar baat bij? 12.  Kunstenaar Tavares Strachan herschrijft de geschiedenis 11.  Laat de zwarte Le Corbusier opstaan 10.  Aby Warburg en de kunst van het associëren 9.  Beelden vangen op Google Street View 8. Het paradijs is een tuintje in het Erasmuspark 7. Kunst heeft geen baat bij goede bedoelingen 6. Kunstenaar Gregor Schneider heeft een huis, en mondkapjes 5. Melanie Bonajo namens Nederland op de Biënale van Venetië: eindelijk uit de comfortzone 4. Moeders zijn de eerste spiegels 3. Weg met die zachte zeurende zelfhaat in Nederlandse musea 2. Odawara Art Foundation: het paradijs nestelt zich in je hoofd 1. Kara Walkers pronkfontein is fantastische verbeelding van kantelende geschiedenis Toevallig was er enkele weken eerder ook al een persbericht over Drift binnengekomen. Dit keer van het Stedelijk Museum in Amsterdam, dat blij meldde dat het museum drie werken had verworven uit Drifts Materialism-serie, waaronder ‘Volkswagen Beetle 1980’. Materialism („een doorlopend onderzoeksproject”) heeft een helder concept: Drift neemt een object, een Spa-fles, een Rolex-horloge, een Volkswagen Kever, en haalt dat uit elkaar om te analyseren uit welke materialen het bestaat, en in welke hoeveelheden. Die materialen legt Drift vervolgens bij elkaar in strak geperste blokken, waarbij het formaat van elk blok de hoeveelheid gebruikt materiaal aangeeft om, in zalvende Drift-taal, „op poëtische wijze aandacht te vragen voor de impact van de mens op onze omgeving”.   Toen ik dit las, herkende ik het idee meteen: Drifts deconstructieconcept lijkt namelijk héél veel op een serie  werken die de Spaanse, in Nederland wonende kunstenaar Lara Almarcegui vanaf 2013 maakte, onder andere in het Spaanse Paviljoen op de Biënnale van Venetië. Almarcegui berekende daarvoor nauwkeurig uit welke materialen het paviljoen was opgetrokken, en hoeveel van elk. Vervolgens liet ze die materialen, in ruwe vorm, in grote bergen in datzelfde paviljoen storten. Dat was geweldig: als toeschouwer stond je in een gebouw, met datzelfde gebouw in ruw materiaal aan je voeten. Daardoor begon je meteen te fantaseren over de manier waarop ruw materiaal tot bouwmateriaal werd getransformeerd, hoe een gebouw eigenlijk „werkt” en welke processen er plaatsvinden tussen grondstoffen en afgerond gebouw.  Tegelijk is Almarcegui’s werk als kunstwerk behoorlijk weerbarstig – haar idee is voorbehouden aan grote, lege ruimtes als musea, en omdat het telkens maar op één gebouw van toepassing is, moeten alle berekeningen elke keer opnieuw worden uitgevoerd, waardoor het moeilijk te herhalen is, en lastig te verkopen. En laat nu exact dát het belangrijkste verschil zijn met Drifts Materialism: door hetzelfde proces toe te passen op consumptiegoederen, en de materialen in blokken te persen, maakt Drift de deconstructie hanteerbaar en verkoopbaar.  En Drift waakt ervoor het allemaal niet ingewikkeld te maken. Anders dan Almarcegui noemen ze bijvoorbeeld niet de exacte hoeveelheden materiaal en leggen ze ook geen verantwoording af over het werkproces. Uit welke hoeveelheden materiaal bestaat de Kever precies? Vormt die (opvallend kleine) stapel kubussen exact de Kever? Hoe zit het met zaken als materiaaldichtheid? Door die vaagheid blijft er van het „aandacht vragen voor de menselijke impact” weinig over, en doordat Drift het in hun glimgeilheid niet kan laten de blokken helemaal suf te polijsten denk je geen seconde aan extractieprocessen, milieuschade of bouw, maar ben je louter aan het puzzelen welk aaibaar of glanzend blok welk materiaal representeert. Wél heeft Drift de tijd om in de begeleidende tekst op hun website een kokette link te leggen naar het werk van abstracte kunstenaars als Hilma af Klint en Piet Mondriaan en te suggereren dat Materialism zich op hetzelfde platoonse niveau afspeelt als het werk van deze twee grootheden. Inderdaad, dat maakt me pissig. Want het gaat hier niet alleen om Studio Drift. In het proces rond Materialism zien we namelijk een perfecte echo van het werkproces van die andere Nederlandse kunstenaar/designer die zo virtuoos balanceert op de grens van kunst en design en op die van originaliteit en ontlening: Daan Roosegaarde. Net als Drift heeft hij  een hele carrière gebouwd op een combinatie van glimkitsch en lampjeskunst (heeft iemand er wel eens over nagedacht hoe volstrekt ridicuul een ‘Van Gogh-fietspad’ is?) en een ‘inspiratie-praktijk’ die je nu ook bij Drifts Materialism ziet.   Collectie Studio Drift, Amsterdam Roosegaardes Liquid Landscape: Zoro Feigl. Zijn horizonnen bij het DWDD-pop up museum: Ger van Elk. Smoke Tower: wetenschapper Bob Ursem. En jawel, op 25 september aanstaande vindt in Leiden Roosegaardes nieuwe project Seeing Stars plaats waarbij hij (in samenwerking met Unesco!) zoveel mogelijk mensen en bedrijven in de stad wil aansporen ’s nachts hun lichten te doven – een concept dat onder andere onder de naam ‘Nacht van de nacht’ al jaren bestaat. Roosegaarde ontkent zulke ‘inspiratie’ steevast, wijt het elke keer weer aan toeval of synchroniciteit, monkelt wat over hoge bomen en maaivelden. Maar het blijft ook opvallend dat zowel Drift als Roosegaarde steevast roepen dat ze enorm veel research doen, maar er daarbij telkens nét in slagen dat ene werk dat heel veel op het hunne lijkt over het hoofd te zien. Toch is er iets anders waarover kunstliefhebbers zich meer zorgen zouden moeten maken – of beter: wat pissiger over zouden mogen worden. De Drifts en de Roosegaardes van deze wereld hollen namelijk de beeldende kunst uit. Cruciaal voor hun praktijk is dat ze handig gebruik maken van het conceptuele gedachtegoed, in die zin dat „het verhaal achter het werk” een belangrijke aanvulling én uitbreiding is op het fysieke werk.  Collectie Studio Drift, Amsterdam Daar is niks mis mee, de beste kunstenaars doen hetzelfde, maar daarbij is het altijd belangrijk dat er een duidelijk verband bestaat tussen  de vorm van het werk en de pretenties die in het achterliggende concept worden gesuggereerd. Hoe verhouden concept en beeld zich tot elkaar? Hoe wordt een eventuele kloof tussen beide verklaard? Dat gaat ook in de beeldende kunst regelmatig mis, maar daar komt meestal doordat het concept (tot ergernis van velen) zo belangrijk wordt gevonden (ellenlange tekstbordjes) dat het fysieke werk er nogal bekaaid vanaf komt (en het werk tegelijk commercieel nauwelijks aantrekkelijk is).  Drift en Roosegaarde werken omgekeerd: zij gebruiken dampende concepten om hun lege, gelikte Efteling-trucjes tot ‘kunst’ op te tillen. Dat kunnen ze doen omdat ze feilloos doorglippen tussen de mazen van kunst en design, én omdat zowel de design- als de kunstwereld hen niet serieus durven aanpakken: beide werelden lijken te denken dat het volgens de ander wel goed zit. Dat dit gebeurt mag, onder andere, het Stedelijk zich aantrekken. Musea zijn bij uitstek de instituten die beide werelden zouden moeten overzien én scherp moeten houden. Dat lukt niet helemaal: terwijl, bijvoorbeeld, de autonome afdeling van het Stedelijk de laatste jaren nadrukkelijk een consumptie-kritische, geëngageerde houding ten opzichte van kunst promoot, haalt de design-afdeling van hetzelfde museum vrolijk Drift en Roosegaarde naar binnen die met hun fake-engagement glimmende consumenten-kitsch naar binnen  schuiven – en die, erger, hun erkenning door het Stedelijk, baken van inhoud en betrokkenheid, gebruiken om hele reeksen prestigieuze opdrachtgevers van hun betekenis te overtuigen. Waardoor het Stedelijk wezenlijk bijdraagt aan de verspreiding en popularisering van dit soort werk. Dat voelt ook als zwichten voor gemakzucht: juist musea zouden de plaats moeten zijn waar ‘moeilijke’ kunst als die van bijvoorbeeld Almarcegui een plek krijgt, en niet de platte, hapklare brokken van Drift.  Toch is de hypocrisie van Drift het ergste. Terwijl de wereld in rampen en ontij is gehuld – klimaatverandering, bosbranden – gebruikt Studio Drift de ondergang van de wereld om zwevende lichtjes en gladgepolijste blokkendozen mee aan de man te brengen. Serieuze kunstinstellingen en grote opdrachtgevers die daarin meegaan, geven eigenlijk aan dat zulke humbug oké is, dat je daar in de kunstwereld prima mee weg komt, dat uiterlijk en verkooppraatjes belangrijker zijn dan inhoud. Die kant moeten we niet op willen. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/waarom-de-social-design-van-studio-drift-hypocriet-is-2-a4141699
2022-09-13||Kijk mee in de cello  die door een trein werd overreden||In welk instrument fotograaf Charles Brooks zelf het liefst zou wonen? „Dat wordt dan toch de cello. Daar speel ik al twintig jaar op, dat instrument voelt al als thuis voor mij, dus die zou ik best kunnen bewonen.” De foto’s van instrumenten van Brooks nodigen uit tot dat soort fantasieën. Hij legt ze vast met een speciale sondecamera, zodat we een kant zien die we nog niet kenden: de binnenkant. Cello’s, violen, piano’s en fluiten zien er op zijn beelden uit als kamers, zalen of hallen. „Een beetje zoals appartementen die ik niet kan betalen”, grapt Brooks via Zoom vanuit zijn huis in Auckland, Nieuw-Zeeland. Zijn serie heet niet voor niets Architecture in Music. Dat zijn foto’s er zo uitzien, komt doordat Brooks heel veel foto’s maakt in één instrument – in sommige gevallen wel achthonderd. Elke keer verschuift hij het brandpunt een heel klein beetje, waarna hij van elke foto het scherpe deel samenvoegt tot één beeld. Dan is elk hoekje scherp en lijkt zo’n klankkast van een cello of piano heel groot. Een conga van Meinl. Foto Charles Brooks
 De fotograaf ging twintig jaar lang de wereld over als concertcellist, waarvan de laatste jaren met het Symfonieorkest van São Paolo, voordat hij zich toelegde op het professioneel fotograferen van musici. „Maar toen de coronacrisis uitbrak, viel dat werk stil en probeerde ik op een andere manier bezig te blijven.” Brooks zag hoe sondecamera’s werden gebruikt om bijvoorbeeld insecten te kunnen fotograferen, maar hij wilde er iets spannenders mee doen en stak ze in de instrumenten om hem heen. Het resultaat is groots: meer dan zeven miljoen keer stonden zijn beelden alleen al het afgelopen jaar in magazine en kranten. „They strike a chord with people”, zegt hij lachend. „Ik moet stoppen met die woordgrappen. Maar het geeft een kick om berichten te krijgen van Zuid-Afrika tot Dubai tot Brazilië, overal. En nu Nederland, wat ik tof vind omdat jullie een paar van de beste orkesten ter wereld hebben, en dan ook nog het Concertgebouw. Het was altijd mijn droom om daar eens te spelen, dat is nooit gelukt. Maar wie weet, misschien gebruiken ze wel een van mijn foto’s, dat zou een troostprijs zijn!” Niet alle instrumenten zijn even spannend. Er zijn nogal veel instrumenten die niet veel meer zijn dan een lange buis, soms niet eens met gaten, vertelt Brooks. Maar andere verrassen juist enorm, zoals de didgeridoo. „Ik was bij een klant om een saxofoon te fotograferen, en toen pakte hij er een didgeridoo bij. Ik dacht, ik heb in Australië gestudeerd, ik ken die dingen wel. Ik verwachte sporen te zien van ruw gebeiteld handwerk. Maar toen ik de lens erin stak, zag ik een geweldig soort grot, met allerlei fantastische kleuren. Het bleek dat didgeridoos niet met de hand worden gemaakt, maar dat de holte wordt gemaakt door termieten. Ik zou er graag meer fotograferen, want ze zien er allemaal totaal anders uit.”  Steinway Model D Grand Piano 2.  Charles Brooks Het gaat Brooks voor een groot deel om het verhaal. Zo wil hij graag nog eens de cello fotograferen die is beschadigd door Napoleon Bonaparte. „Dat is het instrument dat ik het liefst nog eens zou fotograferen. Het is een Stradivarius-cello. Napoleon zag hem tijdens een concert en ging daarna backstage om de cellist, Jean-Louis Duport te bedanken. Hij pakte de cello en zei, ‘nou laat maar eens zien hoe je op zo’n ding speelt’, is het verhaal. En daarop stak hij de sporen van zijn laarzen diep in de zijkanten van de cello, waarop die beschadigde. Dat is allemaal netjes gerepareerd, maar ik weet zeker dat je daar aan de binnenkant nog overblijfselen van moet zien. Dat zou ik heel graag fotograferen.” Waar die cello is gebleven nadat de laatste eigenaar, de legendarische cellist Mstislav Rostropovitsj overleed, dat weet Brooks niet. „Er is niets meer van gehoord na 2008.” De Stradivarius-cello is een van de beste instrumenten ooit gemaakt en er zijn er nog maar een stuk of vijftig van. „We kijken naar Stradivari-instrumenten en luisteren ernaar en we weten welke geweldige musici erop hebben gespeeld, maar er zijn nog meer verhalen. Zo is er een cello die in 1929 werd aangereden door een trein. Die lag bovenop een auto, die vast kwam te zitten in het treinspoor. Die trein is recht door de auto heen geploegd. Geen gewonden, maar de cello bovenop was zwaar beschadigd. Het was crisistijd en dus werd de cello niet afgeschreven maar gerepareerd. Misschien omdat het een ongebruikelijke reparatie was, heeft iedereen die eraan heeft gewerkt z’n handtekening achtergelaten. Die cello staat helemaal vol handtekeningen helemaal tot in 1988, allemaal Nieuw-Zeelandse luthiers die voor een deel een beetje vergeten waren.” Als hij de cello van Duport eenmaal in handen zou krijgen, moet Brooks voorzichtig te werk gaan. „De belichting is een groot deel van het werk, want sonde-lenzen vangen niet zoveel licht. Je moet bijzonder sterke lampen boven het instrument hangen, en dat is niet zonder gevaar want die lampen worden heel erg heet. Bij het nemen van die honderden foto’s, kan ik er soms maar twee of drie achter elkaar nemen voordat de lampen weer even moeten afkoelen. En een Stradivarius van 10 miljoen, die wil je niet koken.” Je zou het haast niet durven. „Nee, maar zou je niet al die gereedschapssporen van de Stradivarius-familie willen zien? Al die kleine details, de ongelukjes die de instrumenten hebben gehad, het stof van talloze beroemde concertzalen dat zich erin heeft verzameld. Te kunnen zien wat er in de loop van de eeuwen met ze is gebeurd vind ik fascinerend, en ook nog van historisch belang.”||https://www.nrc.nl//nieuws/2022/09/13/kijk-mee-in-de-cello-die-door-een-trein-werd-overreden-2-a4141697
2022-09-13||Het toe-eigenen van kunstwerken||‘Vrijdag de dertiende / hebben zal ie je niet, my boy, / ‘cause this piece of joy and wisdom, if you like / plays hitch-hike on your way. / vooruit maar, neem ze mee / meteen zoen van mij, Pauline’. Deze ontroerende zinnen staan in het voorwerk gepend van  mijn exemplaar van Ulysses (Penguin Classic, 1969). Wie Pauline is weet ik niet en voor wie dit bloemige, mooie versje geschreven is, weet ik ook niet. Fantaseren ga je al snel, en dat meermaals per week. Aangezien de boekhandelaar keer op keer weer een hele potpourri aan ansichtkaarten, treintickets, foto’s, liefdesbrieven, krantenartikelen en dus ook persoonlijke berichtjes aantreft tussen tweedehandsboeken. Mijn fameuze exemplaar van Ulysses was bij aankoop ook helemaal uit elkaar gevallen en toch kocht ik dit boek zelf maar aangezien ik het berichtje zo aandoenlijk vond. Vanwege Pauline, die de moeite genomen had om zoiets moois erin te schrijven. Hadden ze een relatie? Heeft de persoon aan wie ze het gaf het boek ook daadwerkelijk gelezen? Of was het een  sadistische streek, want tja, Ulysses lezen is op veel momenten een kruisdraging. Ulysses lezen is op veel momenten een kruisdraging Het vers laat vooral zien wat het mooiste is aan gebruikte boeken: dat elk mens er wel iets van zichzelf, letterlijk en figuurlijk, inlegt. Ook al ben ik de eigenaar van deze Ulysses, het boek blijft toch van Pauline en haar geliefde. Of mijn biografie van Mountbatten. Die is eigenlijk nog steeds van de persoon die er een treinticket in achterliet, gedateerd op 31 december 2003 van Kota naar Ratlam, India. In een ander boek vond ik dan weer ‘Present from Joey, after sushi-diner, 8-11-’99, Philadelphia’. Wie ben ik dan eigenlijk, als ik zo dit boek in mijn bezit heb? Het is een soort onschuldig voyeurisme, want ik bespied, verkoop en voel een zeer persoonlijke ‘nalatenschap’ tussen boeken.  Dat toe-eigenen van iets door er wat persoonlijks in te leggen deed Robert Rauschenberg ooit met een tekeningetje van Willem de Kooning. Hij kreeg het van laatstgenoemde, maar hij had het idee om het tekeningetje uit te gummen. De Kooning vond dat verre van leuk dat er niks anders over was dan een wit vel, maar hij begreep wel wat Rauschenberg deed: het toe-eigenen waardoor hij opeens de  maker  van het werk werd. En zo werkt het ook met boeken. Iets tussen de pagina’s stoppen, zelf een tekst erin schrijven,  maakt het boek meer dan het boek zelf. Dit geldt ook voor iemands boekenkast. Zegt er iets meer over iemand dan wat iemand wel of niet in zijn boekenkast heeft staan? Dat doen we allemaal denk ik wel,  staren in iemands boekenkast om te spieken of er wel zo’n gele Kafka  tussen staat.  Dat persoonlijke aan boeken, dat maakt het boekenvak zo mooi. Schroom dus vooral niet om wat tussen je boeken te stoppen of er iets in te schrijven: een boek is immers geen precair relikwie. Meer afleveringen 
				De boekverkoper
			||https://www.nrc.nl//nieuws/2022/09/13/het-toe-eigenen-van-kunstwerken-a4141695
2022-09-13||Deze kunstopleiding leert studenten maatschappelijke problemen op te lossen||Het is een van de voornemens van deze regering, waar je niet veel over hoort: „We betrekken de creatieve industrie bij grote maatschappelijke opgaven”, staat er op pagina 32 van het Coalitieakkoord, in het hoofdstuk ‘Welvarend land’  onder het kopje ‘Cultuur en creatieve industrie’.  Níet in het akkoord staat hoe de regering dat wil aanpakken, daarover komt mogelijk op Prinsjesdag duidelijkheid. Wel is staatssecretaris voor cultuur Gunay Uslu (D66) onlangs  langs gegaan bij de Hogeschool voor de Kunsten Utrecht (HKU), waar ze met 4.000 studenten al jaren bezig zijn kunst en ontwerp maatschappelijk in te zetten – net als op verschillende andere hogescholen.  Het is voor de hele HKU belangrijk, maar zeker ook voor de master Crossover Creativity (MCC), die onderdeel uitmaakt van de afdeling Creative Transformation, met ongeveer 160 studenten.  Twan de Vaal studeerde industrieel ontwerpen maar wilde meer betekenisvol werk doen. Zo kwam hij bij de master van de HKU terecht, die vereist dat je een persoonlijke ontwerp-uitdaging hebt. „Een naaste van mij had met schizofrenie te maken, wat heel heftig was.”  Hij onderzocht wat de ziekte betekende iedereen eromheen. „De informatie die over schizofrenie voorhanden was, komt veelal uit het vakgebied psychiatrie, van hoog opgeleide mensen. Ik miste de stap: wat kan je als omgeving doen?”  De Vaal sprak met behandelaars, patiënten en familie. „De behoefte aan verbinding en communicatie bleek groot, omdat je elkaar gewoon niet begrijpt als iemand in zijn wanen zit.” Er zijn gesprekstechnieken ontwikkeld, maar die staan in het soort dikke pillen waar niet iedere familie aan toekomt. Terwijl die technieken heel waardevol zijn voor mensen om de patiënt heen. Contact betekent een vangnet, en dus een kleinere kans dat iemand in een crisis komt.  „Ik ben prototypen gaan maken om met familieleden te testen. Eerst een spelbord, daar kwamen pionnetjes bij, en toen kaarten. Eerst zat ik dicht op die gesprekstechnieken; Als A dat zegt, moet B dat zeggen. Maar daarin wordt niet de emotie en onmacht van familieleden meegenomen. Dus ben ik emotiekaarten gaan toevoegen, waarmee ze uitleggen; wat doet dit met ons. Zo maken mensen verbinding over emotie, die boeken leren dat niet.” Uiteindelijk had ik met het product, ‘Waan-zinnig gesprek’, iets dat voor het gros voor de mensen met wie ik werkte waardevol was. Is dat kunst? Het hele proces is kunst, het product is een praktische uitkomst ervan.”  ‘Het proces gaat langer mee dan de uitkomst.’ Nirav Christophe, lector op HKU Yosser Dekker studeerde civiele techniek, en ging daarna bij een gemeente aan de slag. Niets voor hem, omdat hij het gevoel had dat hij iets aan het ‘verkopen’ was aan de burger. „Er is een groot verschil tussen iets verkopen dat al vastligt en de waarheid zoeken via onderzoek.” Vervolgens ontwikkelde hij in Arnhem maatschappelijke initiatieven zoals de aanleg van daktuinen. Bij de HKU wilde hij zijn eigen proces onderzoeken. „Ik deed iets goed, maar kon het niet uitleggen.”  Dekker keek naar energietransitie en energie-armoede, specifiek naar een paar van de wijken in Arnhem die zijn aangewezen om te verduurzamen; sociaal wat zwakkere wijken, met op het eerste oog minder sociale cohesie, mensen met veel verschillende achtergronden en veel wantrouwen jegens de overheid. „Wij hebben die wijken onderzocht door met antropologische methodes het gebied in te duiken. Artistiek onderzoek en antropologie liggen dicht bij elkaar; je kijkt naar mensen, gemeenschappen en verbanden. Maar als artistiek onderzoeker ga je verder. Je kijkt wat er mist, de antropoloog kijkt wat er is.”    In die Arnhemse wijken blijken veel bewoners zich informeel te hebben verenigd rond het maken van textiel. Er zijn naaiateliers, in het buurthuis kwamen clubjes bij elkaar om te weven en te borduren. Samen met mode-ontwerper Pauline van Dongen, die textiel ontwerpt met daarin zonnecellen verweven, ontwikkelde Dekker een workshop. Mensen konden met de hand zonnecellen weven tot een nieuw stuk textiel waarmee ze hun telefoon kunnen opladen. Het idee bleek enorm aan te slaan, en de workshop werd door de hele wijk gegeven. Dekker: „Het werkje dat ze maken is eigenlijk een tastbaar toekomstbeeld. Mensen hadden ineens een stuk textiel dat je overal kan gebruiken, en dat bleek heel stimulerend. ‘Oh, dat kan ook een gordijn zijn!’ bijvoorbeeld.” Het heeft échte buurtambassadeurs opgeleverd, die hun buren aansporen om hun leven en huishoudens te verduurzamen. „Is het kunst? Ik denk van wel. Alleen al het werk dat die mensen maken, is een vorm van kunst. Ze weven eigen patronen, het is ambacht en ontwerp. Het hele project zelf zie ik meer als een participatief ontwerpproject. Ik vind dat kunst.”   „De vraag is wat die kunst aan de maatschappij kan leveren”, zegt Nirav Christophe, lector performatieve maakprocessen aan de HKU. „En dat gaat niet om kunstproducten, of heel weinig. Het gaat om het proces, dat gaat langer mee dan de uitkomst.”  Studenten werken ‘transdisciplinair’ samen, met mensen uit de zorg, van andere universiteiten, of met potentiële gebruikers – wie volgens de kunstenaar ook maar relevant is voor wat hij aan het doen is.  HKU concentreert zich op drie terreinen: ‘zorg en welzijn’, ‘ecologie, circulariteit en duurzaamheid’ en ‘identiteit en inclusie’. Christophe: „Onze studenten hebben steeds meer werk in de zorg en andere terreinen. Daar worden ze gevraagd om hun manier van werken, niet omdat ze een mooi schilderij kunnen maken.”  Yosser Dekker: „De traditionele kunstopleiding gaat over; wie ben jij als maker. Dan word je eerst drieënhalf jaar door de mallemolen gehaald, met alle problemen van dien, en het laatste half jaar mag je nog even laten zien wat je hebt geleerd. Daarmee komen allemaal mensen op de arbeidsmarkt die denken dat het allemaal om hen draait, wat natuurlijk niet zo is.  Wat ik hier heb geleerd is: het gaat niet om mij.”  Maar Dekker is wel degelijk ook een kunstenaar, zegt hij. „De kunstenaar heeft vakbekwaamheden en één daarvan is het inzetten van onzekerheid als middel om tot iets groots te komen. Het kunstenaarsoog ziet ook verbanden die een ander niet ziet. Een kunstenaar kan de kracht van de verbeelding inzetten op allerlei verschillende niveaus.” Hij ziet het ook als een probleem van hoe kunst wordt gedefinieerd. „Kunst is proces én product. Maar in een museum of op het toneel is het een product. En daar gaat al het geld naartoe.” Lector Christophe: „Jullie ontwerpen iets dat voor mij de kern van kunst is; betekenisvolle ontmoetingen en ervaringen.” Tegelijkertijd is het ook een extra verantwoordelijkheid voor de HKU, erkent hij. „Als je de muren tussen disciplines hebt neergehaald; hoe leid je de mensen dan op? Je kunt niet meer zeggen; jij bent musicus en moet tien uur per dag op je viool spelen en klaar ben je.”  Voorlopig blijkt uit de loopbaan van Dekker en De Vaal dat er in ieder geval vraag is naar de specifieke vorm van kunst die zij uitoefenen. Dekker leidt in Arnhem zijn Bureau Ruimtekoers, met twaalf medewerkers. „We proberen de mensen zelf te betrekken bij maatschappelijke vraagstukken, en die niet te laten oplossen door slimme mensen van buitenaf, maar met elkaar. Oplossingen worden dan ook duurzamer, omdat ze gekoppeld zijn aan de doelgroepen waar je het voor doet.”  De Vaal werkt bij Ink, een social-designbureau in Amsterdam dat zich richt op het aanpakken van sociale en maatschappelijke problemen met ontwerpen en kunst. Zo werkt De Vaal nu met het UMC aan een project over intakeprocessen voor mensen met psychische kwetsbaarheid. Ook is hij begonnen met een project voor ouderen die op latere leeftijd zijn gediagnosticeerd met autisme. „De wetenschap is gericht op: is het meetbaar en reproduceerbaar. Andere aspecten, zoals emotie en verbeelding blijven buiten beschouwing. Kunstenaars zijn daar veel beter in. En de wetenschappers zien nu in deze projecten dat de symbiose van de twee methodes tot vernieuwing leidt.”   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/deze-kunstopleiding-leert-studenten-maatschappelijke-problemen-op-te-lossen-a4141694
2022-09-13||Advies aan Hoge Raad: 1.100 uitspraken door verkeerd beëdigde rechters wel geldig||De 1.100 uitspraken die bij het gerechtshof in Den Bosch door verkeerd beëdigde rechters zijn gedaan, hoeven wat betreft procureur-generaal bij de Hoge Raad Edwin Bleichrodt niet vernietigd te worden. In juli bleek dat bij de beëdiging van zeker zestien raadsheren en veertien plaatsvervangend raadsheren de verkeerde tekst is voorgelezen, waardoor onzeker was of hun oordeel in zo’n 1.100 zaken rechtsgeldig kon blijven. Het gaat om vierhonderd strafzaken en zo’n zevenhonderd belastingzaken.  Volgens de procureur-generaal is het risico „praktisch uitgesloten” dat de raadsheren en plaatsvervangers hun ambt anders zouden hebben vervuld als bij de beëdiging wel de juiste tekst was voorgelezen. Het is wat betreft de procureur-generaal van belang dat er een zitting heeft plaatsgevonden die tot doel had om hen te beëdigen. Vernietiging van alle 1.100 uitspraken zou onnodig leiden tot „rechtsonzekerheid en ernstige vertraging”. Eind oktober beslist de Hoge Raad definitief wat er met de uitspraken moet gebeuren. Het komt zelden voor dat de Hoge Raad een advies van de procureur-generaal niet overneemt. Bij een beëdiging leest de voorzitter een tekst voor, waarop de raadsheer-in-spe verklaart zich daaraan te houden. In juli merkte een aanwezige tijdens de beëdiging van een raadsheer op dat niet de ambtseed voor rechters en raadsheren, maar die voor overige medewerkers van het hof werd voorgelezen. In 2003 werd er in Den Bosch voor het eerst een raadsheer verkeerd beëdigd. Dat was volgens een woordvoerder „een incident”. Sinds een jaar of tien speelde de verkeerde beëdiging structureel. Behalve dat de teksten erg op elkaar lijken, was volgens de woordvoerder niet te verklaren hoe dit geregeld mis heeft kunnen gaan. ||https://www.nrc.nl//nieuws/2022/09/13/advies-aan-hoge-raad-1-100-uitspraken-door-verkeerd-beedigde-rechters-wel-geldig-a4141686
2022-09-13||Bestuur van Amsterdamse afdeling BIJ1 stapt op||De leden van het bestuur van de Amsterdamse afdeling van BIJ1 hebben dinsdag definitief hun taken neergelegd. Dat blijkt uit een mail die aan de leden is verstuurd. Het bestuur was al langer in conflict met de fractie in de Amsterdamse raad – in de brief wordt de fractie een „gebrek aan transparantie” verweten over „de financiële situatie” en de gebrekkige afhandeling van „personele zaken”.  Vorige week kondigde het bestuur al aan de taken tijdelijk neer te leggen, omdat het naar eigen zeggen niet meer goed kon functioneren vanwege de „verstoorde” relatie met de fractie. Een specifiek punt van conflict ontstond bij het vaststellen van de lijst voor de gemeenteraad, schrijft het bestuur. Daarbij zou gefraudeerd zijn, waardoor partijlid Nilab Ahmadi van de dertiende naar de derde plek op de lijst steeg. Het bestuur trad niet op omdat „we de campagne niet negatief wilden beïnvloeden (…) Achteraf gezien was dat fout.” Ahmadi staat nu centraal in een conflict over het fractievoorzitterschap. Een deel van de partijleden lijkt te willen dat de huidige nummer twee, Carla Kabamba, de voormalige fractievoorzitter Jazie Veldhuyzen vervangt. Een ander deel, waartoe Ahmadi behoort, wil dat niet en zou proberen Kabamba’s voorzitterschap te voorkomen. „We hopen uit de grond van ons hart dat een nieuw bestuur in staat zal zijn voor verbinding te zorgen en de problemen in de fractie kan oplossen”, schrijft het vertrekkende bestuur. „Als dit zo doorgaat, dan valt BIJ1 echt uitéén. En zijn we als samenleving nog verder terug bij af.” Het Amsterdamse bestuur verwijt het landelijke bestuur bemoeienis met de strijd om het fractievoorzitterschap. In de mail schrijven de bestuursleden dat de partijtop „op ondemocratische wijze geprobeerd heeft om lokale besluitvormingsprocessen te beïnvloeden”. Zij zouden een nieuwe fractievoorzitter, Dinah Bons, naar voren hebben geschoven, terwijl de Amsterdamse afdeling vindt dat ze „in principe” zelf mag kiezen. Bovendien was Bons niet beëdigd als Amsterdams raadslid.||https://www.nrc.nl//nieuws/2022/09/13/bestuur-van-amsterdamse-afdeling-bij1-stapt-op-a4141688
2022-09-13||Opinie | De Britse monarchie bestaat bij de gratie van Netflix||Knokke, 1993. Ik was een puber en bij wijze van vakantiebaantje paste ik op Abel, een jongetje van zes. Het was zomer, warm en klam, iedereen was loom en er leek geen werkelijkheid te bestaan buiten de rechte, zanderige weg van het huis naar het strand die elke dag heen en weer sjokkend met schepjes en parasols werd afgelegd. Geen stad, geen land buiten het Noordzeestrand – en al helemaal geen politiek.  Sarah Meuleman is auteur en journalist. Toch vond die lome zomer een buitengewone gebeurtenis plaats. Ik hoorde het nieuws toen Abel schreeuwend en huilend over de grond rolde in zijn zwembroek. Ik zie zijn kleine lijfje nog schokken vol verdriet en paniek. Toen ik hem rustig vroeg wat er aan de hand was, riep hij wanhopig: „De koning is dood!” Hij keek me aan alsof alles nu voorgoed verloren was. Koning Boudewijn van België was niet meer. Belangrijk nieuws voor grote mensen, maar een volslagen catastrofe voor een jongetje van zes. Afgelopen week zag ik een echo van Abels verdriet in de ogen van de Britten die rouwden om hun Queen Elizabeth. Het anders zo ingetogen volk liet de emoties vrij. Er wordt gerouwd om het einde van een Brits tijdperk, maar het verdriet gaat verder, persoonlijker. Zijn de emoties proportioneel of lijden de Britten aan een tijdelijke vlaag van, maatschappelijk gerationaliseerde, verstandsverbijstering rond het overlijden van een vrouw wier macht en betekenis royaal wordt overschat? Treuren ze om feit of fictie?  De monarchie vervult al lang niet meer de politieke functie van weleer. Haar macht is geslonken, haar taken zijn ceremonieel. Hierdoor is er een discrepantie ontstaan tussen de nieuwe irrelevantie van de monarchie en het larger-than-life imago dat haar nog steeds wordt toegedicht. Een imago dat in onze kindersprookjes al uitgebreid wordt opgetuigd. Maar het koningshuis vandaag is niet meer het huis uit de sprookjes. Was de monarchie een paleis, dan waren alle meubels nu lang weg, de muren gesloopt, deuren en trappen verwijderd; alleen de gevel stond nog overeind. De monarchie anno 2022 is een pui. In haar façade schuilt haar laatste kracht en die moet aantrekkelijk zijn. Hoewel koninklijke families het openlijk vervloeken, heeft de monarchie de kranten, tabloids, documentaires en series nodig om nog enigszins relevant te blijven. Niet haar maatschappelijke functie of politieke invloed, maar haar representatie in de media legitimeert haar bestaan. Geen beter voorbeeld dan koningin Elizabeth. Hoe denken we de koningin dan zo goed te kennen? Door The Crown natuurlijk Zonder twijfel was koningin Elizabeth II een uitzonderlijk monarch. Ze regeerde zeven decennia, was zeer geliefd en toegewijd: twee dagen voor haar dood beëdigde ze nog de nieuwe Britse premier en dat is geheel in lijn met hoe we haar ‘kennen’. Koningin Elizabeth zou leven voor haar werk. Verstandig, gedreven, maar altijd gebukt onder het enorme juk dat door de troonafstand van haar oom op haar schouders terecht was gekomen. Om die vrouw rouwen en huilen we. Maar hoe kennen we haar eigenlijk? De monarch gaf nooit diepte-interviews en liet zich zelden uit over politieke kwesties. Er valt weinig af te leiden uit haar officiële optredens en in de jaarlijkse kersttoespraak zat nooit een ontboezeming.  Hoe denken we haar dan zo goed te kennen? The Crown, natuurlijk. Die succesvolle, prijswinnende, Netflix-serie die nu al vier seizoenen (vijf vanaf november) het reilen en zeilen van het Britse koningshuis verbeeldt. De serie is een internationale hit en bepaalt in hoge mate hoe er wereldwijd naar het Britse koningshuis en naar ‘Lilibeth’ gekeken wordt. Netflix en het Britse koningshuis: het lijkt een sprookjeshuwelijk. Het volk wil niets liever dan dat de geschiedenis van de monarchie zich ontvouwt als een verhaal. We willen spanning, emotie, opkijken, verguizen, voldoende twists en een vleugje moraal. Eigenlijk willen we dat het narratief van het koningshuis zich als een film aan ons voltrekt. Geen groter geschenk voor koningin Elizabeth dan een kwaliteitsserie als The Crown, zou je denken.  Maar er zit een vlijmscherp randje aan die Crown. Enerzijds kan de huidige monarchie slechts bestaan bij de gratie van de aanhoudende mythe, van een gefictionaliseerde versie van de werkelijkheid; anderzijds zal diezelfde fictionalisering onvermijdelijk, beeld voor beeld, scène voor scène, leiden tot haar ondergang.  Een serie als The Crown geeft de geschiedenis geheel naar eigen inzicht weer. De kostuums en sets zijn ontworpen, de dialogen zijn compleet verzonnen en de verhaallijn is ten dienste van de spanning aangepast. Alles om het levensverhaal van koningin Elizabeth bingewatchwaardig te maken. En dat werd het. Maar The Crown deed veel meer dan een geschiedenis uitbeelden: ze heeft haar overschreven. De broer van wijlen Diana Spencer klaagde in een televisieshow dat Amerikanen de serie tot zich nemen als een lesje geschiedenis. Hij heeft waarschijnlijk gelijk. The Crown laat zien hoe kwetsbaar en volstrekt machteloos de monarchie is wanneer ze wordt gefictionaliseerd. Er is nooit expliciet toestemming gevraagd aan de koninklijke familie, de personen (of beter: personages) waar het verhaal over gaat, staan volkomen buitenspel. Zelfs over het enige wat haar nog restte na het afpellen van de politieke macht: de buitenkant, de pui, heeft de monarchie nauwelijks meer iets te zeggen. Die fictie roept frictie op, een frictie waar eigenlijk geen antwoord op bestaat.  Er zijn twee scenario’s denkbaar: de monarchie erkent dat haar essentie berust op verdichting en laat toe dat haar werkelijkheid schaamteloos door de media wordt overschreven. Ze accepteert dat dit een van haar laatste functies is. Of ze weigert mee te werken, en blaast de pui op. Zoals Harry en Meghan hebben gedaan, die overigens in hun nieuwe bestaan de beeldvorming meteen in eigen handen namen: bij Oprah deden ze een boekje open, prins Harry komt met een autobiografie en het stel sloot een miljoenendeal met, o ironie, Netflix.  Sprookjes bestaan niet. Misschien is de huidige spagaat van de monarchie wel onoplosbaar. Misschien is opstappen de enige uitweg en moet het Britse sprookje eindigen bij koning Charles. Er was eens een koningin die overleed en een land in tranen achterliet. Het eeuwenoude sprookje hield op te bestaan en de rest van de familie? Die leefde nog lang en veel gelukkiger.||https://www.nrc.nl//nieuws/2022/09/13/de-britse-monarchie-bestaat-bij-de-gratie-van-netflix-a4141692
2022-09-13||Voor glimmende gevels gaan toparchitecten naar Makkum||In een hoek van de bescheiden fabriekshal staan vleermuiskraamkasten, aan de andere kant liggen stapels straatstenen met op één lange zijde opgeruwd glazuur in helderblauw: klinkers om parkeerzones mee te begrenzen. Van de ene naar de andere kant van de hal wandelen kan binnen een paar minuten – als de bezoeker niet zou verdwalen tussen alle keramiek die onderweg te zien is. Bij keramiekfabriek Koninklijke Tichelaar in het Friese Makkum, die dit jaar 450 jaar bestaat, is ambachtelijk werk nog steeds belangrijk. De circa veertig werknemers werken, deels met de hand, aan projecten die internationaal toonaangevend zijn in de keramieksector. Tichelaar maakt nog steeds sierkeramiek, zoals melkbekers met ijsprettaferelen en visschalen. Maar de belangrijkste tak van het bedrijf is nu bouwkeramiek.  In 1572 vermeldt een kaart dat in Makkum op de Turfmarkt een  steenfabriek gevestigd is: het begin van Tichelaar.  Ruim een eeuw produceert de fabriek bakstenen en tegeltjes, ‘Makkumer witjes’ van 13 bij 13 centimeter. In 1674 koopt de familie Tichelaar (Fries voor tegelmaker) het bedrijf. Omdat de vraag naar bakstenen daalt, richt het bedrijf zich op aardewerk: beschilderde tegels en schotels.  In 1890 besluit Jan Pieters Tichelaar dat het bedrijf zich gaat richten op sieraardewerk, gegoten in gipsvormen en met de hand beschilderd.  In 1960 krijgt Tichelaar het predicaat Koninklijk. Tussen 2000 en 2010 kiest door de afnemende vraag naar sieraardewerk het bedrijf  ervoor om in samenwerking met kunstenaars ‘hedendaags fijnkeramiek’ te gaan produceren, wat bekende ontwerpen als de Mama Vaas (Roderick Vos) en het Non Contemporary-servies (Hella Jongerius) oplevert. Tichelaar begint gevelbekleding te maken, in allerlei vormen en maten.  Vanaf 2010 maakt  Tichelaar voornamelijk bouwkeramiek.  Bekende ontwerpen met werk van Tichelaar zijn Museum de Fundatie in Zwolle, Museum Arnhem, de Technische Universiteit in Eindhoven, de Pontsteiger in Amsterdam, het Museum for Arts & Design in New York en het Victoria & Albert Museum in Londen.   Eén machine verwerkt hompen roestbruine klei tot een kaarsrechte meterslange plak van ruim een centimeter dik, die halverwege de lopende band in platen van zo’n 30 bij 60 centimeter wordt gesneden: tegels in wording. Verderop staan mallen waarin achtvlakken worden gemaakt die de gevelbekleding van een juwelier in Duitsland gaan vormen. Voorzien van een glanzend glazuur worden de nu nog matte blokken  straks strak in het gelid aan de gevel van de opdrachtgever bevestigd. Daar zullen ze als een eindeloze reeks diamanten schitteren in de zon. Sinds 2021 werkt Tichelaar samen met Studio Rap ook met 3D-printers. Daaruit verschijnen kleilaagje voor kleilaagje ‘geveltegels’ met een golvend reliëf tot ruim tien centimeter hoog. Regelmatig wordt het ontwerp in de computer iets aangepast, zodat de vormen steeds een beetje anders zijn en de uiteindelijke gevelbekleding een levendig beeld van golf en glans zal worden, dat elk moment van de dag het aanzicht van het gebouw verandert. „Doordat het glazuur er straks zijn eigen weg in zoekt, is ieder exemplaar uniek”, vertelt directeur Harm van der Ploeg tijdens een rondleiding over de werkvloer.  Architectenbureaus werken graag met Tichelaar. „We hebben de eeuwenoude kennis van keramiek in huis, maar als een architect iets volledig nieuws wil, gaan we op zoek naar de mogelijkheden die er zijn. We vinden eigenlijk altijd een oplossing.” Zo werden voor de oostelijke vleugel van het Groninger Museum de grootste tegels ooit in het bedrijf gemaakt (1,2 bij 1,2 meter) met behulp van zeefdruktechniek voorzien van het geel-blauw-en-groene vlekkenpatroon.    Maar hoe innovatief ook, veel bezoekers zijn het meest onder de indruk van het handschilderwerk. „We hadden hier laatst nog een delegatie uit Japan. Ook die bleven het langst kijken bij de schilders.” Op dit moment werken die schilders niet aan mokken of borden, maar aan het nieuwbouwproject Huis van Delft. Tichelaar levert voor het appartementencomplex in het centrum van Delft de vlakke buitengeveltegels voorzien van een azuurblauw glazuur met een speciaal ontwikkelde metalige glans. Daarnaast krijgt het gebouw drie publieke ruimtes met een kunstwerk rond de Delftse geschiedenis, gemaakt door Job Smeets van Studio Job. Dat bestaat uit 120.000 Makkumer witjes, die in het atelier  met de hand worden beschilderd naar het ontwerp van Smeets. Hoofdkleur: Delfts blauw.  Kunstwerk van Studio Job voor het Huis van Delft in wording in het schildersatelier van Tichelaar. Foto Catrinus van der Veen
 Maar Studio Job zou Studio Job niet zijn als er geen details en grapjes in het kunstwerk zitten in allerlei andere kleuren. In het schildersatelier van Tichelaar zijn de tinten nog pastel, als de tegeltjes straks door de oven zijn gegaan zal helder het ontwerp voor het voetlicht komen, variërend van portretten van beroemde Delftenaren als Willem van Oranje en Antoni van Leeuwenhoek tot insecten, rozen en zelfs een ruimteschip.  Huis van Delft wordt zo duurzaam mogelijk gebouwd. Is keramiek duurzaam? Ja, stelt Van der Ploeg: „De duurzaamheid zit hem erin dat het materiaal lang meegaat, ook doordat keramieken gevels altijd mooi worden gevonden.” Dat kan de levensduur van een gebouw ten goede komen. Bovendien is keramiek onderhoudsvriendelijk: het is een hard materiaal met gladde toplaag, die niet snel vuil wordt. De productieprocessen zouden in Makkum nog wel duurzamer kunnen, daarvan is Van der Ploeg zich bewust. Het bedrijf werkt met zowel elektrische als gasgestookte ovens. Tichelaar is er nog niet over uit hoe zich dat in de toekomst gaat ontwikkelen. „Het is ook de vraag welke kant het op moet. Moeten we volledig elektrificeren, moeten we naar waterstof?”  Van der Ploeg „mist richting vanuit de overheid” wat dat betreft. Overstappen naar volledig elektrisch heeft niet zijn voorkeur, ook omdat in sommige gevallen keramiek bakken in een gasoven een ander resultaat geeft dan in een elektrische. „Een elektrische oven verwarmt statisch, in een gasoven heb je luchtwervelingen. Ik denk dat biogas een oplossing kan zijn, dan blijft het proces met de gasovens min of meer hetzelfde, en biogas is verkrijgbaar in de regio.” Intussen wordt gepuzzeld hoe reststromen als afgekeurd of gebroken materiaal kunnen worden opgewaardeerd, en heeft het bedrijf een nieuw concept voor herbruikbare gevelplaten ontwikkeld, ‘Skinz’: vlakke platen die met een speciaal ophangsysteem aan een gevel worden bevestigd. Bij eventuele sloop van het pand kunnen de platen volledig worden hergebruikt. Even verderop, in het oude fabrieksgebouw van Tichelaar in het centrum van Makkum, houden drie duo’s ontwerpers zich ook bezig met duurzaamheid en milieu. Ze zijn hiervoor uitgenodigd door de Stichting Frysk Tichelwurk, die voor het jubileum een kleine tentoonstelling en open atelier hebben ingericht.  Lotte Dekker en Gieke van Lon van designstudio Humade werken vanuit de vraag waar de grondstoffen voor keramiek vandaan komen. Tichelaar gebruikt klei uit onder andere Duitsland. Humade ging op zoek naar een alternatief dichterbij, en stuitte op baggerslib uit de Waddenzee. Voor de vaargeul naar de Eemshaven en voor behoud van biodiversiteit in de Eems-Dollard worden jaarlijks miljoenen tonnen slib weggebaggerd. Dekker en Van Lon ontdekten dat dit slib met de juiste bewerking kan worden gebruikt om keramiek mee te maken. Opmerkelijke bijvangst: het baggerslib is na één ronde in de oven al zo hard, dat een tweede stook kan worden overgeslagen. „Dat is zeker met de huidige gasprijs  interessant”, vertelt Van Lon. De twee werken nu samen met Tichelaar aan de ontwikkeling van dit  slibkeramiek. Iris de Kievith en Annemarie Piscaer, die samen ontwerpersduo Lab Air vormen, proberen met het servies ‘Smogware’ de bewustwording rond luchtkwaliteit te verhogen. „In Rotterdam overlijden inwoners gemiddeld 1,5 jaar eerder door de hoeveelheid fijnstof in de lucht dan wanneer er geen vervuiling zou zijn”, zegt De Kievith.  Het servies ‘Smogware’ wil bewustwording rond luchtkwaliteit verhogen: gitzwarte kommetjes uit Wijk aan Zee Het abstracte begrip 1 gram fijnstof in je longen in tien jaar tijd wordt inzichtelijk gemaakt met het servies: Piscaer laat vijf kommetjes zien die in steeds diepere tinten oker tonen wat zich in de longen van een Rotterdammer van 10, 25, 45, 65 en 85 jaar ophoopt. Is het ‘kinderkommetje’ vuilig wit, het ‘bejaarde’ exemplaar is zwart. Stalen van slibkeramiek van Humade in het open atelier. Foto Catrinus van der Veen Ronduit griezelig wordt het als Piscaer nog drie kommetjes toevoegt: het eerste heeft dezelfde kleur als de longen van de 45-jarige Rotterdammer, het tweede is bordeauxrood, het derde diepmatzwart: dit is wat 10, 25 en 45 jaar aan fijnstof vermengd met ijzerdeeltjes oplevert bij Wijk aan Zee. De Kievith wil benadrukken dat Lab Air niet met een beschuldigende vinger naar Tata Steel wil wijzen. „Wij  gebruiken als consumenten immers allemaal staal. Het gaat erom die abstracte fijnstofcijfers in beeld te brengen. Maar, ja, wij walgen ook van ons project.”  Studio Kirstie van Noort & Studio Lotte de Raadt onderzoeken samen de mogelijkheden van ijzerwater, een afvalproduct van de productie van drinkwater. Verwerkt in klei of als glazuur blijkt dat een rozerode kleuring te geven. Bovendien, vertelt De Raadt: „IJzerwater werkt smeltpuntverlagend, waardoor de ovens minder heet hoeven te worden gestookt.” De twee werken samen met Tichelaar om ijzerwater ook toe te passen bij de productie van de Skinz-gevelplaten. Brabant Water, het drinkwaterbedrijf waar Van Noort en De Raadt hun onderzoek begonnen, heeft inmiddels 10.000 tegeltjes besteld gekleurd met ijzerwater, voor het nieuwe pompstation in Eindhoven. Tichelaar gaat de tegels maken. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/voor-glimmende-gevels-gaan-toparchitecten-naar-makkum-2-a4141691
2022-09-13||Ministerie: partijen moeten opnieuw om tafel voor zorgakkoord||Betrokken partijen moeten opnieuw om tafel om tot overeenstemming te komen over het Integraal Zorgakkoord. Het ministerie van Volksgezondheid, Welzijn en Sport (VWS) dringt dinsdag in een oproep aan op nieuwe gesprekken. Dat meldt de beroepsvereniging voor verpleegkundigen en verzorgenden V&VN. Het ministerie was nog niet bereikbaar voor commentaar.  Aanvankelijk zouden de zorgorganisaties het akkoord deze week tekenen, maar verschillende partijen zien daar vooralsnog van af. De koepel voor cliënten- en familieorganisaties van de ggz uitte kritiek op het akkoord omdat dat volgens de organisatie zal tornen aan de vrije artsenkeuze. In totaal zaten meer dan tien partijen aan tafel bij minister Ernst Kuipers (D66). Begin deze maand kwam het conceptakkoord al naar buiten. Daaruit bleek onder meer dat mensen vaker zelf aan de slag moeten, door bijvoorbeeld online te zoeken naar antwoorden in plaats van een bezoek aan de huisarts. Ook zal de zorg waarschijnlijk duurder worden en moeten sommigen verder reizen. De afspraken zijn volgens Kuipers nodig om de zorgkosten te kunnen bedwingen. ||https://www.nrc.nl//nieuws/2022/09/13/ministerie-partijen-moeten-opnieuw-om-tafel-voor-zorgakkoord-a4141687
2022-09-13||Opinie | Alles moet anders om het klimaat te redden, ook de klimaatwetenschap||De afgelopen zomer heeft voelbaar gemaakt wat wetenschappers al langer zeggen: dat klimaatverandering merkbaar is begonnen, en dat er niet mee te spotten valt. In Nederland zuchtten we onder hitte, droogte en lage rivierstanden.  In Zuid-Europa brandden grote stukken bos af en moesten gebieden op waterrantsoen. En in Pakistan stierven meer dan duizend vrouwen, mannen en kinderen, en verloren tientallen miljoenen mensen huis en haard, door enorme overstromingen. Al die afzonderlijke gebeurtenissen zouden nog toeval kunnen zijn, maar gezamenlijk vormen ze een patroon: klimaatverandering is aan de gang, het komt door de menselijke uitstoot van broeikasgassen, en hoe hoger de temperatuurstijging, des te groter de ellende.  Heleen de Coninck is hoogleraar socio-technische innovatie en klimaatverandering aan de Technische Universiteit Eindhoven, waar ze vrijdag haar oratie hield, en hoofddocent bij de Radboud Universiteit. Ze was voorzitter van de NWO/KNAW klimaattaskforce en hoofdauteur van diverse IPCC rapporten.   Willen we erger voorkomen, dan moeten de broeikasgasemissies zo snel mogelijk niet alleen naar beneden, maar naar netto nul. Nul emissies is een andere opgave dan emissiereductie: we moeten kijken naar wat leidt tot die hardnekkige emissies, en die onderdelen zoveel mogelijk elimineren. Dat omvat bijvoorbeeld gedrag van individuen, en wat we waarderen in het leven, maar ook gedrag van beleidsmakers. Het omvat de innovatie die we stimuleren, wetgeving en beleid, infrastructuur en stedelijke inrichting, en de prikkels die van de aandelenmarkt en de banken uitgaan. Als we onze systemen niet veranderen, blijft emissiereductie tegen de stroom in zwemmen.  Het regeerakkoord onderkent de noodzaak van nul emissies inmiddels. Klimaatneutraliteit in 2050, oftewel netto nul broeikasgasuitstoot, is vastgelegd in de Europese Klimaatwet, waar ook Nederland voor heeft getekend. Wat weinig mensen zich realiseren is dat klimaatneutraliteit in 2050 impliceert dat we niet-vermijdbare emissies (van bijvoorbeeld veeteelt en luchtvaart) compenseren door broeikasgassen die al in de lucht aanwezig zijn vast te leggen. En het gevolg daarvan is dat we nog vóór het bereiken van klimaatneutraliteit al CO2-neutraal moeten zijn. Klimaatneutraal in 2050 betekent ergens tussen 2040 en 2045 CO2-neutraal. Dat is dus al over twintig jaar. Hoewel de klimaatbeleidsbrief van minister Jetten (Klimaat en Energie, D66) van vlak voor de zomer de noodzaak tot systeemverandering onderkent, is het Nederlandse beleid nauwelijks gericht op CO2-neutraliteit. Ook andere actoren – zoals bedrijven, banken en gemeenten – zijn er niet erg mee bezig. Natuurlijk moeten beleidmakers ook andere, soms acute problemen het hoofd bieden, van huisvesting tot stikstof en van een sneller veranderend klimaat tot de opvang van vluchtelingen. Die crises vergen op hun beurt ook systemische maatregelen, maar dan is het alleen maar verstandig als dat gebeurt indachtig de noodzaak van CO2-neutraliteit. Voor systeemverandering zouden partijen niet alleen moeten kijken naar lijsten van maatregelen die vooral proberen nieuwe technologie geïmplementeerd te krijgen, maar ook naar verandering van gedrag, van financiële systemen, van opleidingen en herscholing, en van samenwerking en aansturing van die transities. Het hele register moet open. Bij de actoren die nu moeten handelen, worden kennisinstellingen vaak niet genoemd Dat zegt de wetenschap, onder meer in IPCC-rapporten. Daarom is het vreemd dat bij de actoren die nu moeten handelen uitgerekend kennisinstellingen vaak niet worden genoemd. De gedachte is dat zij al goed bezig zijn: wetenschappers leveren informatie en worden geprezen om hun bijdrage aan bewustwording. Maar functioneren onderzoek en hoger onderwijs eigenlijk wel optimaal voor een systeemtransitie?  Kennisinstellingen herbergen bruikbare kennis en vaardigheden waar systeemtransities van kunnen profiteren, maar waarover de samenleving vaak niet kan beschikken, zelfs als onderzoek wordt gedaan met gemeenschapsgeld én met een expliciet maatschappelijk doel. Onderzoekers, vooral aan universiteiten, worden afgerekend op hun ‘wetenschappelijke productiviteit’, waardoor ze vaak meer bezig zijn met het volgende artikel of congres dan met het helpen van bedrijven of overheden. De werkdruk is hoog, onder meer omdat het schrijven van een onderzoeksvoorstel, wat zeer tijdrovend is, leidt tot moordende concurrentie. Van onderzoeksvoorstellen over klimaatverandering wordt maar een klein deel gehonoreerd. Krijgt een onderzoeker het onderzoeksproject, dan bereiken de resultaten vooral andere wetenschappers, in plaats van degenen die met de resultaten aan de slag moeten. Als hamsters rennen onderzoekers door hun tredmolen, terwijl de wereld in brand staat.  Wat te doen? In opdracht van NWO en KNAW heeft een taskforce van wetenschappers van allerlei pluimage een voorstel voor een Klimaatonderzoek Initiatief Nederland (KIN) ontwikkeld, waarbij kennisinstellingen, in samenwerking met maatschappelijke partijen, een impact- en missiegedreven programma uitvoeren, zonder de genoemde competitie maar uiteraard wel met scherpe kwaliteitscontrole.  De wetenschappelijke wereld kan niet aan de zijlijn blijven staan en moet zelf ook veranderen – ernst en urgentie van het klimaatprobleem nopen daartoe. Het KIN, dat steun heeft van KNAW en NWO, kan een waardevolle bijdrage leveren aan het versnellen van systeemtransities, maar dat kan niet uit de huidige begrotingen van kennisinstellingen. Er moet dus geld bij.  Als de betrokken ministeries de systeemtransities serieus nemen, laten we dan een afspraak maken. In ruil voor voldoende additionele financiering, belooft het KIN dat het onderzoek naar systeemtransities centraal stelt en daarbij nauw samen- en meewerkt met maatschappelijke actoren, inclusief het ministerie van Economische Zaken en Klimaat. Zodat we de systeemveranderingen daadwerkelijk kunnen realiseren, en hopelijk nog op tijd. ||https://www.nrc.nl//nieuws/2022/09/13/klimaatwetenschap-moet-relevanter-worden-a4141689
2022-09-13||Filmregisseur Jean-Luc Godard (91) overleden||De Frans-Zwitserse filmmaker Jean-Luc Godard is dinsdag op 91-jarige leeftijd overleden in zijn woonplaats Rolle, aan het Meer van Genève. Dat heeft zijn partner, Anne-Marie Mieville, laten weten aan het Zwitserse persbureau ATS. Het enfant terrible van de Franse nouvelle vague-cinema heeft met zijn uitgebreide oeuvre een enorme invloed gehad op hoe de filmkunst zich sinds de Tweede Wereldoorlog ontwikkelde. De in Parijs als zoon van een Zwitserse arts en erfgenaam van een Franse bankiersfamilie geboren Godard begon zijn carrière begin jaren vijftig als filmcriticus, onder meer voor het prestigieuze filmblad Cahiers du Cinema. In die rol had hij een grote invloed op de (her)waardering van de Amerikaanse cinema en regisseurs Alfred Hitchcock en Howard Hawks, die Godard inspireerden voor zijn eigen experimentele cinema.  Godard debuteerde in 1960 als regisseur met À bout de souffle, een gangsterfilm waarin hoofdrolspeler Jean-Paul Belmondo zijn held Humphrey Bogart imiteert. Godard introduceerde verschillende technieken die vandaag de dag nog altijd worden gebruikt, zoals jump cuts, handcamerawerk, en geïmproviseerde dialogen. In de jaren zestig volgden films als Vivre sa vie (1962), waarin hij voor het eerst samenwerkte met zijn latere echtgenote Anna Karina, en Le petit soldat (1963), een van de eerste Franse films die zich verhield tot de Algerijnse Onafhankelijkheidsoorlog.  Godard liet zich, naarmate zijn carrière vorderde, via zijn films steeds vaker politiek uit. Zo maakte hij in 1967 het anti-oorlogspamflet Loin du Vietnam. Hij toonde zich in Ici et ailleurs (1976) pleitbezorger van de Palestijnse zaak. In verschillende films kwam zijn sympathie voor het socialisme naar voren en hij was kritisch op Hollywood. In Éloge de l’amour uit 2001 onderzocht hij hoe het Amerikaanse narratief over de liefde ons denken over liefde heeft vervormd. In december 2007 werd Godard door de European Film Academy geëerd met een Lifetime Achievement Award. Drie jaar later kreeg hij ook een ere-Oscar voor zijn oeuvre. Hij nam de prijs niet in ontvangst. „Ik heb geen visum voor de VS en wil er ook geen aanvragen. Bovendien wil ik niet zo lang vliegen,” zei hij destijds. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/13/filmregisseur-jean-luc-godard-91-overleden-a4141683
2022-09-13||Actrice Ahlaam Teghadouini (Sihame): ‘Meestal zie je alleen mannen  wraak nemen. We dachten: wij gaan terugslaan’||Op televisie trekt Sihame slechts 120.000 kijkers, maar op streamingdienst NPO Plus ging de nieuwe Nederlandse misdaadserie in de eerste week voorbij de één miljoen views. En dan zijn de illegaal verspreide kopieën op sociale media TikTok en Telegram niet meegerekend. Niet vreemd, Sihame is op een jong en divers publiek gericht, en dat kijkt meer online video dan reguliere televisie. De intelligente scholiere Sihame is slachtoffer van een bende jonge mannen die meisjes tot seks verleiden, om vervolgens de heimelijk opgenomen beelden daarvan online te zetten op hun Telegramaccount Kechs Deluxe, met naam, adres en telefoonnummer. Exposen en online slutshaming dus. Sihame wordt na het exposen door de buurt vogelvrij verklaard. Iedereen kan haar uitschelden en geweld aandoen. Maar ze laat het er niet bij, en begint aan een bloedige vergelding. De serie wordt gedragen door de hoofdrolspeler Ahlaam Teghadouini. Sihame is een stoere, gevaarlijke kickbokser, maar Teghadouini laat vooral haar zachtaardig en breekbare kant zien, waardoor niet de wraakzucht, maar de pijn daarachter je bijblijft. De actrice had dit zelf bedacht: „Ik heb voor de auditie twee takes opgestuurd: in de eerste take speel ik haar hard, en laat ze weinig van haar emoties zien. In de andere maak ik haar juist zacht en kwetsbaar. Ik dacht: ze is jong, achttien, en beschadigd. Dat moet je wel meekrijgen als kijker, anders zie je alleen maar een moordenaar.” Exposen wordt ook wel wraakporno genoemd, hoewel het doorgaans niet om wraak gaat, maar om geld verdienen, vermengd met wellust, vrouwenhaat, en een hypocriete seksuele moraal. De mannen noemen de gefilmde vrouwen kechs (sletten, hoeren) die minderwaardig zijn en straf verdienen. Door deze schandpaalpraktijk worden vrouwen gepest, buitengesloten, ze lijden psychische schade, plegen soms zelfs zelfmoord. Sihame kiest de weg van de vergelding. Die wraakscènes brengen de kijker in een vreemde positie: het geweld tegen de daders is heel bevredigend. En je hoopt dat Sihame slaagt in haar expeditie. Net goed! Een soort omgekeerde wraakporno eigenlijk. Teghadouini: „Die geweldsscènes zijn schokkend om te zien maar ontzettend leuk om te spelen. Juist omdat je dat soort dingen in het dagelijks leven nooit doet. We kregen begeleiding van een stuntteam. Dan kreeg ik uitgelegd hoe ik een hoofd moest optrekken als ik een keel doorsneed. Als we vechten lijkt elke slag of trap – bonk – raak, maar in werkelijkheid zat er steeds zeker twintig centimeter tussen.” De 25-jarige actrice is geboren in Gouda, maar woont sinds haar achtste in Brussel. Ze speelde in twee Vlaamse series, Hoodie (Ketnet) en Grond (Netflix). Ze heeft geen ervaring met exposing in haar directe omgeving. „Ik kan me van school wel herinneren dat onder de jongens een foto van een meisje rondging. Dat meisje was na een week van school af. Maar net als iedere vrouw heb ik ervaring met seksuele intimidatie en shaming. Verder ben ik op de lagere school gepest, omdat ik krullend haar had, en mollig was. Daardoor werd ik een boos kindje, ik maakte veel ruzie. Ik was gesloten, vond het moeilijk om mensen toe te laten. Dus dat herken ik wel in Sihame.” De dreiging en het geweld trekken de meeste aandacht, maar de serie bevat ook mooie karaktertekeningen, en pakt goed de sfeer van het harde leven in een arme Haags-Marokkaanse wijk. Franse en Nederlandse hiphop in de soundtrack, dialogen in straattaal.  De serie is bedacht door Achmed Akkabi, bekend van Mocro Maffia. Die Videolandserie betekent veel voor de doorbraak van personen van kleur in de seriewereld – niet alleen als acteurs, maar ook als schrijvers en regisseurs. Ook Sihame geeft ruim baan aan nieuw talent. De uitvoering liet Akkabi grotendeels aan vrouwen over – ook een ondervertegenwoordigde groep in de Nederlandse serieproductie. Hoofdschrijver Leila Sahir en regisseurs Shamira Raphaëla en Lisette Donkersloot maken hier hun seriedebuut.  Teghadouini: „Meestal zie je in films alleen mannen die wraak nemen, en dat vindt iedereen dan cool. Vrouwen zie je alleen in de slachtofferrol, ze keren zich in zichzelf, worden bang voor mannen, kunnen geen relaties onderhouden. We dachten: wij gaan terugslaan. Om aan de slachtoffers te laten zien dat ze niet alleen staan. Exposing is een groot, onderbelicht probleem, waar weinig over wordt gepraat. Veel vrouwen raken geïsoleerd, denken dat ze het alleen moeten oplossen. Ik kreeg op Instagram veel reacties van vrouwen die zijn geëxposed, die schreven hoe lekker het was om in Sihame te zien hoe die gastjes worden aangepakt.”  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/13/actrice-ahlaam-teghadouini-sihame-meestal-zie-je-alleen-mannen-wraak-nemen-we-dachten-wij-gaan-terugslaan-a4141684
2022-09-13||Rechtspraak maakt excuses voor dwaling in Rosmalense &#8216;flatmoord&#8217;-zaak||De rechtspraak heeft dinsdag schriftelijk excuses gemaakt aan Rob B., die veertien jaar onterecht vastzat vanwege een gerechtelijke dwaling. De man werd veroordeeld voor doodslag op zijn vriendin in haar flat in Rosmalen in 2000. „Wat uw cliënt is overkomen, is verschrikkelijk”, staat in de brief, die NRC ook in handen kreeg na berichtgeving door de Volkskrant. „Het is niet voor te stellen hoe groot het leed is om na een groot persoonlijk verlies hiervoor onterecht verantwoordelijk te worden gehouden.”  De brief is ondertekend door de president van de rechtbank Oost-Brabant en de president van het gerechtshof in Den Bosch, de instellingen die Rob B. in respectievelijk 2004 en 2007 ten onrechte veroordeelden. De toen 37-jarige Regie van den Hoogen overleed in april 2000 na het doorsnijden van haar eigen hals. De politie verdacht haar vriend, Rob B., ervan haar de keel te hebben doorgesneden. Dat oordeel was vooral gestoeld op rapporten van twee onderzoekers, Selma Schieveld en Richard Eikelenboom, waarin onder meer stond dat de bloedspatten zouden wijzen op moord, geen zelfmoord.  Vorige week oordeelde het Hof in Arnhem-Leeuwarden dat de rapporten van Schieveld en Eikelenboom geen bewijs leveren voor de conclusie dat B. betrokken was bij de dood van zijn vriendin. Het spijt de rechtbankpresidenten dat B. „zo lang onterecht zijn vrijheid is ontnomen”, schrijven de rechtbankpresidenten. „Wij staan open voor een gesprek met hem en u als zijn raadsman mocht daar behoefte aan zijn.”  De advocaat van B. Pieter van der Kruijs zegt dat hij nog niet met zijn cliënt heeft besproken of hij zo’n gesprek wil aangaan. Wel is zijn cliënt „blij met de brief”, zegt Van der Kruijs. „Het is toch een vorm van erkenning.”  Het Openbaar Ministerie bood vorige week al excuses aan, kort nadat de rechter de veroordeling van 2007 ongedaan had gemaakt. „Het OM betreurt het enorme leed dat Rob B. en zijn dierbaren is aangedaan en gaat kritisch kijken naar het verloop van deze zaak. Onder de verantwoordelijkheid van het Openbaar Ministerie zijn fouten gemaakt en daar bieden we onze excuses voor aan”, schreef landelijk hoofdadvocaat-generaal Mariëtte Bode. Persadvocaat-generaal Vincent Smink zei eerder tegen NRC dat „excuses op zijn plaats zijn”. „Hoe we dat doen en wat de consequenties zijn voor een schadevergoeding, zullen we in gesprek met de raadsman bespreken.”  Correctie (13 september 2022): In een eerdere versie van dit artikel werd het gerechtshof van Den Bosch per abuis een hooggerechtshof genoemd. Dat is hierboven aangepast.||https://www.nrc.nl//nieuws/2022/09/13/rechtspraak-maakt-excuses-voor-dwaling-in-zaak-rosmalense-flatmoord-a4141676
2022-09-13||Veelzijdige fotograaf William Klein legde New York vast in rauw, grofkorrelig zwart-wit||Precies op de allerlaatste dag van zijn grote overzichtstentoonstelling in het International Center of Photography in New York, werd maandag het overlijden bekendgemaakt van de Amerikaanse fotograaf William Klein. Klein stierf afgelopen zaterdag op  96-jarige leeftijd in Parijs, de stad waar hij het grootste deel van zijn leven had gewoond. Klein werd bekend met zijn modefoto’s voor Vogue, maar vooral door zijn  rauwe, realistische, grofkorrelige zwart-witbeelden van steden als  Rome, Moskou en Tokio, en met name New York. De levendige  straatfoto’s die hij in zijn geboortestad maakte, behoren tot de canon van de fotografiegeschiedenis; de breed lachende zwarte jongeman die in zijn nette pak door Harlem struint; het straatschoffie met een grimmig gelaat dat een revolver op de lens van de fotograaf richt, waardoor wij als kijker vol in de loop van een geweer kijken. Zijn vriendje, een kop kleiner bijna, zijn gezicht zacht, staat er maar wat onbeholpen bij.  De foto ‘Gun 1’ in de stand van een galerie op een kunstbeurs in Londen in 2010. Klein zag deze foto uit 1954 als een zelfportret.  Foto Suzanne Plunkett / Reuters De titel van de New Yorkse expositie, YES, (die naar aanleiding van Kleins overlijden met een paar dagen verlengd is) reflecteert de enthousiaste en gulzige manier waarop Klein in zijn werk altijd open heeft gestaan voor nieuwe uitdagingen en experimenten. Hij schilderde, tekende, en voor veel van zijn boeken schreef hij zelf de teksten én was hij de vormgever. En behalve als straat- en modefotograaf werd hij bekend als film- en documentairemaker –  hij was assistent van Federico Fellini en maakte 3 films en 27 documentaires over uiteenlopende onderwerpen als mode, sport, muziek, dans en opera, maar ook over de Amerikaanse protestbeweging en de Vietnam-oorlog. Zijn bekendste: de documentaire Muhammad Ali, the Greatest, uit 1969.  William Klein werd in 1926 in New York geboren als zoon van Europese immigranten, vlakbij Harlem, waar hij door de straten schuimde nadat de kledingzaak van zijn vader op de fles was gegaan. In de jaren na de Tweede Wereldoorlog sloot hij zich aan bij de geallieerde strijdkrachten in Europa, na het beëindigen van zijn dienst in 1948 vestigde hij zich in Parijs, waar hij studeerde bij de Franse schilder Fernand Léger. Ook begon hij met fotograferen. Later ontmoette hij Alexander Liberman, de legendarische art director van het Amerikaanse tijdschrift Vogue, waar Klein naam zou maken met zijn modefotografie.   De foto’s ‘Smoke and Veil’ en ‘Anouk Animee’ tijdens een expositie in Madrid in 2008.  Foto Susana Vera/Reuters Ondanks het spraakmakende portfolio dat hij daar opbouwde – Klein bleef decennialang een van de toonaangevende modefotografen voor het magazine – kennen veel fotografieliefhebbers hem vooral dankzij zijn straatfotografie, en dan met name het werk dat hij eind jaren 50, begin jaren 60 zou maken.   Zijn fotoboeken over de vier wereldsteden, Rome (1959), Moscow (1964), en Tokyo (1964) en  New York (1956) worden nog steeds als baanbrekend, gezien, vooral die laatste.  In de jaren dat Amerika zichhet liefst profileerde met optimistische beelden van The American Dream, liet Klein een andere kant zien. Net als Robert Frank twee jaar later zou doen met zijn fotoboek The Americans, hield hij het land een spiegel voor met zijn wervelende straatbeelden en een bruuske lay-out – scheve composities, onscherpte, mensen die maar gedeeltelijk met hun gezicht in beeld waren. Iets waar ze in de Verenigde Staten overigens helemaal geen trek in hadden: Klein publiceerde zijn boek uiteindelijk in 1956 in Frankrijk, Amerikaanse uitgevers wilden er hun handen liever niet aan branden. William Klein dompelde de kijker onder in het stadsleven, waarbij hij zich nooit opstelde als  fly on the wall, maar altijd de interactie aanging. De Russische vrouw in bikini lacht hem in een park in Moskou uitnodigend toe. De jongetjes – hoe oud zullen ze zijn, 10, 12? – in  Gun 1, New York (1954) kruipen bijna zijn lens in. Over dat beeld vertelde Klein in interviews vaak dat het eigenlijk een zelfportret was. Hij was beide jongens. Degene die agressief de revolver naar de fotograaf richt: Klein het boze Amerikaanse straatjongetje. Die  met het zachte gezicht: Klein de gevoelige en intelligente jongeman die zich in Parijs zal onderdompelen in de kunsten. Beide karakters hebben zijn leven lang zijn oeuvre bepaald. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/13/veelzijdige-fotograaf-william-klein-legde-zijn-geboortestad-new-york-vast-in-rauw-grofkorrelig-zwart-wit-a4141681
2022-09-13||Column | Emmy’s gaan een nieuw serietijdperk in||En toen was alles weer bij het oude. Tijdens de 74ste editie van de Emmy Awards gingen de meeste prijzen naar de partij die in het moderne tv-tijdperk bijna altijd wint: HBO. De kwaliteitszender met een eigen  streamingdienst (HBO Max) won 38 Emmy’s, veel meer dan de 26 voor  concurrent Netflix. De meeste beeldjes (10) gingen naar de heerlijke HBO-miniserie The White Lotus  en de belangrijkste prijs, die voor beste dramaserie, ging voor een tweede keer naar Succession, ook van HBO, en één van mijn favoriete series van de afgelopen jaren.   Toch hoopte ik stiekem dat het meesterwerk Better Call Saul  eindelijk erkenning zou krijgen. Helaas gingen zowel de serie als de hoofdrolspelers met lege handen naar huis. Misschien mogen ze volgend jaar nog een ererondje doen (de tweede helft van Saul’s slotseizoen kan dan genomineerd worden). Aan de andere kant: ook de legendarische serie The Wire  werd destijds genegeerd door de Emmy’s. Een andere verliezer van de avond was de winnaar in 2021. In dit jaar stootte Netflix voor het eerst HBO van de troon tijdens de uitreiking van belangrijkste Amerikaanse tv-prijzen. Deze keer moest de streamingdienst genoegen nemen met een tweede plek. Dat was niet alles: Netflix werd door presentator en komiek Kenan Thompson een paar keer te grazen genomen. Verwijzend naar de hitserie Squid Game en de dalende abonneecijfers van Netflix  zei hij bijvoorbeeld: „Squid Game gaat over een wedstrijd waar je aan meedoet als je enorme schulden hebt en wanhopig op zoek bent naar geld. Volgend seizoen in de cast: Netflix.” De grappen  zijn een bevestiging van de grote omslag die dit jaar heeft plaatsgevonden: de wittebroodsweken (of -jaren) van de door Netflix ingezette ‘streamingrevolutie’ zijn voorbij. Na een periode waarin alle mediaconglomeraten een eigen dienst opgezet hebben en waarbij de budgetten groter  werden dan ooit, eist de markt nu meer dan enkel groei van het aantal abonnees: de kosten moeten omlaag en er moet winst gemaakt worden.  Ook de eigenaar van Emmy-grootmacht HBO grijpt in. Baas David Zaslav van het fusiebedrijf Warner Bros. Discovery (WBD) hakt sinds zijn aantreden flink in de budgetten van HBO Max. Hij kreeg de reputatie van slechterik, zeker nadat de film  Batgirl  bij het grofvuil werden gezet. De opnames van Batgirl zaten er al op, maar WBD denkt dat het financieel slimmer is om de film helemaal niet uit te brengen. Iets met belastingvoordeel.  Makers vrezen een inperking van de creatieve vrijheid en meer ‘veilige’ keuzes van streamers. Aan de andere kant is het een onvermijdelijke correctie: de manier waarop streamers met miljarden gooiden was niet houdbaar. En beperkingen kunnen resulteren in mooie dingen. Neem The White Lotus. Die serie over de relatie tussen het gefrustreerde personeel van een exclusief Hawaïaans resort en hun verwende gasten zou niet bestaan zonder de coronacrisis. HBO vroeg bedenker Mike White aan het begin van  de pandemie om iets  te maken dat zich grotendeels op één locatie afspeelt en de rest is geschiedenis: zijn tragikomische serie raakte een snaar en werd een onverwacht succes. Het leverde ook  een van de leukste Emmy-moment op: actrice Jennifer Coolidge die op 61-jarige leeftijd haar eerste Emmy won en een dansje deed terwijl ze over de tijdslimiteit van haar overwinningspeech ging.  Thijs Schrik is serierecensent.  LIJST EMMY AWARDS HBO 38 The White Lotus
10 Emmy’s, oa beste miniserie Succession
4 Emmy’s, oa beste serie  Euphoria
6 Emmy’s, oa beste actrice (Zendaya) Hacks
3 Emmy’s, oa beste comedyactrice (Jean Smart)  NETFLIX 26 Squid Game
6 Emmy’s, oa beste acteur (Lee Jung-jae), beste regie (Hwang Dong-hyuk) Stranger Things
5 technische Emmy’s Arcane - League of Legends
3 Emmy’s, oa beste animatie HULU 10 The Dropout
beste actrice in miniserie (Amanda Seyfried) Dopesick
beste acteur in miniserie (Michael Keaton) APPLE+ 9 Ted Lasso
4 Emmy’s, beste comedy, beste regie (MJ Delaney), beste acteur (Jason Sudeikis) DISNEY+ 9 The Beatles - Get Back
5 Emmy’s, oa beste documentaire||https://www.nrc.nl//nieuws/2022/09/13/emmys-gaan-een-nieuw-serietijdperk-in-a4141680
2022-09-13||Gezondheidsraad: de verduurzaming van de zorg schiet niet op||Op deze manier schiet het niet op met de verduurzaming van de zorg. In de sector ontbreekt het aan „draagvlak en urgentiebesef” om meer te doen voor de planeet. De „effecten op het milieu worden nauwelijks meegenomen bij keuzes in de zorg”. Dat schrijft de Gezondheidsraad, een onafhankelijke wetenschappelijke adviesraad, aan het ministerie van Volksgezondheid. Minister Ernst Kuipers (Volksgezondheid, D66) heeft zelf om het advies gevraagd. Volgens de Gezondheidsraad moet iedereen aan het werk voor meer duurzaamheid. Zo moet de minister dit vastleggen in beleidsagenda’s en wetten, bijvoorbeeld door het als expliciet onderdeel van goede zorg op te nemen in de Wet kwaliteit, klachten en geschillen zorg. Artsen moeten duurzaamheid meewegen bij het schrijven van medische richtlijnen. En zorgbestuurders zouden het thema een stuk serieuzer moeten oppakken en een visie moeten ontwikkelen op verduurzaming van hun bedrijf. De bevindingen van de Gezondheidsraad zijn opvallend, omdat Volksgezondheid duurzaamheid tot dusver vooral overlaat aan de markt. Het ministerie presenteert woensdag na ruim een half jaar onderhandelen een Integraal Zorgakkoord, waarin duurzaamheid maar een marginale rol heeft. In het akkoord wordt verwezen naar de nieuwe versie van de Green Deal Duurzame Zorg waarover momenteel wordt onderhandeld. Dat akkoord dreigt vrijblijvend te worden, zonder financiële slagkracht of dwingende afspraken op het gebied van verspilling, vertellen bronnen die betrokken zijn bij de onderhandelingen. Hoe vervuilend de zorg precies is, is niet bekend. De enkele studies die er zijn, komen erop uit dat de zorgsector verantwoordelijk zou zijn voor 7 à 8 procent van de nationale CO2-voetafdruk. In 2018 leverde de zorgsector 328 miljoen kilo afval op. Onderzoekers van het Radboudumc in Nijmegen kwamen erachter dat een gemiddelde openhartoperatie van een paar uur 27 kilo afval oplevert. Ondanks de grote hoeveelheid plastics die artsen en verpleegkundigen gebruiken, wordt nog lang niet overal afval gescheiden. Ook gebruiken ziekenhuizen veel energie: het Erasmus MC in Rotterdam verbruikt bijvoorbeeld ongeveer evenveel energie als de gemeente Barendrecht. Vooral op het gebied van circulair werken is de vooruitgang „gering”, ziet de Gezondheidsraad. De afgelopen decennia hebben wegwerpspullen de overhand gekregen in ziekenhuizen. Een simpel voorbeeld zijn handschoenen: zorgverleners dragen die bij handelingen waar dat helemaal niet nodig is. Altijd maar nieuwe handschoenen pakken in plaats van goed de handen reinigen, blijkt zelfs te kunnen leiden tot een groter risico op infecties. Handschoenen zijn bovendien minder onschuldig dan ze lijken.  Ze worden in Azië gemaakt van nitril (synthetisch rubber) en de productie ervan is milieuonvriendelijk. Niet alleen simpele spullen worden verspild, ook met complexe instrumenten wordt niet altijd zuinig omgesprongen. De chirurgische nietmachine bijvoorbeeld, die de traditionele hechtdraad en naald vervangt, wordt vaak weggegooid na eenmalig gebruik. Dit wordt gezien als veiliger, maar ook gemak speelt een rol. Een ander voorbeeld zijn laryngoscopen (apparaten voor inspectie van het strottenhoofd). De Gezondheidsraad ziet dat er goede handleidingen bestaan voor het reinigen van deze machines, maar toch wordt  de wegwerpvariant veel gebruikt. Gommers vindt het een „enorm gemiste kans” dat duurzaamheid geen echt onderdeel is van het Integraal Zorgakkoord Hulpmiddelen voor eenmalig gebruik zijn „standaard” geworden in zorginstellingen, mede vanwege het ruime marktaanbod en de lage prijs, aldus de Gezondheidsraad. „Zorginstellingen hebben hun faciliteiten en logistiek voornamelijk ingericht op afvalverwerking en minder op hergebruik.” Een ander probleem is de kwestie van zogeheten ‘specifiek ziekenhuisafval’. In ziekenhuizen staan afvalbakken voor spullen met een infectierisico. Die worden apart afgevoerd en verbrand. De Gezondheidsraad signaleert dat zorgverleners (voor de zekerheid, of vanuit gemak) veel meer afval in zulke bakken gooien dan nodig is. Daardoor kunnen ook veel spullen zónder infectierisico niet gerecycled worden. Afgelopen jaren zijn op de werkvloer verschillende initiatieven ontstaan tegen verspilling. Die boeken, zij het op kleine schaal, successen. Zo zijn zorgteams begonnen met herbruikbare operatiejassen, en is er een succesvol project om overmatig gebruik van handschoenen terug te dringen. Ook bleek dat stroomverbruik van medische apparaten sterk kan worden teruggedrongen als zorgpersoneel zich ervan bewust  wordt en de apparaten bijvoorbeeld na een procedure in de slaapstand zet, en  na een werkdag helemaal uit. Maar de Gezondheidsraad ziet dat zulke ‘groene’ teams te weinig „draagvlak en urgentiebesef” ervaren bij hun instelling. Diederik Gommers, intensivecarearts in het Erasmus MC, is een van de pleitbezorgers van verduurzaming in de zorg. „Bestuurders komen pas echt in beweging als een afspraak ergens in een akkoord staat”, zegt hij. „Waar we in vastlopen, is dat niemand ons verplicht om iets te doen.” Gommers vindt het dan ook „een enorme gemiste kans” dat duurzaamheid geen echt onderdeel is van het Integraal Zorgakkoord.  Dat vindt ook Cathy van Beek, die begin dit jaar stopte als kwartiermaker duurzame gezondheidszorg bij het ministerie. Ze vertelt dat in 2018 na het tekenen van de Hoofdlijnen Akkoorden (het vorige grote zorgakkoord van het ministerie) met de toenmalig directeur-generaal is besproken dat duurzaamheid  integraal onderdeel zou worden van het volgende Zorgakkoord. Dat is uiteindelijk helemaal niet gebeurd. Pleitbezorgers voor duurzaamheid zoals Van Beek ergeren zich eraan dat er amper financiering is voor de verduurzaming van de zorg. Brancheorganisaties uit de zorg hebben in maart minister Rob Jetten (Klimaat en Energie, D66) tevergeefs opgeroepen de verduurzaming van de zorg met ruim 300 miljoen euro te financieren. Van Beek ziet bij (jonge) zorgprofessionals groeiende bewustwording van duurzaamheid en een enorme behoefte aan actie. Het is hoog tijd, vindt ze, dat ook „alle bestuurders duurzaamheid   verankeren in hun strategie”.||https://www.nrc.nl//nieuws/2022/09/13/gezondheidsraad-2-a4141622
2022-09-13||Voormalig 50Plus-leider Den Haan richt nieuwe partij op||Voormalig 50Plus-leider Liane den Haan richt een nieuwe politieke partij op die de belangen van ouderen wil verdedigen. Dat heeft ze dinsdag bekendgemaakt in een verklaring. Haar initiatief draagt de naam Goud. De partij heeft de ambitie mee te doen aan de Provinciale Statenverkiezingen in maart volgend jaar. Nu bezit de afsplitser van 50Plus één zetel in de Tweede Kamer.  Belangrijkste thema voor de nieuwe partij is het verbeteren van de positie van senioren in Nederland. Een woordvoerder beschrijft Den Haan als „centrum-progressief”. Op sociaal-economisch gebied wil ze een lagere belasting op arbeid invoeren. De belasting voor bedrijven moet wat Den Haan betreft omhoog. Andere standpunten zijn de terugkeer van de basisbeurs voor studenten en het invoeren van een gekozen burgemeester in Nederland. De plannen bevatten nog geen financiële onderbouwing.  Op andere onderwerpen profileert Den Haan zich conservatiever: zo moet klimaatbeleid „haalbaar, uitvoerbaar en betaalbaar” zijn, pleit ze voor bezuinigingen op de Europese Unie en een „evenredige” verdeling van asielzoekers over Nederland, waarbij uitgeprocedeerden zo snel mogelijk terug naar eigen land gaan. Ook zou ontwikkelingshulp moeten bijdragen aan het tegengaan van migratie naar Europa.  Vorig jaar mei besloot Den Haan om uit 50Plus te stappen. Haar vertrek betekende het einde van de partijvertegenwoordiging in de Tweede Kamer na negen jaar. Binnen 50Plus lag Den Haan overhoop met het bestuur over de koers van de partij. Onder meer over het pensioenstelsel werden ze het niet eens.  Jan Nagel, oprichter en partijvoorzitter, noemde de afsplitsing van Den Haan „onfatsoenlijk en de ultieme zetelroof”. Sinds de oprichting van 50Plus heeft de partij al te maken met ruzies, afsplitsingen en royementen.  Den Haan was eerder voorzitter van de ouderenbond ANBO. Ze was lid van de Sociaal-Economische Raad (SER) en directeur van de homorechtenorganisatie COC. Ook was ze gemeenteraadslid in Woerden namens D66 en de PvdA.  ||https://www.nrc.nl//nieuws/2022/09/13/voormalig-50plus-leider-den-haan-richt-nieuwe-partij-op-a4141677
2022-09-13||Inval bij woning Jumbo-topman Van Eerd, mogelijk betrokken bij witwaszaak||De politie heeft dinsdag negen mensen aangehouden op verdenking van het witwassen van grote hoeveelheden geld en btw-fraude. Het Openbaar Ministerie meldt dat er diverse woningen en bedrijven worden doorzocht in verschillende provincies. De politie en de Fiscale Inlichtingen- en Opsporingsdienst (FIOD) hebben dinsdagochtend een inval gedaan in het huis van Jumbo-topman Frits van Eerd in het Brabantse Heeswijk-Dinther, zo melden Omroep Brabant en het Brabants Dagblad.  Het OM wil aan NRC niet bevestigen of de aanhoudingen en doorzoekingen te maken hebben met de inval bij Van Eerd. Verslaggevers van de Brabantse krant en omroep zagen dat er verhuisdozen uit het huis werden gehaald en dat in een auto werd gekeken. Het is niet duidelijk of de familie aanwezig is. Het OM meldt dat alle verdachten voorlopig in beperkingen zitten en dus alleen contact met hun advocaat mogen hebben.  Een 58-jarige man uit de Drentse gemeente Aa en Hunze is aangehouden als hoofdverdachte in de zaak, meldt het OM. Hij wordt gezien als „spin in het web”, de medeverdachten wordt verweten betrokken te zijn „in meer of mindere mate”. Het onderzoek van de FIOD, de politie, het Functioneel Parket en het parket Noord-Nederland, richt zich onder meer op het witwassen via onroerend goedtransacties, autohandel, dubieuze contante stortingen en sponsorcontracten in de motorcross-sport. Van Eerd is autoverzamelaar en is zelf actief in de motorsport. Jumbo heeft sponsordeals in de motor- en autosport, zoals met het team van Formule 1-coureur Max Verstappen. Jumbo schrijft dinsdagmiddag in een persverklaring dat het onderzoek van de FIOD zich niet richt op het bedrijf. „Wel worden er in het kader van het onderzoek vragen gesteld aan Frits van Eerd.” Verder doet de winkelketen geen mededelingen over de gebeurtenissen.||https://www.nrc.nl//nieuws/2022/09/13/inval-bij-woning-jumbo-topman-van-eerd-mogelijk-betrokken-bij-witwaszaak-a4141678
2022-09-13||Ombudsman: jongeren met beperking lopen veel risico op financiële problemen||Jongeren met een beperking lopen veel risico op financiële problemen en dat heeft vooral te maken met de ingewikkelde wetten en regels, concludeert de Nationale Ombudsman Reinier van Zutphen in een rapport dat dinsdag verscheen. De jongeren zeggen dat ze zich gehinderd voelen door de overheid. „Dat is niet eerlijk”, schrijft Van Zutphen, „wetten en regels moeten jongeren helpen, niet in de weg zitten”. De overheid gaat er volgens de ombudsman onterecht vanuit dat jongeren met een beperking financieel zelfstandig kunnen zijn op het moment dat ze achttien worden. De herziening van de Wet arbeidsongeschiktheidsvoorziening jonggehandicapten (Wajong) en de invoering van de Participatiewet in 2015 hebben het voor hen moeilijker gemaakt om hun eigen financiën te regelen – ze ervaren grote administratieve lasten. Ook overheidsorganisaties hebben problemen met het uitvoeren van de ingewikkeldere regels. Jonge mensen met een beperking krijgen minder hulp vanuit hun omgeving dan waar de overheid vanuit gaat.  Daar komt bij dat ze vaak weinig toekomstperspectief hebben en dat werken voor hen door de huidige wetten niet loont: als ze te veel verdienen met werk, wordt hun uitkering vaak zodanig gekort dat ze op hetzelfde of een lager maandbedrag uitkomen. Uit de Monitor Arbeidsparticipatie Arbeidsbeperkten van 2021 bleek dat het UWV in 2019 voor het eerst een afname van het aantal werkende Wajongers registreerde. De ombudsman vraagt de overheid jongeren met een beperking proactief en vóór hun achttiende verjaardag te informeren over hoe zij hun eigen financiën moeten regelen en in betere persoonlijke begeleiding te voorzien. Daarnaast zou de overheid ervoor moeten zorgen dat werken altijd van toegevoegde waarde is, ook in deeltijd, schrijft Van Zutphen. De zelfredzaamheid van deze groep, waar de overheid vanuit gaat, is volgens hem „een illusie”.  ||https://www.nrc.nl//nieuws/2022/09/13/ombudsman-jongeren-met-beperking-lopen-veel-risico-op-financiele-problemen-a4141670
2022-09-13||Oekraïense tegenoffensief vordert, Zelensky claimt herovering 6.000 vierkante kilometer||Oekraïne claimt met het tegenoffensief steeds meer grondgebied terug te veroveren op Rusland. Volgens de Oekraïense president Volodymyr Zelensky heeft het leger van het land inmiddels 6.000 vierkante kilometer in handen; dat gebied was bezet door Rusland. Zelensky stelde maandag in een video op sociale media dat het om grondgebied in het oosten en zuiden van Oekraïne gaat. In het zuiden zouden de Oekraïners terrein winnen in de regio Cherson, vlakbij de Krim - het in 2014 door de Russen geannexeerde schiereiland.  Een woordvoerder van het Oekraïense leger zegt tegen persbureau AFP dat er in het afgelopen etmaal meer dan twintig plaatsen zijn heroverd. Oekraïne strijdt nog met de Russen om de bevrijding in de regio’s Charkov en Donetsk. Een van de steden in Oost-Oekraïne is Izjoem, dat voor de Russische invasie nog 45.000 inwoners telde. Inmiddels zijn daar naar schatting zo’n 10.000 van over. Volgens de voorzitter van het stadsbestuur zijn tijdens de Russische inname zo’n duizend burgers omgekomen.  Begin september lanceerde Oekraïne een tegenoffensief om grondgebied terug in te nemen. De Russen leken daar niet op te rekenen en trokken zich terug uit de oostelijke regio van het land. Het Britse ministerie van Defensie laat dinsdag weten dat de Russische strijdkrachten fors zijn verzwakt rond het gebied van Charkov. De Britten schat in dat het „jaren duurt” om de verloren legercapaciteit opnieuw op te bouwen. ||https://www.nrc.nl//nieuws/2022/09/13/oekraiense-tegenoffensief-vordert-zelensky-claimt-herovering-6-000-vierkante-kilometer-a4141674
2022-09-13||Opnieuw gevechten op de grens tussen Armenië en Azerbeidzjan||Op de grens tussen Armenië en Azerbeidzjan zijn in de nacht van maandag op dinsdag weer gevechten uitgebroken. Volgens internationale persbureaus was er maandag een staakt-het-vuren afgesproken over de betwiste grensregio Nagorno-Karabach, maar dat werd vannacht verbroken. Armenië beweert dat er 49 militairen zijn omgekomen en dat Azerbeidzjaanse strijdkrachten kort na middernacht „intensief” hebben gebombardeerd in de richting van de steden Goris en Sotk. De Armeense premier meldt dinsdagochtend dat de gevechten tussen de twee buurlanden, die al jaren in conflict zijn, nog steeds bezig zijn maar wel zijn afgezwakt.  Het Armeense ministerie van Defensie zegt dat de strijdkrachten van Azerbeidzjan de aanvallen met onder meer drones als eerst hebben uitgevoerd. Het Azerbeidzjaanse ministerie erkent die aanvallen, maar noemt ze „kleinschalig” en zegt dat ze ter verdediging zijn van de landsgrens. Volgens de regering in Bakoe had de Armeense kant de wapenstilstand al eerder op maandag gebroken. Ook meldt Azerbeidzjan dat er dodelijke slachtoffers zijn gevallen door Armeens vuur, al is onduidelijk hoeveel.  Het Armeense ministerie van Defensie heeft dinsdagochtend met bondgenoot Rusland overlegd hoe de „agressie” aan de grens tussen Armenië en Azerbeidzjan beperkt en de situatie gestabiliseerd kan worden, zo meldt het Russische persbureau Interfax. Het Kremlin wil daarbij bemiddelen. De Amerikaanse minister van Buitenlandse Zaken Antony Blinken heeft zijn zorgen geuit over het oplaaiende grensconflict. De VS roept op om „onmiddellijk een einde te maken aan alle militaire vijandelijkheden”, na zorgen over aanvallen „op nederzettingen en civiele infrastructuur in Armenië”. Ook de Europese Raad laat volgens Reuters na een gesprek met de Armeense premier weten dat de „EU klaar is om zich in te spannen om verdere escalatie te voorkomen” en veroordeeld de aanval van Azerbeidzjan op Armeens grondgebied. De Turkse minister van Buitenlandse Zaken, een bondgenoot van Azerbeidzjan, spreekt van „Armeense provocaties” en roept op tot vredesonderhandelingen. Deze zomer zijn de vijandelijkheden tussen de twee landen weer toegenomen. In augustus kwamen drie mensen om in het grensgebied. In 2020 voerden Armenië en Azerbeidzjan zes weken lang oorlog, waarbij duizenden mensen om het leven kwamen. De twee landen tekenden met Rusland een vredesdeal en Azerbeidzjan kreeg de controle terug over een groot deel van Nagorno-Karabach, wat internationaal erkend wordt als Azerbeidzjaans gebied. Rusland zette ruim tweeduizend vredeshandhavers in die toezicht moesten houden op de fragiele wapenstilstand. Sinds de jaren 90 is Nagorno-Karabach vooral bevolkt door Armeense separatisten, met steun van Armenië. ||https://www.nrc.nl//nieuws/2022/09/13/opnieuw-gevechten-op-de-grens-tussen-armenie-en-azerbeidzjan-a4141672
2022-09-13||Eigenen deze buurtwachters zich iets te veel macht toe?||Je zal jong zijn en in Rhoon-Noord wonen. Dat is een wijk in het dorp Rhoon, gelegen in de gemeente Albrandswaard, linksonder Rotterdam. Wil je met je koeltas vol flessen whisky, cola en Smirnoff Ice en je zakken vol wiet een avondje rustig blowen en zuipen met je vrienden aan de oever van de Maas of bij het verlaten winkelcentrum in het dorp, komt zo’n eikel met z’n fluorescerende jassie op z’n scooter je weer lastigvallen. Wat of je daar aan het doen bent en of de avondprogrammering bij het jeugdhonk niet een veel leuker tijdverdrijf voor je is.   Elf jaar geleden begon een ploegje vrijwilligers in Rhoon een buurtpreventieteam. De gemeente en politie kon de overlast en criminaliteit in de wijk niet de baas, en bezorgde burgers sprongen in dat gat. Hans Huijgen was destijds initiatiefnemer, inmiddels is hij de ongeketende burgemeester van het dorp en filmmaker Frans Bromet volgt hem en zijn team in De burgerwacht. Bromet stelt vast dat deze vorm van buurtpreventie wat verder strekt dan een WhatsApp-groepje van  bezorgde buren. Spelen deze vrijwilligers niet te veel agentje?  Surveilleren doen ze vooral in het weekend ’s avonds en ’s nachts, doordeweeks rijden, scooteren en fietsen ze op veelal door de middenstand gedoneerde voertuigen  „steekproefsgewijs” in de wijk. Hun takenpakket bepalen ze zo’n beetje zelf, hun drijfveer houdt het midden tussen bezorgdheid en bemoeienis. Laat aan Bromet maar over om vast te leggen op welk micro-niveau er wordt gehandhaafd. Soms knullig, soms serieus. Geraniums planten in buurt-bloembakken,  lachgaspatronen rapen op de parkeerplaats, maar ook een zoektocht naar een verdacht wit bestelbusje met daarin twee „Marokkaans-achtige types”.   De jeugd is min of meer slachtoffer van die succesvolle preventie. Er wórden minder fietsen gejat, er zijn minder inbraken in het dorp, dus hebben de buurtwachten tijd en aandacht over voor jeugd die weliswaar hangt, maar niet direct voor overlast lijkt te zorgen. In coronatijd, zegt Hans Huijgen, is er   een aandachtsfunctionaris huiselijk geweld aangesteld bij zijn team. „De ellende achter de voordeur komt niet altijd naar buiten.” De buurtwacht stapt de drempel over en verlegt de aandacht  ook naar binnenshuis. Bewonderenswaardige behulpzaamheid of zien we hier burgers die zich ietsje te veel macht toe-eigenen?  Oppermachtig in de wereld van de hypermoderne technologie is een bedrijf in Veldhoven. VPRO’s Tegenlicht kreeg toegang tot de machinekamer van ASML, de ‘clean room’ waar technologen werken aan de „ingewikkeldste machine ter wereld” die niemand anders maken kan. Eén die chips maakt, de kleine zwarte doosjes die het kloppend hart zijn van de  elektronica waarmee we betalen, navigeren, gamen. Bedrijven, landen, de hele wereld wacht op wat er bij ASML  gemaakt wordt en de maker van de film, Kees Brouwer, doet een dappere poging om de directeuren en de techneuten aan hem en   ons te laten uitleggen hóe ze samen bouwen aan iets wat niemand helemaal begrijpt.  We krijgen de opvallend vriendelijke en vrolijke mens achter de techneuten te zien, waardoor Het geheim van ASML  meer wordt dan een rechttoe rechtaan bedrijfsportret. Plagerig legt Brouwer  vast dat de adjunct-CEO, die buiten kantooruren hoogleraar industriële natuurkunde is, zijn koffie nog met een pinpas betaalt en niet weet hoe hij dat precies met z’n telefoon moet doen. Hij onderbreekt bruusk dé CEO die de waarden van z’n bedrijf nog eens wil opsommen („uitdaging, samenwerking, zorg”), en hij hoort een techneut zeggen dat ze vroeger de machines uitzwaaiden als die  de fabriek verlieten. Alle jongens en meisjes die een technische studie overwegen, mbo of wo, moesten maar eens kijken.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/13/eigenen-deze-buurtwachters-zich-iets-te-veel-macht-toe-a4141673
2022-09-13||Gemeenten mogen helft woningen aan eigen inwoners toewijzen||Gemeenten mogen vanaf volgend jaar de helft van de woningen toewijzen aan hun eigen inwoners. Een wijziging in de Huisvestingswet, die minister Hugo de Jonge (Volkshuisvesting, CDA) dinsdag naar de Tweede Kamer heeft gestuurd, moet dat mogelijk maken. Door de wijziging moeten gemeenten ook mensen met een cruciaal beroep voorrang kunnen geven voor een woning.  Gemeenten waren eerder al in staat de helft van de beschikbare woningen toe te wijzen op basis van economische of maatschappelijke binding aan de plek. Hiervan mochten zij maximaal 25 procent toewijzen aan mensen met binding aan de woonplaats. In de nieuwe Huisvestingswet, zoals voorgesteld door het kabinet, geldt dit nu voor de gehele 50 procent. Naast huurwoningen mogen gemeenten straks ook koopwoningen tot 355.000 euro toewijzen op deze grond.  Volgens De Jonge is het voor de „leefbaarheid en vitaliteit” van de regio „cruciaal” dat mensen in hun woonplaats kunnen blijven als ze willen verhuizen. Zowel starters als senioren kunnen vaak geen geschikte woning in hun eigen gemeente vinden, zegt hij. De prijzen van woningen zijn geregeld te hoog doordat mensen van buiten de regio „fors” overbieden. De wetswijziging moet ervoor zorgen dat gemeenten hier meer grip op krijgen. ||https://www.nrc.nl//nieuws/2022/09/13/gemeenten-mogen-helft-woningen-aan-eigen-inwoners-toewijzen-a4141668
2022-09-13||Emmy&#8217;s voor The White Lotus en Squid Game||Bij de Emmy Awards die maandagavond in Los Angeles werden uitgereikt viel vooral de tragikomische dramaserie The White Lotus in de prijzen. De HBO-serie, die een groep rijke Amerikaanse gasten in een Hawaïaans resort volgt, won tien beeldjes, waaronder de prijs voor beste miniserie. De hoofdrolspeler van de Zuid-Koreaanse serie Squid Game Lee Jung-jae was de eerste Aziatische winnaar van een Emmy voor beste acteur in een dramaserie ooit.     Ook Squid Game-regisseur Hwang Dong-hyuk ontving een Emmy voor de serie, waarin aan lager wal geraakte Zuid-Koreanen meedoen aan kinderspellen om een grote geldprijs te winnen. Wie verliest, overleeft het spel niet. De serie verscheen vorig jaar op streamingdienst Netflix en was een grote hit. „Bedankt dat je realistische problemen waar we allemaal mee te maken hebben zo creatief tot leven hebt gebracht op het scherm”, zei hoofdrolspeler Jung-jae tegen zijn regisseur Dong-hyuk. Ook HBO-dramaserie Succession en dramakomedie Ted Lasso wonnen meerdere Emmy’s. Succession, dat gaat over de eigenaren van een mediaconglomeraat die vechten om controle over het bedrijf, won drie beeldjes, waaronder die voor beste dramaserie. Net als vorig jaar won de Apple TV+-serie Ted Lasso, over een Amerikaanse coach die naar Engeland wordt gehaald om daar een sappelende voetbalclub te trainen, de Emmy voor beste komedieserie. Hoofdrolspeler Jason Sudeikis won, eveneens net als vorig jaar, de prijs voor beste acteur in een komedieserie.  Correctie (13 september 2022): In een eerdere versie van dit artikel stond dat The White Lotus te zien is op Netflix, terwijl de serie ontwikkeld is door streamingplatform HBO. Dat is hierboven aangepast. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/13/emmys-voor-the-white-lotus-en-squid-game-a4141667
2022-09-13||Kan de EU de energiecrisis oplossen?|| Europa zoekt koortsachtig naar een manier om de door Poetin aangewakkerde energiecrisis te bestrijden. Aan voorstellen en plannen ontbreekt het niet, vertelt EU-correspondent Clara van de Wiel. Maar terwijl de gevolgen van de torenhoge energieprijzen steeds voelbaarder worden, zijn EU-lidstaten het allerminst eens over de oplossing. Hoe kan Europa deze energiecrisis te lijf gaan? ||https://www.nrc.nl//nieuws/2022/09/13/kan-de-eu-de-energiecrisis-oplossen-a4141666
2022-09-13||Een vader die zijn huis op Airbnb wil zetten||Moeder: „Mijn ex en ik delen de zorg voor onze twee zoons (15 en 12 jaar), de ene week zijn ze bij mij, de week erop bij hem. We wonen dicht bij elkaar en ook tussendoor fietsen de jongens nog weleens heen en weer, bijvoorbeeld om iets op te halen. In de week dat de kinderen bij mij zijn, is mijn ex voor zijn werk elders en staat zijn huis dus leeg. Nu is hij van plan het dan te verhuren via Airbnb. Hij heeft dat ook al aan de jongens verteld en hun gezegd dat ze dan iets kunnen bijverdienen door te helpen met opruimen. De jongste vindt het eigenlijk vervelend dat er iemand in zijn bed gaat slapen en aan zijn speelgoed gaat zitten, maar daar zet hij zich overheen omdat hij er iets mee kan verdienen. Ik vraag me af of het verstandig is om in de toch al precaire situatie met gescheiden ouders (we staan wel  op goede voet met elkaar) één huis een deel van de tijd ontoegankelijk te maken. Voelt dat niet onveilig?” Liesbeth Groenhuijsen: „Deze vader laat indirect weten dat hij geld voor laat gaan. Ik zou beginnen met de kinderen te vragen of ze dit een goed idee vinden en goed naar ze te luisteren. Ieder kind is anders, wat past en wat niet moet per kind gewogen worden. Maar alle kinderen hebben emotionele veiligheid nodig. Een plek die voelt, ruikt en klinkt als thuis speelt daar een belangrijke rol in.  „Iedereen roept dat we van kinderen makkelijk kunnen vragen om in twee huizen te leven, maar we vragen het ze nooit. Een scheiding vraagt al het nodige, heen en weer pendelen ook, daarom moeten we met dat ‘thuis’ extra voorzichtig omspringen. Als de kamers de helft van de tijd niet meer toegankelijk zijn, het kind weet dat een vreemde in zijn bed slaapt en aan zijn spullen komt, kan de continuïteit van dat thuisgevoel in het geding komen. De kans wordt groter dat ze het huis niet meer als thuis ervaren en ze het thuis van moeder gaan verkiezen boven dat bij vader. De relatie, zo zorgvuldig heelgehouden in de jaren daarvoor, kan daardoor alsnog averij oplopen.”  Liesbeth Groenhuijsen is als klinisch pedagoog gespecialiseerd in scheiding. Ze publiceerde onlangs Rechtspraak - Kromspraak. Beslissen over kinderen na scheiding. Zoë Rejaän: „De materiële setting kan belangrijk zijn om je als kind ergens gevoelsmatig thuis te voelen. Daarom zou de vader zijn kinderen er idealiter bij  moeten betrekken: gaan zij akkoord, en zo ja, onder welke voorwaarden? Mag het huis altijd worden verhuurd, of ook eens niet? Maakt het uit aan wie? Waar kunnen ze hun persoonlijke spullen veilig opbergen? En hoe moeten de kamers worden achtergelaten? Het is goed om na afloop steeds te evalueren wat ze ervan vonden.  „Misschien speelt hier financiële noodzaak. Veel huishoudens staat het water nu aan de lippen, zeker bij mensen die alle kosten alleen moeten betalen. Misschien is dit de enige manier om het huis aan te houden, dicht bij hun moeder? In dat geval kan vader best iets delen over de werkelijke reden. Je hoeft kinderen niet met volwassen problemen op te zadelen, maar het bepaalt wel de kaders waarbinnen de kinderen inspraak hebben. Moedig ze wel aan steeds hun mening te uiten, zo voorkom je dat ze uit loyaliteit hun mond houden. Moeder kan zowel de kinderen als vader daarin ondersteunen.” Zoë Rejaän is orthopedagoog en onderzoeker aan de Universiteit Utrecht en promoveert op het thuisgevoel van jongeren na een scheiding.||https://www.nrc.nl//nieuws/2022/09/13/een-vader-die-zijn-huis-op-airbnb-wil-zetten-a4141603
2022-09-13||De laatste wens van mensen die weten dat ze zullen sterven||Varen in Giethoorn. Een paar uurtjes naar de Intratuin. Lunchen met de familie. Naar het politiebureau van Schiedam, omdat meneer (60) daar jarenlang heeft gewerkt. Naar museum Voorlinden, omdat mevrouw (74) daar zo graag en vaak kwam. „Groots in hun kleinheid”, noemt directeur Kees Veldboer (35) van de  stichting Ambulance Wens de wensen die hij dagelijks uit de mailbox vist. „Hoe dichter bij de dood, hoe bescheidener de behoeften worden.” Vanuit het pand van de stichting, vlak bij een afrit van de A15, rijden elke dag  ambulances om de laatste wensen van terminale patiënten te vervullen. Het vaakst is het strand de  wensbestemming, en dan niet een zonovergoten paradijs  waar de oceaan voor moet worden overgestoken, nee, gewoon: Zandvoort, Bloemendaal. De op één na meest gewenste bestemming van mensen die in het ziekenhuis of verpleeghuis liggen: de eigen woonkamer. Dat zal zeker ook te maken hebben met het feit dat sommige mensen te ziek zijn voor iets inspannends, of vanwege hun fysieke toestand niet veel mensen onder ogen kunnen of willen komen. Bovendien: hoe zieker iemand wordt, hoe kwetsbaarder diegene zich vaak voelt, aldus Veldboer. „Meestal zoeken die mensen veiligheid, dicht bij huis.” „Maar als je ongeneeslijk ziek blijkt, raak je ook een kern aan van het leven die je eerder nog niet hebt aangeraakt”, zegt Yolanda Sempel. Zij is 33, moeder van zes kinderen, en ze zal binnen nu en zo’n tien jaar overlijden aan de gevolgen van uitgezaaide lymfeklierkanker. „Ik deed een fulltime-opleiding, mijn man studeerde in de avonduren, we hebben zes kinderen en waren continu bezig met ‘later’. Ik moest mijn diploma halen, een goede baan krijgen als maatschappelijk werker. En later zouden we óók een groter huis kopen, later gaan we trouwen, later gaan we een grote reis maken. Later, later, later.” Die reis, daar droomt Sempel nog steeds van, naar Bali. En ook van die grootse bruiloft en dat grotere huis. Maar sinds ze drie jaar geleden de diagnose kreeg, zijn het andere dingen die ze echt het allerliefst wil. „Ik wil het eerste maandverbandje kopen met mijn dochters als ze voor het eerst ongesteld worden. En ik wil alle zomers die nog komen gaan een waterballonnengevecht houden met de straat. Vóór de diagnose zou ik misschien denken: ik ben moe, druk, veel werk, volgend jaar weer. Ik heb me aan de sleur van alledag weten te onttrekken en geniet van al het kleine dat op een gewone dag voorbijkomt.” „Dat hoor je bijna altijd van ongeneeslijk zieke patiënten”, zegt Yvonne Engels. Zij is hoogleraar zingeving in de gezondheidszorg aan Radboud Universiteit en was daar betrokken bij de oprichting van het Expertisecentrum Palliatieve Zorg. „Ernstig zieke mensen komen dichter bij wat echt belangrijk is, en dichter bij zichzelf.” Engels analyseerde voor kwalitatief onderzoek over communicatie in de zorg achttien gesprekken tussen oncologen en hun ongeneeslijk zieke patiënten, waarin ook vaak iemands wensen werden besproken. „Vaak was het allemaal heel klein wat ze graag nog wilden. Er was één iemand die eruit sprong, een jonge man die een reis wilde maken naar Australië. Maar bij hem hoorde je heel duidelijk twijfel, in zijn stem en door wat hij zei. Je kan je afvragen of iemand zelf zoiets echt wil, of de omgeving. De meeste patiënten spraken hoop uit – ‘ik wil nog Kerst kunnen vieren met mijn kleinkinderen’ – en tegelijkertijd hun vrees: ‘Ik ben bang dat ik het bruiloftsfeest van mijn dochter niet tot het einde kan volhouden’. Kleine, altijd zo vanzelfsprekende dingen worden groots omdat ze niet meer vanzelfsprekend zijn. En dat verandert iemand.” Het wordt in de filosofie ook wel een ‘epistemisch transformatieve ervaring’ genoemd: je leert iets door iets mee te maken en had dat niet kunnen leren zonder het te ervaren. Die ervaring maakt dat je in de tijd die nog rest andere keuzes maakt, en met terugwerkende kracht zou willen dat je andere prioriteiten had gesteld. Bronnie Ware, een Australische verpleegkundige in de palliatieve zorg, tekende de spijtbetuigingen van tientallen stervende patiënten op en schreef daarover een boek, The Top Five Regrets of the Dying (2019, in het Nederlands verschenen onder de titel  Als ik het leven over mocht doen). Het vaakst hoorde ze ‘ik wou dat ik meer contact had onderhouden met vrienden’, en ‘ik wou dat ik niet zo hard had gewerkt’.  Ware hoorde  weinig bucketlistclichés, zoals bungeejumpen of de wereld bereizen. Zoals ook de stichting Ambulance Wens vooral bescheiden wensen krijgt. Directeur Veldboer: „Mijn leeftijdgenoten en ik, allemaal in de dertig, vragen elkaar weleens wat we nog willen voor we dood gaan, en dan komen we aan met reizen naar de andere kant van de wereld. Het noorderlicht zien. Een knalfeest met iedereen die we kennen. Maar van stervende mensen die ik voor mijn werk spreek, hoor ik zelden zulke grootse dingen.”  Yolanda Sempel organiseerde vóór elke chemokuur begon een bescheiden feestje. „We noemden het steeds ‘de kankerborrel’. Samen lachen, samen huilen. Met de mensen om je heen. Daar draait het om. Een verre reis is mooi, maar je eigen huis, dat is de plek waar je herinneringen liggen. Bungeejumpen: heel vet, maar je springt wel in je eentje.” Dat herkent Rob Bruntink,  oprichter van communicatieadviesbureau MORBidee dat beoogt dat in de samenleving makkelijker over de dood wordt gepraat. Bruntink schreef verschillende boeken over rouw en sterven  en trok door Nederland met de Before I Die Wall. Op dit  krijtbord van drie bij twee meter konden mensen schrijven wat ze wilden doen vóór hun  dood. „Dan zie je veel dingen staan waarvan je denkt: die wens zouden mensen in hun terminale fase nooit uiten, en ze zouden er vermoedelijk op hun sterfbed ook geen spijt van hebben dat ze het niet  hebben gedaan.”  Zoals: Frans leren. Verkeer regelen op een druk kruispunt. „Het gaat om de liefde die in een ervaring zit, de mensen met wie je de ervaring meemaakt”, zegt Bruntink. „Daarvan kunnen wij, gezonde mensen, veel leren.” Hij vertelt over de man die in een hospice lag en besloot dat hij nog een tattoo wilde. Hij had aids, en veel tatoeëerders durfden het destijds – het was 2002 – niet aan een naald in zijn huid te zetten. Verpleegkundigen, vrienden, familie zetten alles op alles, en toen er eindelijk iemand was die het wilde doen, zei de zieke man: ‘Het hoeft niet meer. Ik vond het zo ontroerend, al die pogingen van jullie, zo geweldig. Dat was wat ik nodig had.’ In het boek Sterven is klote maar jullie koffie is lekker (2013) vat hospicemedewerker Martine Wolfaert het treffend samen: „In palliatieve zorg gaat het zelden over hoogdravende dingen. Het gaat over het allerzachtste kussen. Over één gekookte aardappel als je geen puree meer kunt zien. Het gaat over stilte. Over een zoon die na jaren een zoen aan zijn moeder geeft.” Dat er misschien geen ‘later’ meer komt,  maakt alledaagse dingen die vroeger misschien wel ‘irritant’ waren, ineens heel bijzonder. De beperkte levensduur stelt zaken op scherp. Zoals bij de  zieke vrouw over wie Bruntink  op een scholingsdag met verpleegkundigen hoorde. Zij lag op de oncologieafdeling en wilde nog één keer de regen op haar gezicht voelen. Dus hup: naar buiten, met bed en al, terwijl de wolken leeg liepen.  „Ik ken niemand die zoiets in goede gezondheid op zijn of haar bucketlist heeft staan.” „Je eigen sterfelijkheid maakt je nederig”, zegt Yolanda Sempel. „En natuurlijk zeg ik tegen iedereen die de Himalaya wil beklimmen: ‘Doen. Nú.’ Ik gun niemand de  diagnose die ik kreeg, maar wel die dankbaarheid die ik voor elke dag voel. Doordat ik doodga, heb ik leren leven.”||https://www.nrc.nl//nieuws/2022/09/13/nog-een-keer-de-regen-op-je-gezicht-voelen-a4141605
2022-09-13||Opinie | Slot||Anderhalf uur in de rij op Schiphol. Als ik eenmaal in het veel te krappe stoeltje zit, laat de gezagvoerder weten dat we op tijd vertrekken „zodra de laatste  koffers geladen zijn”. Weer de gezagvoerder: „We hebben het  slot gemist, het laden nam te veel tijd, achteraan in de rij gezet, vertrek anderhalf uur later.” Gekreun in de kist.  Na verloop van tijd opnieuw de gezagvoerder: „We mogen eerder weg, over een half uur.” Iedereen blij met een uur vertraging.  Jan Derksen  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/13/slot-2-a4141607
2022-09-13||‘In Zweden voelen we een intense klik met de natuur’||‘Onze toekomst ligt in het midden van Zweden, ergens tussen Oslo en Stockholm. In een houten huis, op ons eigen perceel, van bijna acht hectare groot. De helft is weiland, de helft bos. „Sinds afgelopen juli wonen we hier. We zijn onze droom achterna gereisd. Deze droom, dat is een plek midden in de natuur. Ons eigen voedsel kan hier groeien. Er scharrelen straks een paar schapen, en kippen, voor de mest, om te wroeten en te krabben, voor een vruchtbare bodem. „We hebben in Nederland naar zo’n plek gezocht. Die was niet te vinden. Wat in de buurt kwam van ons droombeeld was onbetaalbaar. We hebben rondgekeken in België, in Duitsland, in Frankrijk. Totdat we vorig jaar in Zweden kwamen. Hier voelden we meteen een intense klik met de natuur. Wat we zochten, bleek bovendien te passen binnen ons budget. Naam: Ruben Klerkx (38) Woont: in de buurt van het dorp Vedevåg, provincie Örebro, in Zweden, samen met Suzanna (34) en hun zonen Reza (7) en Lodi (4) Verwacht: een nieuw leven op te bouwen met ‘permacultuur’ als inspiratiebron, dat is: leven in harmonie met de natuur en mensen in de directe omgeving. „Ons werk zal voortaan tastbaar en zichtbaar zijn: ‘Slow Life Sweden.’ Minder praatwerk, veel handwerk. Vandaag ben ik bezig geweest met de bosmaaier. Het gras staat hier nu ruim een meter hoog. Opeens kwam ik een mierenhoop tegen. Fascinerend. Dat is een moment van verrassing en bezinning. Weg met die berg? Nee, er omheen maaien. Dit zijn onze buren. „De beginselen van de permacultuur zijn voor ons een bron van inspiratie. Die leren ons in harmonie met de natuurlijke omgeving te leven. Niet: de aarde leegtrekken. Nee, omgekeerd: weiland, akkerland, struiken, bossen zó bewerken dat je het leven van planten en dieren versterkt, in plaats van verschraalt. Zo kun je de grond verbeteren en de overvloed delen binnen de gemeenschap waarin je leeft. „Wij zijn autodidact op dit gebied. We gaan het zelf allemaal uitvinden en ervaren. De theorie staat op internet, in talloze teksten en video’s. De praktijk wordt onze leerschool. „Permacultuur gaat ook over samenleven met je medemens. Weliswaar wonen we nu aan het einde van een lange grindweg, waarlangs maar een stuk of zes huizen staan. Het dorpje, vijf kilometer hier vandaan, heeft een schooltje, een winkeltje, een pizzeria – meer niet. „Dit klinkt misschien geïsoleerd, maar zo voelt het niet. Mensen met wie we kennismaken, geven ons meteen het gevoel dat we welkom zijn. Leven dicht bij de natuur, elkaar helpen – dat is hier de norm. „Die gemeenschapszin willen we ook met gasten delen. Op ons terrein komen een paar ingerichte tenten met houtkachels te staan. We krijgen veel reacties van mensen die met de gedachte spelen om de hectiek van de stad achter zich te laten. Bij ons kunnen ze straks ervaren hoe wij hier leven. „Mijn werk in Nederland kan intussen doorgaan, vooral in de donkere maanden. Ik geef groepstrainingen, in samenwerken en onderling communiceren. Toen de pandemie uitbrak, verhuisde mijn werk naar internet. Dat bleek prima te gaan. Die ervaring helpt me dit werk voortaan vanuit Zweden te doen. „Jarenlang hebben we toegeleefd naar de stap die we deze zomer hebben gezet. Familie en vrienden in Nederland achterlaten is het moeilijkst. Het opbouwen van ons nieuwe leven hier verloopt tot dusver verrassend soepel. „Sinds januari besteden we elke dag de nodige tijd aan Zweeds leren, met een app. Onze kinderen zijn op een leeftijd dat ze dit makkelijk oppikken. Ons oudste zoontje spreekt en begrijpt het soms al beter dan wij. Hij speelt met de taal, hij zingt ‘Één, twee, drie, vier, hoedje van papier’ in het Zweeds. „We denken wel eens dat onze kinderen in Zweden een betere toekomst tegemoet gaan dan in Nederland. Ze groeien op in de natuur. Het schoolsysteem is hier minder gericht op presteren en meer op algemeen welzijn. Ook dat maakt deel uit van permacultuur – zou je kunnen zeggen.”||https://www.nrc.nl//nieuws/2022/09/13/in-zweden-voelen-we-een-intense-klik-met-de-natuur-a4141604
2022-09-13||‘Terugkeer beurs  onderbouwen’|| Het kabinet moet het wetsvoorstel voor de herinvoering van de basisbeurs voor studenten beter en uitgebreider beargumenteren, omdat daarmee het studiefinancieringsstelsel structureel wordt herzien. Dat stelde de Raad van State (RvS) maandag in een advies. Ook zegt de RvS dat de herinvoering  bestendig moet zijn, omdat  „de regering de onzekerheid van jongere generaties wil verminderen”. (NRC)   ||https://www.nrc.nl//nieuws/2022/09/13/raad-van-state-terugkeer-beurs-onderbouwen-a4141652
2022-09-13||Twee aangiftes  aanranding F1|| De politie heeft tot nu toe twee aangiftes ontvangen van aanranding door mannen tijdens de Formule 1-race in Zandvoort. Vorige week zeiden  zo’n vijftig vrouwen te maken hebben gehad met ongewenst gedrag.  Twee andere vrouwen, die ook een melding deden van grensoverschrijdend gedrag,  gaan mogelijk ook aangifte doen, zegt een politiewoordvoerder.  Er zijn nog geen aanhoudingen verricht. (NRC)||https://www.nrc.nl//nieuws/2022/09/13/formule-1-zandvoort-twee-aangiftes-aanranding-f1-a4141651
2022-09-13||Gebruik antidepressiva jonge vrouwen gestegen||Het aantal jonge vrouwen dat antidepressiva slikt, is sinds de tweede lockdown twee jaar geleden flink toegenomen. Dat blijkt uit een maandag gepubliceerd rapport van onderzoeksinstituut Nivel. Huisartsen schreven vorig jaar 19 procent meer antidepressiva voor aan deze groep in vergelijking met 2019, het jaar vóór de coronapandemie. Bij jonge mannen was vorig jaar een toename te zien van 11 procent. In totaal is het antidepressivagebruik onder alle jongeren tussen de 15 en 24 jaar toegenomen met 16 procent, blijkt uit de steekproef tussen 20119 en 2022 van zo’n 370 huisartsenpraktijken. Nivel-onderzoeker Karin Hek ziet dat de toename begon bij de tweede lockdown in het najaar van 2020. „Dat is een aanwijzing dat de stijging te maken heeft met de pandemie.” Uit eerder onderzoek bleek al dat de coronamaatregelen veel effect hadden op jongeren. Die gingen vorig jaar vaker dan voor de coronacrisis naar de huisarts met klachten over angstige gevoelens en depressie. Vrouwen raadplegen de huisarts voor psychische klachten gewoonlijk meer dan mannen, dat deden zij ook vóór de pandemie. Na de versoepelingen van de coronamaatregelen is het aantal voorschrijvingen niet afgenomen. (NRC) ||https://www.nrc.nl//nieuws/2022/09/13/sinds-tweede-corona-lockdown-gebruik-antidepressiva-jonge-vrouwen-gestegen-a4141650
2022-09-13||Sudoku van dinsdag 13 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/13/sudoku-a4141640
2022-09-13||In het midden||Horizontaal:  2.  Mr. die eigenlijk Atkinson heet 5.  Oud-PvdA-minister 9.  Stevland Judkins __ Stevie Wonder 11.  Gelijk een eindpunt 12.  Puccini of Agostini 14.  Houtsoort 15.  Die uitvinder heeft zijn prijs 20.  Dan heb je aan mij een __! 21.  Bezoekt Suriname 23. Les __ du paradis, filmklassieker 24.  Zeilboot met een grote rockhit 25.  Koopmans of Beukenkamp 26.  ‘__ en Suijker winnen Theo d’Or en Louis d’Or’ 27.  Gangetje    Verticaal:   1.  Lief doen 2.  Ziekteverspreider 3.  Uit pure __ 4.  Lichtelement 5.  __poef 6.  Repetitieprobleem 7.  Is bezig met het middenwoord 8. Zongen Waterloo Sunset 10.  Bolletjes 13.  Hoofdstedelingen 16.  Stijf als een heilig dier 17.__ of a Lonely Heart, Yes-hit 18.  Zuiver sterrenbeeld 19.  Terug van weggeweest 20.  Best __ Secret, muziekfestival 22.  Door Lammers aangeprezen touw  Oplossing puzzel 12 september. Horizontaal: 6. ELEKTRICITEIT 10. GILET 11. EDGE 12. NUTS 14. AGO 17. AOW 18. GETS 19. OEPS 20. IEDER 22. GASLEVERANTIE Verticaal: 1. WEGGEWIST 2. RTL 3. SITUATIES 4. RINSE 5. MEGAHERTZ 6. EREHAAG 7. KIEL 8. RENZE 9. TOOTSIE 13. TBS’ER 15. IGREC 16. TOEN 21. DAK In het midden: ELIZABETH ||https://www.nrc.nl//nieuws/2022/09/13/in-het-midden-a4141636
2022-09-13||Pittige vistajine||Als u geen tajine heeft, kunt u dit gerecht ook in de oven klaarmaken. Maar een tajine kan ik aanraden, het is een leuke en smakelijke manier van eten bereiden. Snijd de tomaat en de rode paprika in schijven. Snijd de wortel in schijfjes en de citroen in grove stukken. Hak de knoflook fijn. Doe de knoflook, het komijnpoeder, het paprikapoeder, de zwarte peper, het zout, de harissapasta en de olijfolie in een ruime kom. Meng goed. Voeg de stukken vis toe aan de kom en dompel ze goed onder in de chermoula (de marinade). Haal de vis uit de kom, schik ze op een bord en zet opzij. Voeg de wortelschijfjes toe aan de kom en dompel deze ook goed onder in de chermoula. Verdeel de wortelschijfjes daarna over de bodem van de tajine. Schik de vis, de schijven tomaat en rode paprika op de bodem van wortel. Plaats de chilipeper in het midden en de stukken ingelegde citroen aan de zijkanten. Voeg het water toe aan het restje chermoula in de kom en roer. Giet het mengsel over de groenten in de tajine. Giet een scheutje olijfolie over de tajine. Bak de vistajine gedurende veertig minuten op een middelhoog vuur. Serveer eventueel met een frisse salade en verse friet of Marokkaans brood.  VOOR 4 PERSONEN: Soumia Aattaoui De Keuken van Sou Vrijdag 192 blz. € 26,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/13/thuiskok-pittige-vistajine-a4141635
2022-09-13||Wat vindt NRC | Wapenleveranties aan Oekraïne moeten snel worden opgevoerd||Het zijn hartverwarmende, ontroerende beelden die in de afgelopen dagen uit Oekraïne komen. Van militairen die als bevrijders worden onthaald, met omhelzingen, bloemen of een warme maaltijd. Van dorpelingen die amper kunnen geloven dat de Russische bezetter op de vlucht is geslagen, soms alles achterlatend, van blikjes voedsel tot rijklare tanks. Experts raken niet uitgesproken over het militaire succes van de Oekraïners. Kunnen de gebeurtenissen amper bijbenen. Eerst werd een offensief ingezet richting het strategische belangrijke Cherson, in het zuiden van Oekraïne. Kiev claimt nu dat het een list betrof om ervoor te zorgen dat Moskou troepen en materieel van noord naar zuid zou verplaatsen. Vervolgens sloeg het Oekraïense leger onverwacht toe in het noorden. Zondag bevestigde het Russische ministerie van Defensie dat vrijwel de gehele provincie Charkov is opgegeven. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Klassieke misleiding dus, waarmee niet alleen het Russische leger in de verdediging is gedrukt, maar die ook zorgt voor een merkbare omslag van de sfeer in Rusland zelf. Op de Russische staats-tv mag dan nog steeds amper ruimte zijn voor het in twijfel trekken van de motieven van de oorlog, de kritiek op de gevoerde militaire strategie zwol in de afgelopen dagen aan. Voor de Russische president Vladimir Poetin is dit onmiskenbaar een grote tegenslag, niet alleen militair maar ook psychologisch. Een tegenslag van het gevaarlijke soort wel. Want hoe gaat hij reageren? Komt inzet van het kernarsenaal nu een stap dichterbij? Komen er (nog meer) bombardementen op burgerdoelen? Gaan de Russen de door hen bezette kerncentrale van Zaporizja in de strijd gooien? Ook deze vragen kwamen in de afgelopen dagen voorbij. De zorgen zijn terecht. Poetin heeft al heel vaak laten zien, niet alleen in Oekraïne maar eerder ook in Syrië en Tsjetsjenië, dat hij grof geweld niet schuwt. Zondag bestookten de Russen uit wraak al het Oekraïense elektriciteitsnet, waardoor burgers maar ook ziekenhuizen in het donker zaten. Toch is dit niet het moment om te weifelen en in te binden uit angst voor Poetins reflexen. Voor zover Poetin door al het veroorzaakte leed zijn plaats aan de onderhandelingstafel niet al verloren is, is het vooral zaak om een zo goed mogelijke uitgangspositie te hebben als die onderhandelingen ooit nog van de grond komen. Dat betekent dat het Oekraïense offensief zo succesvol mogelijk moet zijn – en dat betekent weer dat de westerse wapenleveranties onverminderd door moeten gaan, en zelfs moeten worden opgevoerd. Als Oekraïne iets heeft aangetoond in de afgelopen dagen dan is het wel dat de leveranties werken en, in combinatie met de vechtlust van de Oekraïense militairen, bijdragen aan het doen kantelen van de strijd. Het is dan ook te hopen dat de laatste twijfels in West-Europa hierover, vooral in Duitsland, nu snel verdwijnen. De voortekenen zijn gunstig. Prominente Duitse politici riepen in de afgelopen dagen op om niet langer te talmen met het sturen van tanks en pantserwagens. Weten de Oekraïners het momentum vast te houden? Ze hebben een groot gebied bevrijd, maar de controle over zo’n gebied behouden vereist mankracht – en dat kan ook de vaart uit een offensief halen. Daar komt bij dat er nog een lange weg te gaan is, hoe indrukwekkend de nu behaalde successen ook zijn. De slag is gewonnen, de oorlog nog niet. De Oekraïners weten dat zelf beter dan wie dan ook en tóch blijven ze gaan. Het Westen kan, nee mag daarbij niet achterblijven. ||https://www.nrc.nl//nieuws/2022/09/13/wapenleveranties-aan-oekraine-moeten-snel-worden-opgevoerd-a4141616
2022-09-13||Column | Bij de dood van  een muis||Lieve woog 21 gram toen ze stierf. Dat is volgens sommigen het gewicht van de ziel. Lieve was een muis, misschien bestaan muizen voor het grootste deel uit ziel.  Bij het woord ‘ziel’ denk ik altijd aan Ludwig Wittgenstein. Volgens Wittgenstein stellen filosofen vaak de verkeerde vragen. Ze betwijfelen bijvoorbeeld of je een ander kunt kennen. „Mijn houding tegenover hem is een houding tegenover een ziel”, schreef Wittgenstein hierover. „Ik ben niet van mening dat hij een ziel heeft.” We nemen aan dat degene tegenover ons iemand is, dat willen bewijzen is de verkeerde vraag en maakt het leven onmogelijk. Voor Wittgenstein stierf, zei hij: „Tell them I’ve had a wonderful life.” Voor wie iets van zijn leven weet, is deze uitspraak raadselachtig. Hij had een moeilijk leven en was voor zichzelf een moeilijk mens. Hij was niet gelukkig. In een goed muizenleven staan anderen centraal. Lieve is een ex-laboratoriummuis uit een van de drie groepjes die bij me kwamen wonen. Toen de muizen kwamen, verheugde ik me erop vrienden te worden, maar ze vonden mijn hand stinken. Dus ik speelde liedjes voor ze want ze houden van mijn stem.  Het geeft niet dat ze me niet mogen, want ze hebben elkaar. Hoewel de muizen allemaal duidelijk hun eigen karakter en voorkeuren hebben, staat zorg centraal in hun leven. Als iemand ziek is, zit er altijd een ander naast haar. Ook vormen ze soms een cirkel van steun om een zieke muis. Ze begroeten elkaar met kusjes en soms door de armen om iemand heen te slaan, en leggen de staart van een andere muis netjes opzij als ze erlangs moeten. Ze zitten graag staart in staart op het torenhuisje. Zorg gaat door na de dood: toen Sneeuwtje stierf, wasten de anderen haar lang en sleepten ze haar het schoenendooshuis in. Het beeld dat mensen van muizen hebben, komt voort uit een wereldbeeld waarin mensen centraal staan en andere dieren minderwaardig zijn. Bij laboratoriummuizen is dat heel duidelijk: ze worden niet gebruikt om iets over muizen te leren, maar om kennis te genereren over de mens. Er bestaat bijvoorbeeld geen onderzoek naar hun sociale levens. Je kunt anderen pas goed zien als je stopt ze te gebruiken. De muizen leren zien kostte tijd en aandacht. Aandacht wordt vaak geassocieerd met aanwezigheid, maar volgens Simone Weil is het juist afwezigheid. Je verwijdert jezelf om plaats te maken voor een ander. Ons ego heeft de neiging alles op te slokken, en het antwoord daarop is niet meer zelf, maar mínder. Zodat de wereld de ruimte krijgt haar eigen vorm aan te nemen. Ook als soort is aandacht belangrijk. Een deel van de vervreemding in onze samenleving komt voort uit de overmatige nadruk op het zelf die mensen leggen. Maar over vervreemding een andere keer meer. Wittgensteins woorden gaan niet over geluk maar over betekenis. Betekenis ontstaat altijd in de wisselwerking tussen jou en wat buiten je is. Om de wereld binnen te kunnen laten en antwoord te kunnen geven moet je poreus zijn. Wie poreus is, is kwetsbaar, maar het alternatief is een oneigenlijk bestaan. Het samenleven met de muizen heeft me veranderd. Omdat ik hen heb leren kennen en omdat ik van ze leerde over het leven. Muizen worden maar twee jaar oud, en in die twee jaar speelt alles zich af, de hele cirkel van het leven. Voor een muis is haar leven net zo belangrijk als voor een mens, net zo fragiel, vluchtig, sterk. Dit is alles.||https://www.nrc.nl//nieuws/2022/09/13/bij-de-dood-van-een-muis-a4141614
2022-09-13||Column | En het is begonnen||Het is begonnen, dacht ik, toen ik midden in de nacht wakker werd van de kou. Voor het eerst in maanden sloot ik mijn slaapkamerramen. Het kwik was niet eens alarmerend gedaald, maar toch was ik verkleumd, misschien was ik na zo’n verzengende zomer niets meer gewend. Verward deed mijn huid nog een poging tot kippenvel, als een bejaarde die na jaren weer eens probeert te dansen, en bibberend liep ik de kamer uit om een kruik te maken, een pyjama aan te trekken en een sprei te pakken. Nu komt het, dacht ik. We weten al maanden dat we energie moeten besparen, dat we meer kou moeten gaan verdragen dan voorheen (althans, degenen die zich geen rekening van 1.400 piek per maand kunnen permitteren), dat we op warmte moeten gaan letten.    Ik keek naar mijn blauwe nagels. Ik was vergeten hoe ontheemd je je kunt voelen als je verkleumd bent. Hoe het je kan raken en een gevoel van onveiligheid  geven.  Na een korte nacht belde ik mijn vader (85), die tijdens de hongerwinter in een sloopwoning in de polder woonde. Wat deden zij vroeger tegen de kou?  „Wij namen gewoon een kat mee onder de dekens”, zei hij, „Supergezellig! Maar toen mijn broer Franz er op een zeker moment eentje in zijn slaap plette, mocht dat niet meer.” Ik streepte ‘kat’ weer van mijn lijstje. ‘Wat we ook deden”, vervolgde hij, „was een grote steen op de kachel leggen. Zodra die heet was deed je hem in een oude sok en die nam je dan mee naar bed. En verder, och, je maakte het vuur zo laat mogelijk in de namiddag aan en je ging zo vroeg mogelijk naar bed, zodat je langer onder de warme dekens kon schuilen tegen de winter.”  „En wat deed je overdag?”  „Zoveel mogelijk in de benen blijven. Handen wrijven, op en neer springen, op je armen slaan. Het was vervelend, maar je klaagde niet. Iedereen had er last van. En als je maar genoeg bewoog, viel het soms ook wel weer mee, ik heb zelfs in een korte broek geschaatst.”  Dat zou voor mij als koukleum te ambitieus zijn. Gelukkig brak die ochtend de zon snel door en verdween de kilte. Op de radio was er een item over energiearmoede, in de krant zag ik een bericht over een vrouw die haar gas had laten afsluiten omdat ze de rekening nu al niet meer kon ophoesten.  De zon scheen, het voelde als een toegift. Het is begonnen, dacht ik. Het is begonnen. Ellen Deckwitz  schrijft op deze plek een wisselcolumn met  Marcel van Roosmalen.||https://www.nrc.nl//nieuws/2022/09/13/en-het-is-begonnen-a4141609
2022-09-13||‘In verdriet, leed en pijn kun je ook grootsheid ervaren’||Natuurlijk heeft hij er al over nagedacht, over wat het leven de moeite waard maakt, hij is immers denker, filosoof. Paul van Tongeren ontvangt me op een bloedhete dag in zijn huis in Nijmegen, de gordijnen zijn dicht tegen de zon, er staat een kan koud water met citroen klaar (biologische citroen, laat hij weten) en er staan ook al gedachten klaar. Van Tongeren dacht bij die vraag „bijna automatisch” aan Aristoteles. Diens definitie van geluk heeft hij geprobeerd in hedendaagse termen om te zetten, en dat lijkt hem voor nu nog steeds heel treffend.  „Kort gezegd komt het hierop neer: een gelukkig of een lukkend leven, zo leven dat het leven de moeite waard is, bestaat uit een aantal elementen. Genieten met een zo verfijnd mogelijk gevormde sensibiliteit;  handelen binnen een samenleving en de erkenning die je daarvoor krijgt; terwijl dat alles geleid wordt door inzicht, kennis, besef, een soort van weten.” Daar zit volgens hem alles wel in. Maar zo gezegd, is het nogal abstract. Erkenning binnen een samenleving, dat betekent natuurlijk niet dat iedereen beroemd moet worden of iets dergelijks. En een verfijnde sensibiliteit kan ook niet alleen op kunstenaars of denkers slaan, die moet ook voor de ervaringen van een gewoon mens gelden. En dat is  wat hem betreft  ook zo. Hij komt daar nog op terug. Van Tongeren is sinds vorig jaar Denker des Vaderlands. Hij heeft over vriendschap geschreven en (veel en vaak) over Nietzsche, over betekenis en over dankbaarheid. Zijn idee van wat filosofie moet zijn, is wat Plato beschreef als ‘we moeten de fenomenen redden’ en met ‘de fenomenen’, de verschijnselen, bedoelt hij dan vooral: de betekenissen die we als mensen ervaren. Zoals dankbaarheid bijvoorbeeld. Niet dankbaarheid tussen mensen, maar  dankbaarheid voor het bestaan, of voor het krijgen van een kind. Vroeger benoemden mensen dat, maar in een wereld waarin religie geen vanzelfsprekende plaats meer heeft, is dat lastiger, want wie of wat zijn we dan dankbaar?  Dat is dus iets om over na te denken, zoals Van Tongeren doet in zijn boekje Dankbaar: „De vraag luidt (…) of wij, die leven in de tijd die volgens Nietzsche wordt ingeluid door ‘de dood van God’, nog dankbaar kunnen zijn voor andere dingen dan zulke die we duidelijk van iemand krijgen en die we graag willen hebben. Of het mogelijk is ‘dankbaar’ te zijn ‘voor alles’.” Is dat boek, voor zover hij weet, aangeslagen bij mensen zónder religieuze achtergrond? Van Tongeren: „Nou, ik ben uitgenodigd door de geestelijk verzorgers van het Humanistisch Verbond om over dankbaarheid te spreken, dus door een gezelschap dat het echt zonder god wil stellen. Maar ik werd ingeleid door de toenmalige voorzitter, die had het lef om te zeggen dat ze niet begreep waarom ze dít onderwerp hadden uitgekozen, want dat was toch alleen nog maar van vroeger uit de kerk enzovoort. Dus dat is een dubbel antwoord: ja en nee. Ik merk hetzelfde als ik hier en daar nog wel eens over dat thema praat, dan zie je toch hoe sterk de kracht van de christelijke interpretatie in onze cultuur de betekenis van dankbaarheid in bezit genomen heeft.”  Daarom wilde u de dankbaarheid ‘redden’. Ook voor u zelf?   „Jazeker. Ik ervaar diezelfde moeilijkheid. Bij de geboortekaartjes voor onze eigen kinderen vermeden wij dat woord ook, we spraken over ‘verwondering’ en dat we ‘blij’ waren. Dat had ik toen niet in de gaten, maar doordat je later steeds meer kaartjes kreeg waarop bijvoorbeeld alleen maar stond ‘geboren’, en dan hoe laat, hoeveel gram enzovoort,  die beursbericht-kaartjes zeg maar, ontdekte ik wat er ook in onze eigen geboortekaartjes al gebeurd was. Toen dacht ik: we moeten uitkijken dat we niet een ervaring gaan wegmoffelen omdat we er geen woord meer voor hebben. We ervaren iets, maar we hebben geen taal om dat te zeggen want we snappen niet meer wat die woorden zouden betekenen. Dan hebben we iets te pakken waar de filosofie iets mee moet, zou ik zeggen. Filosofie gaat niet over de feitelijke aspecten van de werkelijkheid maar over de betekenis van de wereld. Een ervaring verloochenen betekent een betekenis verloochenen en de wereld als betekenisgeheel waarin we leven, verarmen.”  Betekenis, dat is de rode draad in het werk van Van Tongeren. De mens is, zegt hij, „een betekenis vernemend wezen”. We ervaren volgens hem steeds betekenis, en dan noemt hij ook dingen als kleuren, geuren, geluiden. Veel betekenissen zijn afgesleten en vanzelfsprekend geworden. „Om een eenvoudig voorbeeld te geven: ik hoorde eens over een buschauffeur op een forenzenroute waar ’s morgens allemaal sombere mensen instappen die weer naar hun werk moeten. Deze chauffeur had een keer de grootheid om, nadat er weer een hele hoop mensen zwijgend ingestapt waren, niet weg te rijden, maar door de microfoon te zeggen dat er zojuist iets heel ernstigs gebeurd was, omdat er mensen ingestapt waren die hem niet gegroet hadden. Dat geeft aan hoe ook het groeten van betekenis is. Door tegen een chauffeur goedemorgen of goedemiddag te zeggen, zeg je als het ware: wij hebben de ervaring dat we alletwee mensen zijn, dat er geen machine achter het stuur zit. Ik zeg het nu veel te uitgebreid natuurlijk, maar je zou kunnen zeggen dat het delen van een betekenis dan gaat in de vorm van een groet.” We hebben, aldus Van Tongeren, altijd een ander nodig  om te helpen uit te vinden wat we eigenlijk aan betekenis menen te zien of te horen of te voelen, en we proberen altijd in een of andere vorm van taal te zeggen wat we ervaren.  Van Tongeren: „U kent vast dat verhaaltje over de componist, ik geloof dat het van meerdere componisten verteld wordt, die een nieuw stuk had geschreven en het voorspeelde in beperkte kring. Een van de aanwezigen vroeg of-ie kon uitleggen wat-ie daarmee bedoeld had, waarop de componist na enig nadenken zei: ‘Ja’, en het opnieuw speelde.  „Als filosoof, als denker heb ik alleen de taal die uit woorden en zinnen en syntaxis bestaat. Ik weet dat de kunsten een andere taal hebben. Ik denk wel dat er een belangrijk en uitdagend verschil is tussen die verschillende talen, ik kan mij opgesloten voelen binnen die ene taal die ik een beetje spreek. Maar helemaal zonder enige taal gaat het niet.” Dat belang van communicatie voor betekenis is één van de redenen dat Van Tongeren een boek schreef over vriendschap, Doodgewone vrienden. In de vriendschap is er, zegt hij, een verlangen naar een maximaal delen van betekenis. „Dat is een van de sterke, mooie dingen van vriendschap.” Hij gaf al jaren colleges over wat grote denkers zoal over vriendschap hebben geschreven, maar hij kwam tot de conclusie dat vriendschap in die overwegingen vaak zó geïdealiseerd werd dat hij alleen nog maar kon denken: dat lukt toch nooit. Denkers als Cicero en Montaigne verlangen van een vriend weinig minder dan dat hij volmaakt is, en de vriendschap dus ook.  „Ik heb vriendschap altijd heel moeilijk gevonden. En heel belangrijk en heel mooi. Het schrijven van dat boek heeft mij geleerd dat het ideaal van de volmaakte vriendschap eigenlijk in de weg zit en dat een belangrijke voorwaarde voor vriendschap de erkenning is van de gebrekkigheid van elke vorm van vriendschap.”  Moet je het dan eigenlijk nog wel gebrekkigheid noemen, als het er gewoon bij hoort? „Je kunt soms hebben dat je je verheugt  op een ontmoeting met een vriend, dat het gesprek niet erg lukt,  en dat je achteraf een beetje ongelukkig bent met wat er gebeurd is of met wat er níét gebeurd is. In de ervaring van iets dat niet goed gaat, ligt toch het verlangen naar het goede opgesloten, daar ontkom je niet aan.” Soms zegt een vriend ook wel iets wat je niet leuk vindt, maar waar je achteraf toch dankbaar voor bent.  „Het gevecht tussen de vrienden, om het overdreven sterk te zeggen, is dan een middel om meer echt vriend te kunnen zijn. Dat is wat mij betreft de vrucht geweest van dat boek, er wordt in de vriendschap zoals die echt is, ook iets zichtbaar dat waardevoller is dan het naïeve ideaal van volmaakte vriendschap dat je misschien had. Bijvoorbeeld alleen al de aanwezigheid van een vriend.” U begon met te spreken over geluk en over ‘lukkend’ leven. Moet het leven lukken om het de moeite waard te maken? Denk aan melancholie, of grote tegenslagen of zelfs verveling… Er zijn een heleboel dingen die een gevoel van zinloosheid kunnen geven. „De verveling ken ik eigenlijk niet, maar de melancholie en de zwaarmoedigheid zijn volgens mij nog mijlenver verwijderd van een echt grondige zinloosheidservaring.” Zonder het lijden aan de zwaarmoedigheid te ontkennen, denkt hij dat je de verzameling van kenmerken van geluk ook kunt toepassen op een leven waarin dingen mislukken of tegenvallen. Zinloos zou Van Tongeren het leven niet snel noemen. We komen te spreken over Griekse tragedies waarin mensen onomwonden tegen elkaar zeggen: ‘je lot is verschrikkelijk’, ‘oh, je bent vreselijk te beklagen’, en daar moeten ze het mee doen. En hoe de toeschouwer of de lezer daar wonderlijk genoeg niet somber van wordt.   „Het verschrikkelijke wordt erkend en niet weggestopt zodat het onderhuids gaat broeien, en in het zeggen ‘je lot is verschrikkelijk’ zit ook iets bevestigends dat – ik denk dat ik soms ervaren heb dat het, ja ik aarzel omdat... ik vind het altijd een heel precair iets, maar ik denk dat het mogelijk is dat soms in ervaringen van iets verschrikkelijks de diepte, hoe moet je het noemen, de grondigheid, de kracht van die ervaring niet samenvalt met de inhoud daarvan.” Als ik hem vraag om dat wat concreter te maken, aarzelt Van Tongeren opnieuw. Hij heeft van zeer nabij meegemaakt hoe een baby stierf. Als hij begint te vertellen hapert zijn stem. Het is moeilijk er iets over te zeggen zonder de betrokkenen te kwetsen. Maar hij heeft toen ervaren dat wat er gebeurd was onverminderd verschrikkelijk bleef, maar dat de ervaring van die verschrikking óók nog andere aspecten had.  „Je kunt een soort grootsheid ervaren in het verdriet en het leed en de pijn, en dat ook dat, en ik zeg het misschien op een manier die gemakkelijk misverstaan zal worden, dat ook dat tot de grootsheid van het leven behoort. Dat je de kracht van een menselijk leven ervaart in de kracht van dat soort emoties. Je ervaart het leven als geheel ook in die verschrikking van de dood.” Het feit dat je leeft. „Ja, en dat ook die pijn bij het leven hoort. Ik weet wel zeker dat een dier ook pijn kan lijden, maar ín de pijn ook het leven voelen waarin die pijn een plaats heeft, dat is iets anders denk ik. Dat vereist een uitbreiding van het gevoel over het geheel. Dat we niet alleen vastzitten in dit moment. Dat soort inzicht hoort ook bij dat ‘weten’ van Aristoteles. „Als we alleen maar onderscheid zouden maken in termen van plezier en pijn, wat volgens moderne denkers de mechanismen zijn waarop het leven gebouwd is, dan begrijpen we niets, denk ik, van de diepte van wat menselijk leven is. En die vraag naar wat maakt het leven de moeite waard, die lijkt me toch in ieder geval te slaan op menselijk leven. Dan  moet het meer zijn dan alleen maar een overmaat van plezier boven pijn.” In de grootsheid van het verschrikkelijke ervaren we op een of andere manier ook betekenis. „Ja, dat is wat ik bedoel. Dát wij zo’n krachtige en zo’n  grote betekenis kunnen ervaren – überhaupt dat we betekenis ervaren, maar ook dat soort betekenis – dat is iets zeer wonderlijks. Het woord ‘genieten’ doet geen recht aan het verschrikkelijke, maar we kennen het besef dat het goed is.”  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers.||https://www.nrc.nl//nieuws/2022/09/13/in-verdriet-leed-en-pijn-kun-je-ook-grootsheid-ervaren-a4141602
2022-09-13||Column | Wie is níet bang in de Haagse leeuwenkuil?||Minister van Landbouw Henk Staghouwer trad maandag af, vorige week, en vier dagen later is de laatste avond van de ‘ChristenUnie Zomertour’. Bij de ingang van restaurant De Tuin van de Smid, in een park in Leiden, wroeten varkens in de modder. Het zaaltje waar zo’n 130 ChristenUnieleden bij elkaar komen is naast een hooiberg en bij de deur staat niet minister voor Armoedebestrijding Carola Schouten, zoals de bedoeling was, maar staatssecretaris van VWS Maarten van Ooijen. Schouten doet Landbouw er nu bij, ze had geen tijd. In Utrecht, waar Van Ooijen (32) wethouder was, omschreven collega’s van andere partijen hem als „de ideale schoonzoon”: vriendelijk en rustig, slim. In de ChristenUnie wordt hij gezien als mogelijke opvolger van Gert-Jan Segers, die volgens mensen die hem goed kennen niet nóg eens lijsttrekker wil worden. Van Ooijen zucht als ik vraag naar Staghouwer. Dat er nooit eerder een bewindspersoon van de ChristenUnie is opgestapt, had ik zelf nog niet bedacht. Van Ooijen wel. Al toen hij was gevraagd voor het kabinet. „Ik dacht: misschien ben ík wel de eerste.” Er zijn niet veel ministers of staatssecretarissen die zoiets zouden zeggen. Maar Van Ooijen denkt dat ze allemaal bang zijn – hoe weet je of je je staande houdt in de harde Haagse politiek? „Voor je het weet, eten de leeuwen je op.” Van acht tot negen mag de zaal vragen stellen aan Van Ooijen en Tweede Kamerlid Don Ceder, en niemand begint over Staghouwer. Er is er ook maar één, aan het eind, die zegt dat hij zich „kapot schaamt” over de asielopvang. VVD, D66, CDA en ChristenUnie maakten er nieuwe afspraken over, waardoor erkende vluchtelingen hun familie minder snel naar Nederland kunnen laten komen. Een groep CU-leden dwong daarna met 250 handtekeningen een extra ledenvergadering af. Door die vergadering, op 1 oktober, gaan de twee Zomertour-avonden die nog gepland stonden, in Breda en Stadskanaal, niet door. De partij heeft te weinig mensen om drie bijeenkomsten te organiseren. Na de avond in Leiden denk ik: wat zouden de leden in Breda en Stadskanaal liever hebben gehad? In De Tuin van de Smid stonden twee politici die álles wisten over de asieldeal van Rutte IV: Van Ooijen had erover onderhandeld, Don Ceder gaat in de Tweede Kamer over asiel en migratie. Maar de zaal had vooral vragen over armoede en onderwijs. Wie het hardst roept, krijgt aandacht. Ook in Leiden. Als de CU-leden nog één op één met Van Ooijen kunnen praten, drie minuten, zegt Jannette Prins van het ‘Politiek Vrouwen Overleg’ (van VVD, D66, CDA, GroenLinks, PvdA en ChristenUnie), dat in de zaal alleen mannen het woord hadden gekregen. „Er waren ook vrouwen met vragen.” Iemand van de organisatie loopt langs en zet de timer opnieuw op drie minuten, in de rij reageren de mannen geïrriteerd. Jannette Prins lacht naar Van Ooijen. „Ik ga mijn tijd met jou hélemaal opmaken.”||https://www.nrc.nl//nieuws/2022/09/13/wie-is-niet-bang-in-de-haagse-leeuwenkuil-a4141665
2022-09-13||CBS: Koopkracht stond al in 2021 onder druk||Nog voor de oorlog in Oekraïne begon en de hoge energieprijzen vervolgens de inflatie opdreven, stond de koopkracht van een gemiddeld Nederlands huishouden al onder druk. De koopkracht nam in 2021 met gemiddeld 0,3 procent toe, de kleinste stijging in jaren. Dat blijkt uit dinsdag gepubliceerde cijfers van het Centraal Bureau voor de Statistiek (CBS).  De koopkrachtontwikkeling werd onder meer geremd doordat de lonen niet of onvoldoende meestegen met de inflatie. In november en december 2021 waren de prijzen van goederen en diensten ruim 5 procent hoger dan dezelfde maanden een jaar eerder, terwijl een gemiddeld loon (gecorrigeerd voor inflatie) met 3 procent afnam. Vanzelfsprekend ging niet iedereen er in 2021 in koopkracht op achteruit. Ruim 60 procent van de werknemers zag hun koopkracht toenemen, terwijl het tegenovergestelde gold voor 75 procent van de pensioenontvangers. De koopkrachtramingen voor huidig kalenderjaar zijn somber. In augustus steeg de inflatie tot 12 procent, het hoogste percentage ooit gemeten. De torenhoge prijzen in combinatie met lonen die onvoldoende meestijgen resulteert naar verwachting in 2022 in een koopkrachtdaling van 6,8 procent, berekende het Centraal Planbureau (CPB) in augustus.||https://www.nrc.nl//nieuws/2022/09/12/cbs-koopkracht-stond-al-in-2021-onder-druk-a4141624
2022-09-13||Dat koningin Elizabeth overleed in het haar zo dierbare Schotland maakt veel discussie los||  Even over drie uur ’s middags valt het gemurmel van de menigte stil en gaan honderden handen met telefoons de lucht in. Koning Charles III loopt achter de kist van zijn moeder in een processie van het paleis in Edinburgh naar de St. Giles’ kathedraal. Als de stoet is gepasseerd, volgt  eerst aarzelend, dan steeds luider applaus.  Twee mannen in zwarte joggingpakken maakten vlak voor de processie nog grappen: dat dit toch niet kon, dat ze helemaal uit Glasgow waren gekomen en hier nergens een pint bier kunnen krijgen. Nu veegt één van hen zijn tranen weg. „Ze voelde als familie”, zegt Gary Todd. En Brian McCartney vindt het een eer dat de koningin ervoor koos om in Schotland te sterven: „Al die beelden van een prachtig stuk land zijn nu de wereld over gegaan.”   De optocht door het hart van de Schotse hoofdstad Edinburgh maandag is onderdeel van Operatie Eenhoorn, het protocol dat in werking is getreden omdat koningin Elizabeth in Schotland  is overleden. Na de processie kunnen burgers bijna 24 uur lang afscheid van haar nemen in de St. Giles’ kathedraal. Deze dinsdagavond gaat haar stoffelijk overschot per vliegtuig naar Londen.  Dat de koningin overleed in het haar zo dierbare Schotland, maakt wilde discussies los over de positie van het land binnen het Verenigd Koninkrijk. Was dit een soort koninklijke knipoog, om alle aandacht eens te verschuiven van politiek zwaartepunt Londen naar het noorden? En komt de onafhankelijkheid van Schotland dichterbij, nu hun favoriet uit het koningshuis – als de Schotten al een favoriet hebben  – is weggevallen?  Dat laatste is onzin, denken Gary Todd en Brian McCartney. Ze vinden dat Charles het al goed doet, beter dan ze vooraf hadden gedacht. Volgens hen zijn  de Schotse nationalisten, die afscheiding van het VK willen onder leiding van premier Nicola Sturgeon, veel te luidruchtig. Todd: „Kijk hoeveel mensen hierheen zijn gekomen. Deze mensen hoor je nooit, maar hier zie je de stille meerderheid. Die onafhankelijkheid komt er nooit.”  Onafhankelijkheid zou voor de nationalistische Schotten niet automatisch betekenen dat ze ook een republiek willen worden. Premier Sturgeon van de Scottish National Party (SNP) heeft lang volgehouden dat wat haar betreft die twee los van elkaar staan, ook uit pragmatisme omdat ze wist dat een meerderheid van de Schotten de monarchie steunde. Maar onderzoek van een Britse denktank liet in juni zien dat nog maar 45 procent van de Schotten het koningshuis wil behouden – een lager percentage zelfs dan de 51 procent die bij het Verenigd Koninkrijk wil blijven horen. Kortom, de Schotten zijn diep verdeeld over beide onderwerpen.   Die verdeeldheid stak de afgelopen dagen ook de kop op. Een toeschouwer verstoorde een minuut stilte bij een voetbalwedstrijd door „Fuck the Queen” te schreeuwen. Als reactie zongen anderen het volkslied, maar daar boo-den weer anderen luid overheen.  Ook bij de afkondiging van Charles tot koning, zondag in Edinburgh, was boegeroep te horen. „We hebben te maken met wekenlange propaganda vóór de monarchie en wij mogen niets zeggen? Dat vind ik belachelijk”, zei een van de republikeinen tegen The Guardian. En uit de Schotse regering waren enkele ministers van de Scottish Green Party afwezig bij de sessie in het parlement rond de proclamatie. In het Meadow Park, ten zuiden van de Royal Mile waar de processie plaatsvindt, staat een lange rij voor de witte polsbandjes die je nodig hebt om afscheid van de koningin te mogen nemen in de kathedraal. De rij is divers, met grijze heren in hun mooiste kilt, dames in weer-en-windjassen, studentes met linnen tasjes. Op een groot scherm wordt de dienst in de kathedraal uitgezonden, plukjes mensen zitten op het grasveld te kijken.   Maar door het park wandelen evengoed Schotten die bar weinig op hebben met de monarchie. David Lomand is republikeins en peinst er niet over om in die rij te gaan staan. De koningin vond hij „een grandioze vrouw”, maar het liefst ziet hij Schotland onafhankelijk en een republiek worden. „Charles doet het nog best aardig, hij heeft veel aandacht voor klimaatverandering. Maar hij komt  uit een rijke, disfunctionele familie.” Hij denkt dat de dood van Elizabeth en de troonwissel eerder verbindend zal werken dan verdelend. „Voor zolang als het duurt.”  Bij het referendum in 2014  over de vraag of Schotland onafhankelijk moest worden, stemde Lomand tegen. Hij wilde lid blijven van de Europese Unie. „Ik vond het een mooi idee onderdeel te zijn van een grotere gemeenschap.” En al is de Brexit nu een feit, bij een eventueel volgend referendum weet hij niet zeker of hij dan wel voor onafhankelijkheid zou stemmen. De regering in Londen bestaat volgens hem uit „dwazen opgeleid aan Eton”, verwijzend naar de privéschool waar tientallen Britse premiers hun middelbare schooltijd doorbrachten. „Maar ik vind dat de SNP het ook niet goed doet.” De SNP krijgt kritiek vooral verdeeldheid te zaaien in plaats van bezig te zijn met de Schotse samenleving en verbetering van de publieke voorzieningen.  Het koningshuis staat zeker symbool voor de samenhang tussen de vier landen van het VK – en wijlen Elizabeth was volgens velen de onzichtbare lijm tussen die vier. Aan Charles nu die taak. Hij bezoekt deze week alle vier landen, om, zoals de Financial Times schreef, „een publiekelijk blijk van betrokkenheid te geven bij de architectuur van het VK, die steeds meer onder druk komt te staan”. Koningin Elizabeth was volgens velen de onzichtbare lijm tussen de vier landen van het Verenigd Koninkrijk Want in andere delen van het VK bestaan evengoed nationalistische sentimenten. In Wales ontstond irritatie dat Charles de titel die hij decennialang heeft gedragen, prins van Wales, meteen op zijn zoon William overdroeg, terwijl dat historisch gezien helemaal niet zo snel hoeft. Er ging ook een petitie rond om de titel helemaal af te schaffen, omdat die vooral de overmacht van een Engelsman over de inwoners van Wales symboliseert.    In Noord-Ierland kwamen afgevaardigden van de grootste partij van het Noord-Ierse parlement Sinn Féin, die een vereniging met Ierland wil, niet naar de zitting voor de proclamatie. Zoiets was voor „hen die trouw zijn aan de Britse kroon”, zei de Ierse partijleider Mary Lou McDonald. Charles besteedde overigens meer aandacht aan Noord-Ierland dan zijn moeder: in zijn jaren als kroonprins bezocht hij zowel Noord-Ierland als Ierland dubbel zo vaak als zij en verscheen hij voor allerlei openingen en prijsuitreikingen.  Over de rol van premier Liz Truss in Charles’ toer door het land ontstond verwarring en kritiek. Haar woordvoerders bevestigden eind vorige week aan Britse media dat ze hem zou vergezellen, en dat dit haar persoonlijke keuze was. Het was geen vereiste, maar ze vond het „belangrijk om aanwezig te zijn tijdens een veelbetekenend moment van nationale rouw” in het land.  Meteen kreeg Truss kritiek: hiermee maakt ze de onderneming van de nieuwe koning toch meteen politiek? Een dag later al kwam de nieuwe lijn. Truss zal alleen de herdenkingsdiensten bijwonen, ze „vergezelt de koning niet en het is géén toer”. Een hoogleraar aan een Schotse universiteit noemde dit volgens de FT „de eerste strategische fout van de regeerperiode van Charles III”.  In het Meadow Park laat Laura Bremner intussen haar dwergpoedel uit. Ze houdt zich niet zo bezig met het koningshuis – „zoals de meeste Schotten eigenlijk”. Zij denkt dat de troonwissel voor de onafhankelijkheidsdiscussie niets uitmaakt. „Dat zal altijd onderwerp van gesprek blijven.” Zelf is ze tegen onafhankelijkheid, vooral omdat volgens haar Schotland economisch niet zonder Engeland kan. Het is een gevoelig onderwerp, zegt ze, onder haar vrienden bestaat ook verdeeldheid. „Als je weet dat een ander er anders over denkt dan jij, dan begin je er gewoon niet meer over.”||https://www.nrc.nl//nieuws/2022/09/12/niet-elke-schot-staat-in-de-rij-voor-het-afscheid-a4141660
2022-09-13||Bij de meedoen-balie begint voor inwoners van het azc de lange weg naar betaald werk||Ahmed Haji Omer tovert het kantoortje tegenover de stempelpost in de voormalige kazerne rap om tot ‘meedoen-balie’. Hij zet een bord Oreo-koekjes op een bijzettafeltje en plaatst wat extra stoelen. Omer, een frisse dertiger met kort zwart-grijs haar, is een van de bewoners van Schalkhaar, het asielzoekerscentrum net buiten het gelijknamige dorpje nabij Deventer. Hij helpt medebewoners die een bezigheid zoeken.  Tussen de gebouwen die 650 asielzoekers huisvesten, ligt een moestuin. Dat is waar de bewoners werken: ze maken handgeschreven bordjes met  plantennamen, schoffelen, zaaien en oogsten. Ze beheren ook de stomerij en het winkeltje, en brengen de kleine kinderen ’s ochtends naar de weg. Daar stopt de bus om hen naar de school in de bebouwde kom te brengen.  Zoals elke woensdag is er vandaag in Schalkhaar een inloopochtend voor bewoners die iets om handen willen hebben – taalondersteuning bijvoorbeeld, sport of vrijwilligerswerk. Die dag is niet toevallig gekozen: op woensdag moeten alle bewoners van het azc zich melden en een stempel halen. Dan kunnen ze meteen even langs de ‘meedoen-balie’, dacht Michiel ten Bulte (38), de organisator ervan en projectleider voor vrijwilligerscentrale Deventer Doet. Hij kan de hulp van Ahmed goed gebruiken, want die spreekt vloeiend het Koerdische hoofddialect Kurmanci, Arabisch en Engels.  De eerste die vandaag langskomt, stelt zich voor als Naif. Net als Ahmed komt hij uit Koerdisch Irak, en hij wil graag werken. Luid pratend beginnen de mannen met het invullen van het aanmeldingsformulier. Ahmed schakelt over op het Engels om met Ten Bulte te overleggen of Naif meekan naar het muziekfestival waarvoor binnenkort het opbouwen begint. Het gaat om onbetaald werk; vrijwilligers krijgen koffie en broodjes tijdens de werkzaamheden die ze samen met Nederlanders uitvoeren, en na het sjouwen hebben ze gratis toegang. Daarmee voldoet deze werkplek aan de voorwaarden die Deventer Doet stelt. Ten Bulte: „Meedoen gaat over contact maken, de taal leren en kennismaken met onze gewoontes. Organisaties die op het azc gratis arbeidskrachten willen oppikken die de hele dag zonder contact in een loods moeten bollen pellen of sjouwen, kunnen wij niet gebruiken.”  Dan komt Bienvenue binnengewandeld, een slanke twintiger in een lichtblauw poloshirt met daaronder een witte broek. Hij begroet Ahmed en Ten Bulte met een ferme schouderklop en stelt zich voor aan nieuwkomer Naif. Ook hij geeft zich op voor de opbouw van het muziekfestival. In vloeiend Nederlands vraagt hij Ten Bulte of dit net zo’n klus is als het theaterfestival van laatst. Dan gaan ze over op Engels, zodat Ahmed ook kan meepraten.  Aan het einde van de inloopochtend komt nog een nieuweling binnen: Sameer uit Jemen. Hij wil zijn tijd nuttig besteden, zegt hij, en elk contact is welkom. Hij zou graag wekelijks een rolstoelwandeling maken met ouderen uit het verzorgingshuis verderop, zegt hij, maar dat zit er tot zijn spijt niet in. Hij is geblesseerd aan zijn knie.  Sameer is sinds vorig jaar november in Nederland en kreeg op 13 januari 2022 een verblijfsvergunning voor vijf jaar. Hij is een van de 136 statushouders die de gemeente Deventer dit jaar toegewezen heeft gekregen, naast 350 Oekraïners. Samen met een inburgeringsconsulent van de gemeente heeft Sameer de afgelopen weken zijn Plan Inburgering en Participatie (PIP) opgesteld. Dit is een belangrijke vernieuwing in de Wet inburgering, bedoeld om de integratie in de Nederlandse maatschappij te versoepelen. In Sameers PIP is opgenomen dat hij begint aan de ‘B1 inburgeringsroute’: via taalles en trainingen op de werkvloer werkervaring opdoen. Doel is dat hij over drie jaar betaald werk heeft in de IT, zijn vakgebied.  Sameer hoopt al eerder te kunnen werken voor een normaal salaris. Tot dat moment ontvangt hij van de gemeente een bijstandsuitkering. Mogelijk gaat die straks omhoog; er wordt gewerkt aan gezinshereniging zodat hij met zijn vrouw en twee kinderen een huurwoning in Deventer kan betrekken.  Door Sameers rappe Amerikaans-Engelse tongval en zakelijke manier van praten klinkt het alsof hij een businessplan uiteenzet. Hoe hij zo snel een vergunning kreeg? Hij weet het niet.  Het contrast met Bienvenue is groot. Die is al dik tweeënhalf jaar in Nederland, maar zijn kans op een vergunning is volgens Ten Bulte „nihil”. En dat terwijl Bienvenue naar eigen zeggen echt niet veilig is in zijn moederland Congo. „Net als in Jemen woedt in Congo al jaren een bloedige burgeroorlog”, zegt Ten Bulte.  „Ik heb hier al heel wat mensen in een depressie zien glijden”, zegt Michiel ten Bulte, als hij de flyers met informatie over werken in het Arabisch, Koerdisch, Nederlands en Engels opruimt. „Ook bij Bienvenue zie ik het gebeuren. Hij heeft een bewonderenswaardig positieve levenshouding. Maar stel je voor: als vrijwilliger ging hij kamers schilderen in de nieuwe noodopvang voor Oekraïense vluchtelingen. Binnen een maand was er voor hen een veel mooiere plek klaar dan deze kazerne waar hij al twee jaar leeft. Oekraïense vluchtelingen mogen hier meteen naar school en aan het werk, terwijl hij in een soort niemandsland blijft hangen.” Het frustreert Ten Bulte mateloos. Hij vraagt zich af waarom niet álle vluchtelingen meteen aan het werk mogen, ongeacht afkomst. Waarom ze wettelijk pas betaald mogen werken als hun asielaanvraag minimaal zes maanden in behandeling is. En waarom ze, als het dan eindelijk mag, maar 24 weken per jaar betaald mogen werken. Het is, verzucht Ten Bulte, dat de mensen voor wie hij zich inspant hem zo inspireren. Daarom zet hij door. „Er zou in de politiek eens iemand echt in de bres moeten springen voor álle vluchtelingen”, zegt hij. „Zodat meedoen geen loze kreet is.” Ten Bulte prijst zich gelukkig met de gemeente Deventer. Die is medefinancier van Deventer Doet, vangt op diverse locaties nu 940 niet-westerse en Oekraïense vluchtelingen op en voert een actief participatiebeleid.  De meedoen-balie in azc Schalkhaar begon in 2017, Ten Bulte sloot indertijd aan als vrijwilliger. Het initiatief valt onder een landelijk project, dat voortkwam uit succesvolle proeven die in 2015 plaatsvonden in Nijmegen en Utrecht. Inmiddels hebben 38 asielzoekerscentra meedoen-balies. Voornaamste financier is het ministerie van Sociale Zaken, verantwoordelijk voor de uitvoering van de Wet inburgering. Gedoe over het budget is er steevast. Ten Bulte krijgt als coördinator nu acht uur per week betaald, en Deventer Doet garandeert de continuïteit.  Rob de Geest, de Deventer wethouder (PvdA) die werk, inkomen, asiel en integratie in zijn portefeuille heeft, noemt het logisch dat gemeenten de inburgering van statushouders aansturen. „We hadden nieuwkomers toch al aan de balie voor wonen en bijstand. Nu kunnen we veel meer voor ze doen.”  Daar ligt volgens hem wel meteen het probleem. „Het budget dat het Rijk beschikbaar stelt, is ontoereikend. Het is alleen voor nieuwkomers die na 1 januari 2022 een verblijfsvergunning kregen.”  Daardoor valt een groep statushouders net buiten de aangepaste wet. Zij behoren tot wat de ‘ondertussengroep’ is gaan heten. Ze kregen kort voor 2022 een verblijfsvergunning, waren al gekoppeld aan de gemeente en begonnen met inburgeren onder de oude wet. De Geest wil geen hard onderscheid maken tussen mensen die onder het oude of nieuwe regime vallen. „Wij willen beide groepen helpen. Als gemeente is het in ons belang dat elke nieuwe inwoner gelukkig en weerbaar is. Om deze ambitie te kunnen waarmaken en hen bij te staan in een snelle inburgering volgens de nieuwe wetgeving, vullen wij de begroting aan met eigen middelen, uit een reservepot.” De drie inburgeringsconsulenten van de gemeente hebben sinds begin dit jaar 22 inburgeringsplannen opgesteld – nog 114 te gaan dus. Uiteindelijk moeten alle nieuwkomers, net als Sameer, zo via een ‘leerroute’ in een ‘voorportaal naar werk’ belanden. Intussen lukt het Michiel ten Bulte al maanden niet om een Turkse leerkracht als vrijwilliger op een school te plaatsen. Ondanks de krapte op de arbeidsmarkt. Hij vermoedt dat werkgevers de taalachterstand bezwaarlijk vinden. Het weerhoudt hem er niet van na de inloopochtend een basisschool in de buurt te bezoeken. „Deze man is goed opgeleid en ervaren. Als ze hem gewoon laten meedoen, zien ze vanzelf zijn capaciteit.” De Tweede Kamer debatteert medio september over inburgering. Daarbij komt een voorstel tot wetswijziging ter sprake van minister Karien van Gennip (Sociale Zaken en Werkgelegenheid, CDA). Dit moet ervoor zorgen dat asielzoekers die Nederland binnenkwamen voor 2022 een overgangsregeling krijgen waardoor zij ook mogen inburgeren volgens de nieuwe regels. Een goed idee, meent Kamerlid Anne-Marijke Podt (D66). „De nieuwe wet bevat nog veel hardheden die mensen eerder schaden dan vooruithelpen. Inburgeren duurt sowieso minstens drie jaar. Inmiddels weten we dat 68 procent van de Oekraïners die dit jaar in ons land kwamen al aan het werk is. Daar wordt iedereen beter van. Dus laten we van dit inzicht leren en alle vluchtelingen zo snel mogelijk aan het werk helpen, ongeacht hun land van herkomst of hun status.” Podt werkt aan meer veranderingen in de huidige inburgeringswet. Haar initiatiefnota daartoe wordt binnenkort besproken in de Tweede Kamer. Ze wil onder meer asielzoekers toestaan direct betaald werk te doen, waar ze nu nog zes maanden moeten wachten. Ook wil Podt af van de beperking dat slechts 24 weken per jaar betaald werken is toegestaan zolang er geen verblijfsvergunning is. „Het gaat mij erom dat we al eerder beginnen met meedoen, niet pas als iemand statushouder is. We moeten ook mogelijkheden voor taal, werk en onderwijs bieden aan mensen die nog in een azc zitten.”||https://www.nrc.nl//nieuws/2022/09/12/bij-de-meedoen-balie-begint-voor-statushouders-de-lange-weg-naar-betaald-werk-a4141612
2022-09-13||Onwennig en weifelend: Siemens moet wennen aan rol in het hart van de wereldpolitiek|| Vraag het maar aan Siemens. Wéér probeerde Gazprom vorige week het stilleggen van Nord Stream aan het Duitse industrieconcern te wijten. Vicedirecteur Vitali Markelov zei dinsdag 6 september op het Eastern Economic Forum in Vladivostok dat Siemens eerst apparatuur moest repareren. Dan kon de gasleiding zo weer open. Dus waarom aan Gazprom vragen hoe het zit met het gas? Het was de zoveelste keer dat Gazprom wees naar Siemens (300.000 werknemers, omzet in 2021 62 miljard euro). Al eerder, in juli, zou het dwars hebben gelegen bij het vervoer van een turbine naar Rusland die nodig was voor Nord Stream.  Beide Gazprom-claims gelden als ongefundeerd. Maar het meer dan 170-jaar oude Siemens, actief in allerlei markten, is  er wel door verwikkeld geraakt in het conflict tussen Rusland en het westen. Der politische Konzern, noemde de Süddeutsche Zeitung Siemens al in juli.  Het is een onwennige rol voor het bedrijf: ondernemingen proberen doorgaans zo ver mogelijk weg te blijven van politieke onderwerpen.  In Duitsland wordt met interesse gevolgd hoe Siemens met de situatie omgaat. Want wat het bedrijf nu overkomt, versterkt een angst die bij andere grote industrieconcerns als Volkswagen leeft: dat ook zij meegesleept worden in een conflicten, nu  de spanningen met China oplopen en de wereld steeds verder verdeeld raakt in blokken. De aanwezigheid van Siemens in Rusland begon in 1851 als leverancier van onderdelen voor de telegraaflijn tussen Moskou en Sint-Petersburg. Ze eindigde 170 jaar later met het onderhoud aan de hogesnelheidslijn tussen diezelfde steden. De Duitse industriegigant – die voor de oorlog 3.000 werknemers in Rusland had – maakte op 12 mei bekend zich volledig terug te trekken uit het land, vanwege de invasie in Oekraïne.   Voor Siemens, dat al een belangrijk deel van de activiteiten had stilgezet direct na de invasie, was het een lastig besluit. Het vertrek kostte ruim 600 miljoen euro. Maar  blijven was geen optie meer. De druk op bedrijven om te vertrekken uit Rusland was te groot. Siemens stond op een beruchte lijst van Yale University die bijhield welke bedrijven nog zaken deden in het land (hoewel het Duitse concern al bij het begin van de invasie een groot deel van de activiteiten in Rusland had stopgezet). Het moeilijke en relatief late besluit was de eerste ongemakkelijke politieke keuze voor Siemens in het conflict tussen het Westen en Rusland. Veel bedrijven stonden onder druk om uit Rusland te vertrekken, maar voor Siemens ging het om een belangrijke markt en een historische band – en een groot aantal werknemers. Toch kon het allemaal nog een stuk erger, zo bleek de afgelopen drie maanden. Het bedrijf staat in het middelpunt van de discussie  over Nord Stream, een gasleiding waar het bedrijf al jaren nauw bij betrokken is.  Afgelopen juli zou Siemens volgens Gazprom een gasturbine niet willen opsturen, waardoor er geen gas kon stromen. En anderhalve week geleden zou Siemens een olielek niet willen repareren. De bezwaren van Gazprom worden  in Europa over het algemeen niet serieus genomen; ze gelden als propaganda omdat Rusland geen gas wil leveren. Maar ze worden wel voortdurend herhaald. Op vrijdag 2 september kreeg Siemens de schuld, op zaterdag 3 september ook weer. Afgelopen week waren er de uitspraken van Markelov in Vladivostok. Gazprom verspreidde zelfs foto’s van wat een Siemens-inspecteur zou zijn bij het olielek: Siemens had het lek zelf geconstateerd, maar deed vervolgens niks, aldus Gazprom. In beide zaken – turbine en olielek – vroeg de Duitse pers zich af: waar is Siemens? Pas na een paar weken mengde het zich in de turbinerel. Siemens zei dat het geen correlatie zag tussen het ontbreken van de turbine en het stoppen van de gasstromen. „Dat werd de hoogste tijd”, becommentarieerde het Duitse Handelsblatt. Wie de leugens van Moskou niet pareert, helpt eraan mee, schreef de krant. Begin september werd de kritiek nog veel feller. Siemens staat hulpeloos tegenover een dictatuur, schreef buitenlandredacteur Mathias Brüggmann van Handelsblatt in een vlammend commentaar. Op het olielek had Siemens volgens hem wéér veel te zuinigjes gereageerd: het bedrijf had alleen gezegd dat een dergelijk lek geen probleem moet vormen. En toen Gazprom de beschuldigingen bleef herhalen, zei Siemens alleen dit „voor kennisgeving te hebben aangenomen”.  Heeft Siemens wel begrepen dat we ons in een internationale informatie-oorlog bevinden, schreef Brüggmann, waarin je terug moet duwen?  Poetin doet volgens hem net als Hitler in 1939 in Polen alsof anderen de fout in gaan en hijzelf alleen maar „terugschiet”, schreef Brüggmann. En dat kan je niet laten gebeuren.  Onwennig. Traag. Weifelend. De rol in het hart van de wereldpolitiek valt Siemens duidelijk niet makkelijk. En dat is ook niet verbazend. Het bedrijfsleven wíl doorgaans niet in het hart van de wereldpolitiek staan. Dat brengt alleen maar risico’s met zich mee.  Toch bestaat in het Duitse bedrijfsleven een besef dat deze ontwikkeling mogelijk nog een stuk verder zal gaan. De Süddeutsche Zeitung schreef al dat er een logische nieuwe uitdaging voor Siemens klaarligt: China. In een wereldeconomie die steeds meer in blokken uiteen dreigt te vallen, ligt er voor Duitse ondernemingen die groot zijn in dat land – de omzet van Siemens in China is 8 miljard euro – een ingewikkelde toekomst. Want hoe ga je om met China als het Taiwan binnenvalt? Wat als je gedwongen wordt stelling te nemen, zoals Siemens nu?  Dit mag nog ver weg lijken, maar het is een belangrijk onderwerp in bestuurskamers. Dat bleek eerder dit jaar bijvoorbeeld uit een uitgebreid artikel van de Financial Times over Volkswagen. Dat documenteerde precies welke zorgen er bestaan in de top van die enorme autobouwer, die de helft van zijn winst behaalt in China. Een vertrek uit Rusland zou een gevaarlijk precedent kunnen scheppen voor een vertrek uit China, klonk het. Mocht het zover komen, dan is dat een „existentiële crisis” voor Volkswagen, zei een hooggeplaatste manager tegen FT. Zover is het nog niet. Maar de grote Duitse industriebedrijven die de afgelopen decennia flink zijn gegroeid in China, kunnen zich maar beter  voorbereiden op verschillende scenario’s. Anders lopen ze het risico uiteindelijk  net zo aarzelend over te komen als Siemens nu.  ||https://www.nrc.nl//nieuws/2022/09/12/onwennig-en-weifelend-siemens-moet-wennen-aan-rol-in-het-hart-van-de-wereldpolitiek-a4141626
2022-09-13||De 5 lessen die de krijgsmacht kan leren uit de oorlog in Oekraine|| Een eindeloze regen van granaten, raketten, kogels en gps-geleide projectielen: de oorlog in Oekraïne is er  een van grootschalig gebruik van munitie. Er dreigt nu een omvangrijk munitietekort, zo waarschuwde de hoogste chef van de Nederlandse krijgsmacht vorige week in de Tweede Kamer. Nederland trekt dan ook tientallen miljoenen euro’s uit voor het aanvullen en opbouwen van munitievoorraden. Het ministerie  begon er vorig jaar mee, en doet er in deze Defensienota nog een schep bovenop. Alleen zo kan de Nederlandse krijgsmacht een oorlog als in  Oekraïne lang volhouden, is het idee. „Oekraïne heeft alleen aangetoond dat zelfs een relatieve grootmacht als Rusland, met behoorlijk grote voorraad munitie, snel door het moderne spul heen raakt en moet terugvallen op oude, domme wapens”, zegt militair historicus Christ Klep. „Stel dat Defensie een voorraad opbouwt van 5  tot 10 procent van wat de Russen hebben, dan nog zijn we bij een grootschalig conflict binnen een paar dagen door onze munitie-voorraden heen.” Het is typerend voor de nota, waarover de Tweede Kamer woensdag debatteert. Gealarmeerd door Oekraïne steekt Nederland structureel vijf miljard euro per jaar extra in de krijgsmacht – een verhoging  met 40 procent. Het geld wordt over de hele krijgsmacht uitgestrooid met vele tientallen, betrekkelijk kleine uitgaven. „Het is een echte poldernota”, vindt Klep, „alle krijgsmachtonderdelen krijgen er  een beetje geld bij, waarbij we vooral meer van hetzelfde doen.”  Dick Zandee, defensiespecialist bij Instituut Clingendael, ziet dat als „een typische defensie-reflex: zodra de geldkraan opengaat, wordt over de volle breedte van alles bijgekocht en gemoderniseerd. Iedereen tevreden, geen gedonder in de tent.” Terwijl de oorlog in Oekraïne volgens de experts voldoende aanknopingspunten biedt grondig te   kijken naar de eigen krijgsmacht. Neem de lange-afstand-artillerie die de Oekraïners zo helpt. „Daarmee kun je de vijand diep treffen, dus ver achter de achter de frontlinie. Omdat het steeds moeilijker wordt er met vliegtuigen door te dringen, heb je grondgebonden systemen nodig, zoals de panterhouwitsers en de HIMARS.” Nederland gaat ook lange-afstand-wapens kopen, maar onduidelijk is hoeveel – en hoe die ingepast worden. Zeker in de eerste weken na de Russische inval bleken de Oekraïners zeer effectief Russische tanks te kunnen uitschakelen met westerse antitankwapens zoals de Javelin. „De Nederlandse landmachtmensen zeiden toen: ‘De Russen beschermen hun tanks niet goed. Wij doen dat wel’. Ik moet het nog zien”, zegt Klep „De volgende generaties Javelin-achtige systemen komen eraan; straks heb je antitankwapens die ‘rondhangen’ in de lucht. Ik betwijfel sterk of de tank dat overleeft.” Er zijn meer lessen te trekken uit de oorlog voor de krijgsmacht,  vertellen Klep, Zandee en Martijn Kitzen, hoogleraar aan de Nederlandse Defensie Academie. Tijdens de Koude Oorlog lag de nadruk op de eerste hoofdtaak van de krijgsmacht: de verdediging van het eigen grondgebied en dat van de NAVO-bondgenoten. Na de val van de Muur verschoof de aandacht naar de tweede hoofdtaak („bijdragen aan de internationale rechtsorde”) met missies naar crisisgebieden als Bosnië, Afghanistan en Mali. (De derde hoofdtaak is de ondersteuning van de civiele autoriteiten, zoals tijdens de coronapandemie.) Met de oorlog in Oekraïne is de pendule teruggezwaaid en bereidt Nederland zich weer vooral voor op een gevecht in Europa, tegen Rusland. „In de defensienota’s van afgelopen jaren stonden vele pagina’s over crisisbeheersing in de ‘zandbak’ van landen buiten Europa. In deze defensienota staat hierover één kleine alinea”, zegt Zandee. Een logische keuze, vindt hij, maar er hoort wel iets bij, namelijk: Rusland is zwak op zee, maar is sterk op het land – zo leek het althans tot voor kort. Bij de NAVO-landen is dat andersom, zegt  Zandee. „Dus moet Nederland meer investeren in de landmacht. Dat gebeurt nu wel; de landmacht mag wat dingetjes kopen, zoals lange-afstand-artillerie. Van een aantal tanden bijzetten is alleen geen sprake.” Zo zijn tellen de twee Nederlandse manoeuvre-brigades maar 2,5 respectievelijk 3 bataljons (een eenheid van 600 tot 800 militairen), en niet 4 bataljons zoals met de NAVO  afgesproken. Dat blijft ook zo. Wel krijgen de brigades eigen eenheden voor vuursteun en logistiek. De 13 Lichte Brigade in Oirschot, die nu nog opereert in pantservoertuigen (Boxers) met lichte bewapening, wordt verzwaard tot ‘medium’. „Geen idee wat dat betekent”, zegt Zandee. „Ik zou zeggen: mechaniseer de 13 met zware pantservoertuigen, zoals de CV90 of  zelfs tanks. Dan krijg je een grotere en meer duurzame gevechtskracht tijdens een groot conflict als dat in Oekraïne.” Daarin kan Klep zich wel vinden: „In zo’n gevecht lokaliseer je eerst met goede inlichtingen à la minute de vijand, die je onder vuur neemt met bijvoorbeeld mortieren: tempo, tempo, tempo! Na een paar dagen zet je lange-dracht-artillerie in als HIMAR’s of de nieuwste houwitsers om bijvoorbeeld door munitiedepots en bevoorradingscentra achter de frontlinie aan te vallen. Dat is wat je kan leren van Oekraïne. Het zou een logische keuze zijn om daarvoor bijvoorbeeld twee zware brigades op te bouwen voor de frontlinie, maar dat doen we niet. En welke lange-dracht-wapens we kopen en hoeveel, is onduidelijk.”  Oekraïense munitieopslagplaats in de door Rusland aangevallen Donetsk-regio. Foto Anotolii Stepanov/AFP
 De VS zijn bezig met de ontwikkeling van nieuwe HIMAR’s en houwitsers die nog veel verder schieten. Het gaat daarbij om wapensystemen die duur zijn in de aanschaf en in de exploitatie, door de hoge prijzen voor de gps-geleide projectielen en regelmatige updates. „Laten we dit samen met de Duitsers doen”, zegt Zandee: „De eenheid met deze wapens vecht niet met een brigade mee aan het front, maar die laat je vanaf enige afstand vuren.” Zandee schreef onlangs een rapport over specialisatie en samenwerking in Europa. Nederland werkt al samen met de Duitsers, onder meer in een tankbataljon en de luchtmobiele brigade, en met de Belgen, bijvoorbeeld bij de marine. Defensie benoemt daarnaast veel specialismen, zoals radar, Patriot-raketten en cyber. Maak van bijvoorbeeld dat laatste dan ook een echt Nederlands specialisme, zegt Klep:  „De gedachte dat de Russen in een uurtje heel Oekraïne platleggen, is te simpel gebleken. Het internet is, anders dan het elektriciteitsnetwerk zo gefragmenteerd, dat het lastig is het hele systeem van buitenaf uit te schakelen. Daaruit kun je heel belangrijke les trekken: je kunt je blijkbaar verdedigen tegen cyberaanvallen.  Oekraïne toont dat je een langetermijnstrategie nodig hebt voor cyber en voor beïnvloeding. En dat je daarbij moet samenwerken met burgers, bedrijven en niet-gouvermentele organisaties.” Vooralsnog blijft Nederland doen wat het al heel lang doet, en veelal op dezelfde manier. Een voorbeeld daarvan is het Korps Mariniers, dat al sinds de dagen van Michiel de Ruyter is gespecialiseerd in het vanaf een schip aan land gaan. „Dat concept is grotendeels achterhaald”, zegt Zandee. Zeker grote amfibische operaties zijn onmogelijk geworden, doordat de aanvoerschepen dagen vóór de landing gezien en aangevallen kunnen worden. Het korps krijgt nu zijn eigen lange-afstand-wapens. „Het korps mag niet verdwijnen en krijgt gewoon wat extra’s. Is dat geen omkering van zaken?”, vraagt Klep. „Je kan ook zeggen: maak van het korps een landmachtbrigade die bijvoorbeeld goed is in lange-afstand-vuur. Dat is in wezen wat de Amerikanen doen.” Het is logisch dat de krijgsmacht zich nu richt op afschrikking in Europa, zegt Martijn Kitzen, hoogleraar aan de Nederlandse Defensie Academie. „Maar de oorlog tussen Rusland en Oekraïne is uiteindelijk niet meer dan een onderdeel van een veel groter geopolitiek spel.” Je ziet dat de macht van het Westen tanende is, zegt Kitzen, nu het geopolitieke gewicht van Azië en vooral China snel toenemen. „Dat Rusland het aandurfde Oekraïne nu aan te vallen, is geen toeval. Poetin schatte het Westen in als zwak. Je zult meer assertiviteit gaan zien, niet alleen van grote landen, maar ook kleinere landen.” Hij noemt als voorbeeld Mali dat onlangs de Fransen min of meer verjoeg. Explosie in een flat na een Russische tankbeschieting in havenstad Marioepol. Foto Evgeny Maloletka/AP De Amerikanen mogen Oekraïne dan volop steunen, zegt Kitzen, „voor hen is dit een tactische oorlog. Het grote strategische conflict is dat met de grootmacht China.”  Het is volgens Kitzen een teken aan de wand dat een Nederlandse marineschip onlangs met bondgenoten patrouilleerde in de Stille Zuidzee: „Dat is onderdeel van het geopolitieke schaduwspel dat de komende jaren op veel plekken zal worden gespeeld.” Dit spel is een kolfje naar de hand van het Korps Commando Troepen, dat in conflictgebieden kan opereren. Nederland heeft relatief veel van dit soort elite-eenheden, maar „het verschuiven van de wereldorde gaat de hele krijgsmacht raken”, zegt Kitzen: „We moeten ook weer missies gaan doen, zoals eerder in Afghanistan en Mali. Verder moeten we door de geopolitieke rivaliteit  in de toekomst ook nadenken over nieuwe taken. Is het bijvoorbeeld denkbaar dat de krijgsmacht een rol krijgt in het veiligstellen van grondstoffen?”||https://www.nrc.nl//nieuws/2022/09/12/dit-is-een-echte-poldernota-je-moet-veel-scherper-kiezen-zeggen-de-defensieexperts-a4141654
2022-09-13||Zorgorganisaties ActiZ, LHV en V&#038;VN tekenen zorgakkoord (nog) niet||ActiZ, de branchevereniging van zorgorganisaties voor ouderen en chronisch zieken, tekent het Integraal Zorgakkoord nu niet. Dat staat in een maandagavond gepubliceerde verklaring. De brancheorganisatie wil eerst garanties dat de afspraken uit het zorgakkoord uitvoerbaar zijn, onder meer op financieel gebied. Bij ActiZ zijn zo’n vierhonderd organisaties aangesloten. Ook de beroepsvereniging van verpleegkundigen V&VN wil  het akkoord vooralsnog niet tekenen.  De vereniging sprak maandagavond wel steun uit, maar wacht op akkoord van alle andere grote partners, meldt beroepsvereniging V&VN in een verklaring. Volgens de organisatie zijn er nog „belangrijke aandachtspunten” in het plan.  V&VN denkt dat de doelstellingen alleen kunnen worden bereikt als goed wordt samengewerkt tussen verschillende partijen in de zorg, zoals huisartsen, aanbieders van wijkverpleging en verzekeraars. De Landelijke Huisartsen Vereniging (LHV) heeft na afloop van hun ledenvergadering op maandag ook gezegd het zorgakkoord niet te ondertekenen „tenzij er binnen drie maanden op belangrijke punten aan de randvoorwaarden wordt voldaan”. Vanuit die beroepsgroep kwam de afgelopen dagen felle kritiek op het akkoord.  Het Integraal Zorgakkoord (IZA) moet op Prinsjesdag, volgende week dinsdag, worden gepresenteerd. In de overeenkomst staan alle afspraken over de zorg voor de komende vier jaar, opgesteld door minister Ernst Kuipers (Volksgezondheid, D66). Het is de bedoeling dat alle betrokkenen zoals huisartsen, ziekenhuizen en andere zorginstellingen, het akkoord ondertekenen. Dat is tot nu toe nog niet gelukt, omdat veel partijen kritiek hebben op de afspraken. Het is nog niet zeker of de definitieve tekst, waar als sinds april over wordt onderhandeld, op Prinsjesdag klaar zal zijn.  In augustus lekte een conceptversie van het zorgakkoord uit, waarvan de inhoud flink werd bekritiseerd door de zorgsector. De kritiek kwam voornamelijk van huisartsen en wijkverpleegkundigen, omdat hun budget naar beneden wordt bijgesteld. Huisartsen krijgen 80 miljoen minder, wijkverpleegkundigen maar liefst 600 miljoen. De Landelijke Huisartsen Vereniging zei in augustus al dat het akkoord „geen handtekening verdient van huisartsen”. Maar het uiteindelijk zorgakkoord dat begin september werd opgestuurd, verschilt nauwelijks van de eerdere uitgelekte versie. Ook punten waar veel kritiek op kwam zijn weinig veranderd. ||https://www.nrc.nl//nieuws/2022/09/12/branchevereniging-ouderenzorg-tekent-integraal-zorgakkoord-niet-verpleegkundigen-wel-a4141625
2022-09-13||De hoorzorg is door de komst van opticiens nu een vechtmarkt|| Hommeles op de markt voor hoortoestellen.   Relatief nieuwe spelers zoals Hans Anders en Specsavers, die de afgelopen twintig jaar toetraden tot de markt, zijn tegenover traditionele audiciens komen te staan. Branchevereniging De Kwaliteitsaudiciens maakt zich zorgen om de kwaliteit van de hoorzorg, en specifieker over goede nazorg van de klanten. De komst van nieuwe spelers heeft de prijsdruk opgevoerd, waardoor volgens de branchevereniging de kwaliteit van de zorg onder druk is komen te staan. Zorginstituut Nederland doet namens de overheid systematisch onderzoek naar de kwaliteit van zorg in Nederland. Momenteel onderzoekt het instituut mogelijkheden het ‘hoorzorgtraject’ te verbeteren, de resultaten daarvan worden eind dit jaar verwacht. Aanleiding voor het onderzoek is onder meer de vergrijzing en daarmee het toenemende aantal slechthorenden, zegt een woordvoerder. „Gehoorproblemen bemoeilijken maatschappelijke participatie.”  Het ministerie van Volksgezondheid, Welzijn en Sport (VWS) heeft het Platform Hoorzorg Hulpmiddelen opgericht, dat onder meer de toenemende druk op de hoorzorg behandelt. Een woordvoerder van VWS zegt bekend te zijn met signalen uit de sector over de kwaliteit van nazorg, en zegt nog te onderzoeken hoe groot het probleem is door in gesprek te gaan met verschillende partijen. „Vooralsnog” gaan de zorgen niet specifiek over bepaalde partijen, zegt de woordvoerder. De hoorzorgmarkt is een markt die de aflopen decennia een vrij constante groei kende, met als grootste aanjagers daarvan vergrijzing en, recenter, een toename in gehoorproblemen bij jongeren. Het aantal verkochte hoortoestellen groeide in 2021 met 12 procent ten opzichte van een jaar eerder, van 316.337 naar 354.444. De afgelopen twintig jaar was die constante groei reden voor opticiens als Specsavers en Hans Anders om naast de oogzorg óók de hoorzorg in te stappen.  Specsavers was altijd al een prijsvechter in de brillen- en contactlenzenmarkt, waar het relatief goedkope diensten aanbiedt. Zo'n prijsvechter wilde het ook worden op deze markt. Daarvoor zag het in 2007, toen het begon met de verkoop van hoortoestellen, een commerciële kans, zegt directeur Remko Berkel,   „vanwege de hoge prijzen van concurrenten”. Hans Anders stapte de markt op vanwege „kansen in het lagere segment”, zegt communicatiedirecteur Rian van Koulil. Een hoortoestel wordt voor 75 procent vergoed, de overige 25 procent is een eigen bijdrage. Die bijdrage nemen Specsavers en Hans Anders in veel gevallen over. Ook hoorspecialist Van Boxtel neemt die bijdrage in sommige gevallen over. De partijen profiteerden van hun reeds bestaande winkels: daar kon nu ook hoorzorg geboden worden. Berkel: „En de kosten kunnen we eigenlijk verdelen over twee bedrijven.”   Dat in combinatie met een nadruk op efficiëntie is volgens Berkel de basis waarop Specsavers kon uitgroeien tot marktleider op de hoorzorgmarkt, sinds 2018.      Ook branchevereniging De Kwaliteitsaudiciens, waarbij  onder meer Beter Horen, Schoonenberg en Van Boxtel zijn aangesloten, ziet dat de komst van Specsavers en Hans Anders meer efficiëntie (ofwel: meer geholpen klanten per dag) heeft bewerkstelligd, die nodig was in de sector en de prijzen van hoorzorg ten goede kwam. Maar inmiddels slaat dat door, zegt vertegenwoordiger van de branchevereniging Dennis Havermans, die tevens directeur strategie is van Beter Horen (en dus concurrent van Specsavers en Hans Anders).  De vereniging heeft er geen twijfel over dat alle verstrekkers in de hoorzorg kwalitatief goede toestellen verkopen – maar hoorzorg is méér dan dat, zegt ook Nadine de Kort, adviseur van De Kwaliteitsaudiciens en onderdeel van het platform Hoorzorg Hulpmiddelen van VWS.  Een audicien zou volgens haar met een klant samen op zoek moeten gaan naar „passende hooroplossingen”, die zoektocht is méér dan een kwalitatief goed hoortoestel verstrekken, vindt zij. „Niet iedereen heeft überhaupt een toestel nodig, soms dragen hulpmiddelen thuis voldoende bij aan het verbeteren van de kwaliteit van leven, zoals een hardere deurbel. In een zorgmarkt moet je ervoor oppassen dat je een hulpmiddel niet alleen maar in prijs vergelijkt en de zorgkant uit het oog verliest.”  De verschillende spelers moeten wél dezelfde visie op zorg hebben, dat is nu niet zo Dennis Havermans directeur van Beter Horen Volgens zowel Havermans als De Kort ontbreekt het soms aan intensieve nazorg en begeleiding. Zonder actieve begeleiding, waarbij de consument regelmatig met de audicien overlegt en evalueert, dragen mensen hun  gehoorapparaat minder of helemaal niet meer, volgens onderzoek dat de Europese branchevereniging EHIMA liet uitvoeren. In het begin is het soms wennen zo'n apparaat te dragen, en plots zoveel meer te horen. Als dat wennen niet meteen lukt, gaat het apparaat al gauw het nachtkastje in.  Eén op de vier hoortoestellen wordt niet of nauwelijks (minder dan een uur per dag) gedragen. Havermans: „Dat heeft geen zin, net zoals het geen zin heeft om medicatie in huis te halen en het vervolgens niet in te nemen.” Volgens een rapport uit 2019 van strategisch adviesbureau Strategies in Regulated Markets (SiRM) zou leeftijdsgerelateerde slechthorendheid de maatschappij zonder goede hoorzorg 5,8 miljard euro kosten door verminderde arbeidsparticipatie en verlies van kwaliteit van leven. In 2019 waren er in Nederland 2,6 miljoen mensen met gehoorverlies gerelateerd aan leeftijd. Specsavers zegt nazorg te bieden volgens de richtlijnen van de kwaliteitswaakhond Stichting Audicien Register (StAr). Berkel: „Als binnen vijf jaar een toestel of onderdeel vervangen of schoongemaakt moet worden, dan kan de klant daarvoor bij ons terecht.”  Havermans noemt nazorg in de vorm van schoonmaak en vervanging van onderdelen echter „onvoldoende”. „Goede nazorg betekent dat de audicien samen met de klant een revalidatieprogramma van in ieder geval vijf tot zes jaar opstelt en dat minstens één keer per jaar evalueert.” Maar volgens Berkel hebben sommige klanten helemaal geen behoefte om elk jaar terug te komen. „We sturen een open uitnodiging.” Hans Anders herkent zich niet in het geschetste beeld van de markt, zegt Van Koulil, waarbij de ene groep betere nazorg zou leveren dan de andere. „Wij denken  in behoeftes van een brede klantengroep.” Zij vindt juist dat andere audiciens consumenten „verleiden om betere producten te kopen dan ze nodig hebben”. „Geavanceerd, futuristisch, en dus duur. Wij doen daar niet aan mee: liever bieden we de kwaliteit die nodig is, en niet méér. Zo houden we het betaalbaar.” En ja, dat is ook commercieel interessant, omdat een „grote groep mensen” volgens haar vraag heeft naar „gewoon goede” apparaten. „Wij voorzien in die behoefte.” Ook Van Koulil  zegt nazorg te bieden conform de protocollen van de StAr. „We voldoen aan alle voorwaarden en zien onszelf als kwaliteitsaudicien.” Wil Verschoor, directeur van patiëntenvereniging Stichting Hoormij, is terughoudend met uitspraken over deze kwestie, die zij „gevoelig” noemt, omdat de vereniging in het belang van de patiënten goede contacten met alle audiciens onderhoudt. Ze ziet wel dat Specsavers en Hans Anders aan „de onderkant van de markt” zitten qua prijzen. „Audiciens van De Kwaliteitsaudiciens leveren wat meer kwaliteit.”  Maar, zegt ze ook: „Dankzij die verschillende partijen kunnen ook mensen met een kleine portemonnee een hoortoestel betalen.” Naast Beter Horen zijn ook traditionele audiciens als Schoonenberg en Van Boxtel aangesloten bij De Kwaliteitsaudiciens. Zij delen de zorgen van de vereniging, laten zij in een reactie weten.  Dat Specsavers en Hans Anders de eigen bijdrage bij de meeste toestellen overnemen, is volgens directeur van Specsavers Berkel de reden voor de kritiek van De Kwaliteitsaudiciens. „Het is een concurrerende markt. Maar wij komen ieder jaar door de kwaliteitscontroles van de StAr heen.” Hij is niet tegen marktwerking in de zorg, zegt Havermans van Beter Horen, „dat heeft juist geleid tot grote innovaties”, maar de verschillende spelers op die markt moeten dan wél dezelfde visie op zorg hebben. „Op dit moment is dat niet het geval.” Volgens een rapport uit 2019 van strategisch adviesbureau Strategies in Regulated Markets (SiRM) zou leeftijdsgerelateerde slechthorendheid de maatschappij zonder goede hoorzorg 5,8 miljard euro kosten door verminderde arbeidsparticipatie en verlies van kwaliteit van leven. In 2019 waren er in Nederland 2,6 miljoen mensen met gehoorverlies gerelateerd aan leeftijd. 800.000 mensen dragen een hoortoestel, 500.000 slechthorenden zijn onbehandeld.  Het rapport gaat enkel om leeftijdsgerelateerde slechthorendheid. Audiciens zien tegenwoordig steeds vaker andere vormen, bij jonge mensen. Volgens De Kwaliteitsaudiciens melden mensen zich op steeds jongere leeftijd bij de audicien. Voorheen zagen zij vooral klanten van boven de 65, nu zien zij ook twintigers en dertigers.  Een toenemend deel daarvan wordt gediagnosticeerd met tinnitus, soms wel de disco disease genoemd: ongeveer 2,5 miljoen Nederlanders lijden daaraan, in milde of ernstigere mate. Tinnitus is niet te genezen, wel kunnen audiciens hoortoestellen aanbieden met zogenoemde ‘ruismaskeerders’. Die vervangen het vervelende geluid met een prettiger geluid.||https://www.nrc.nl//nieuws/2022/09/12/onrust-op-de-hoortoestellenmarkt-door-de-komst-van-opticiens-a4141648
2022-09-13||Beleggers willen schadevergoeding van Philips na terugroepacties|| Hebben beleggers recht op een schadevergoeding van Philips? De VEB, de belangenbehartiger van beleggers, vindt van wel. Maandag werd bekend dat Philips aansprakelijk wordt gesteld voor de verliezen van beleggers door  „achtergehouden informatie”. De belangenorganisatie raamt de geleden schade op maar liefst 16 miljard euro. Philips begon anderhalf jaar geleden met een van de grootste medische terugroepacties ooit. Meer dan vijf miljoen slaapapneu-apparaten in 130 landen  worden momenteel vervangen of gerepareerd. Het isolatieschuim kan namelijk afbrokkelen en gevaarlijk zijn voor de gezondheid. Daarnaast kampt het bedrijf met bijzonder veel andere kwaliteitsproblemen, bijvoorbeeld met beademingsapparaten die uit kunnen vallen door elektrische storingen. Sinds de eerste publieke mededeling over de problemen met de apneu-machines daalde de beurskoers met meer dan de helft: 27 miljard euro. Daarvan zou volgens de VEB 16 miljard euro direct te wijten zijn aan gebrekkige informatievoorziening rond de apneu-affaire. De VEB geeft Philips nu eerst twee weken om met elkaar in gesprek te komen, maar dreigt alvast met andere opties. Zoals de Ondernemingskamer vragen onderzoek te doen naar de gang van zaken bij Philips sinds 2015. Ook kan de VEB rechtstreeks een collectieve  actie  beginnen. Philips zei maandag  „ervan overtuigd” te zijn dat het bedrijf „juist en integer heeft gehandeld”. „Dat beleggers hier iets mee gingen doen, hing in de lucht”, zegt  Jurjen Lemstra van Lemstra Van der Korst en gespecialiseerd in ondernemingsrecht. De advocaat-partner is „niet verbaasd” over de stap, maar vindt het noemen van een bedrag van 16 miljard euro „een forse manier om Philips onder druk te zetten”. Van de totale beurswaarde van Philips is  bijvoorbeeld nog maar 16 miljard euro over.  De schadepost is overigens niet hetzelfde als de daadwerkelijke claim, die zal lager zijn, zo benadrukt ook de VEB.   Wanneer hebben beleggers recht op een schadevergoeding? „De kernvraag is: vanaf wanneer wist Philips van ernstige mankementen aan de machines, of had het bedrijf het moeten weten?”, zegt Lemstra. „Koersgevoelige informatie moet een bedrijf onmiddellijk melden.” Door onderzoek van de Amerikaanse toezichthouder FDA is duidelijk dat een Amerikaanse dochteronderneming van Philips al in 2015 vermoedens had van  problemen met het degraderende schuim. Om nog onbekende redenen werd het bestuur van Philips (volgens  voormalig topman Frans van Houten) pas in het eerste kwartaal van 2021 op de hoogte  gebracht. In april vorig jaar begon de terugroepactie, en begon de beurskoers te kelderen. Toevallig was het in een zaak tussen de VEB en Philips waar de rechter vaststelde dat een bestuur zich niet zomaar mag verschuilen achter het argument dat informatie de top niet heeft bereikt. „Dat was in de jaren negentig”, zegt    Gerben Everts, directeur van de VEB. „De rechter zei toen: jullie hadden je proces zó moeten inrichten, dat je het wél wist.” Een moederbedrijf moet procedures en controleprocessen zo inrichten dat grote problemen worden gesignaleerd en de top bereiken.   Volgens Everts zijn jaarverslagen van het bedrijf dan ook  jarenlang misleidend geweest. Everts: „Het bestuur schreef jaar na jaar in control  te zijn geweest over de kwaliteit van de operationele processen.” Achteraf blijkt dit natuurlijk niet juist, vindt Everts. In het  verleden heeft de beleggersclub best wat bedrijven tot een schikking kunnen dwingen. Bijvoorbeeld in een zaak tegen Ageas, de rechtsopvolger van de Nederlands-Belgische bank Fortis. Die zou zijn aandeelhouders onvoldoende hebben geïnformeerd over de risico’s van de overname van ABN Amro, die aan de val van de bank vooraf ging. Die schikking volgde op het vernietigende oordeel van de Ondernemingskamer.  Dat de Ondernemingskamer nu  al genoemd wordt is interessant, vindt Lemstra, zelf niet betrokken bij de kwestie tussen VEB en Philips. „De VEB heeft die  route ook  bewandeld in het Unilever-dossier, begin jaren 2000.” Daar ging het om de vraag of Unilever beleggers verkeerde informatie had verstrekt. Uiteindelijk volgde een schikking na uitbrenging van het onderzoeksrapport  van de Ondernemingskamer.      Zo’n onderzoek naar Philips zou een hoop aandacht genereren, zegt Lemstra, „Philips is toch een soort nationaal erfgoed. Een voordeel zou zijn dat een rapport beleggers waardevolle informatie geeft om een claim op te baseren. Tegelijk zou zo'n procedure jaren duren. Eerst moet de Ondernemingskamer beslissen óf het onderzoek gaat doen, dan volgt het onderzoek zelf, en dan kan de Ondernemingskamer zich nog uitlaten over de vraag of er sprake is geweest van wanbeleid. Twee tot tweeënhalf jaar ben je sowieso zoet.” De andere optie die Philips in het vooruitzicht is gesteld, zegt Everts, is collectieve actie beginnen door naar de rechter te stappen  namens alle beleggers.  Maar hij wil eerst „graag met Philips kijken hoe ver we kunnen komen”.  In een eerdere versie van dit artikel werd VEB-directeur Gerben Everts Evers genoemd. Dat is op 13 september gecorrigeerd.  ||https://www.nrc.nl//nieuws/2022/09/12/veb-komt-met-claim-in-apneu-affaire-a4141659
2022-09-13||Met bezoek Rutte voor het eerst in 14 jaar Nederlandse regeringsleider in Suriname||Premier Mark Rutte (VVD) is maandagmiddag (lokale tijd) aangekomen in Suriname. Samen met minister Liesje Schreinemacher (Buitenlandse Handel en Ontwikkelingssamenwerking, VVD), is hij twee dagen in de hoofdstad Paramaribo. Het is de eerste keer in veertien jaar dat een Nederlandse regeringsleider een bezoek brengt aan Suriname en voor het eerst dat Rutte in zijn rol als premier naar het land afreist. Doel van het bezoek is het versterken van de „bilaterale relatie tussen Nederland en Suriname en het bevestigen van de historische band tussen beide landen”, zo meldt het ministerie van Algemene Zaken. Rutte werd op de luchthaven ontvangen door minister Albert Ramdin van Buitenlandse Zaken. In Paramaribo bezoekt hij president Chan Santokhi in het presidentieel paleis. Dinsdagochtend leggen Rutte en Santokhi samen een krans bij het monument voor de Decembermoorden. Schreinemacher zal afwateringsproject Deltares bezoeken, waar ze uitleg krijgt over de waterproblematiek in de hoofdstad. Suriname kampt al maanden met wateroverlast, waardoor Santokhi in zeven van de tien districten de noodtoestand heeft uitgeroepen.  In augustus reisden negen Tweede Kamerleden elf dagen door Suriname, om kennis op te doen over het Nederlands slavernijverleden en de doorwerking daarvan in het heden. Het bezoek was een voorbereiding op het herdenkingsjaar 2023, als de afschaffing van de slavernij 150 jaar geleden is. Het was de eerste keer in dertien jaar dat een delegatie van de Tweede Kamer Suriname bezocht. ||https://www.nrc.nl//nieuws/2022/09/12/premier-mark-rutte-brengt-voor-het-eerst-in-14-jaar-bezoek-aan-suriname-a4141647
2022-09-13||‘Duizend burgers dood in bevrijde stad Izjoem’|| Tijdens de Russische bezetting zijn zeker duizend burgers in Izjoem omgekomen door geweld. De stad in Oost-Oekraïne  was sinds 1 april in Russische handen en werd zaterdag door het Oekraïense leger bevrijd. Voor de oorlog telde Izjoem ruim 45.000 inwoners, nu zijn dat er naar schatting 10.000. Dat maakte Maksim Strelnikov, voorzitter van het stadsbestuur, maandag bekend tijdens een persbriefing. Volgens Strelnikov hebben veel inwoners geleden onder het gebrek aan medische voorzieningen. Circa 80 procent van de infrastructuur van de stad is verwoest. Strelnikov vreest de winter voor de overgebleven inwoners, omdat hun woningen geen verwarming hebben. Naar verwachting zullen uit meer plaatsen in de regio Charkov berichten volgen over geweld tegen burgers. Oekraïense agenten doen al onderzoek naar oorlogsmisdaden in bevrijde dorpen. Russische militairen sloegen de  afgelopen dagen op de vlucht voor het Oekraïense leger, dat sinds 6 september met een verrassingsaanval veel grondgebied wist te heroveren. Het Russische leger heeft zich nu teruggetrokken ten oosten van de rivier Oskil. De opmars van het Oekraïense leger.  Het Russische vertrek verloopt chaotisch, vertellen inwoners aan Amerikaanse media. Ondanks hun haast proberen soldaten persoonlijke bezittingen van burgers te stelen. Tanks en munitie blijven achter, soldaten vluchten in burgerkleren op de fiets. Veel van de dorpen en steden in de regio Charkov waren sinds maart of april bezet. In The Washington Post vertelt een vrouw dat ze een Russische soldaat vroeg wat ze wilden. „We kunnen hier zijn of in de gevangenis”, was het antwoord.   In de zuidelijke regio Cherson, waar het tegenoffensief op 29 augustus begon, maakt het Oekraïense leger ook vorderingen, volgens woordvoerder Natalja Hoemenjoek. Vijfhonderd vierkante kilometer  grondgebied zou weer in Oekraïense handen zijn, en vijf dorpen zouden zijn bevrijd. Volgens Hoemenjoek proberen Russische soldaten in dit gebied te onderhandelen over voorwaarden voor overgave. Oleksii Reznikov, de Oekraïense minister van Defensie, zei maandag in Le Monde dat het offensief de derde fase is van de strijd tegen Rusland. Eerst heeft het Oekraïense leger Rusland „ontmoedigd” om de aanval door te zetten. Fase twee was „stabiliseren van het front en testen van de weerstand”. Volgens Reznikov wordt het Oekraïense offensief vanaf nu een sneeuwbal. „Het wordt groter en groter. En dan zien we dat het op één na grootste leger ter wereld gedwongen is om zich terug te trekken.”||https://www.nrc.nl//nieuws/2022/09/12/duizend-burgers-dood-in-bevrijde-stad-izjoem-a4141649
2022-09-13||Minister Yesilgöz: ‘Overheid en burger moeten met elkaar in relatietherapie’||In een uitverkochte zaal van De Rode Hoed  was het maandagavond even zoeken naar het optimisme waarmee VVD’ers graag (zo zeggen ze) het leven tegemoet treden.  Minister Dilan Yesilgöz (Justitie en Veiligheid, VVD) sprak daar, in de veertiende HJ Schoo-lezing,  vooral haar zorgen uit. Over terrorisme en extremisme, over ondermijning door drugscriminelen en over „wokisme’’, nepnieuws en complottheorieën. „Onze democratische rechtsstaat staat onder druk. En ik vind dat we er op dit moment maar matig in slagen om hem met elkaar te verdedigen.” Yesilgöz ziet een afstand tussen burgers en overheid die zo groot is dat het wederzijdse onbegrip toeneemt. „De patstelling die dan lijkt te ontstaan, leidt er steeds vaker toe dat maatschappelijke vraagstukken vervolgens bij een rechter worden neergelegd. Van de plenaire zaal naar de rechtszaal. Dat zet het gezag van de rechter binnen de trias politica onder druk, net als de democratische legitimiteit van grote beleidswijzigingen.” Om die afstand te overbruggen, moeten overheid en burger met elkaar in „relatietherapie”.  Yesilgöz  pleit  voor een overheid die duidelijk en betrouwbaar is. „Uiteraard kijk ik hier als eerste naar mijzelf, naar collega-bestuurders en naar andere politici. Wij moeten het goede voorbeeld geven, zorgen dat wat we doen transparant, navolgbaar, uitvoerbaar en helder is. Niet besluiten nemen en daarna aan mensen uitleggen waarom dat goed voor hen is, maar eerst onderzoeken wat er leeft en hoe wij hen beter kunnen dienen. We moeten altijd oog hebben voor hoe beleid uitpakt in de praktijk. Zorgen dat de rechtsbescherming op orde is.” De analyse van Yesilgöz is actueel maar lijkt tegelijkertijd wat losgezongen van de politieke actualiteit. Op hetzelfde departement als de hare werkte partijgenoot en staatssecretaris Eric van der Burg afgelopen maand aan maatregelen om de crisis in de opvang van asielzoekers te beteugelen. Over de juridische uitvoerbaarheid van één daarvan, het tijdelijk opschorten van gezinshereniging, werd Van der Burg op zijn ministerie gewaarschuwd door ambtenaren. Hij zette toch door, en kreeg vervolgens  kritiek van experts, die waarschuwen dat de maatregel in strijd met de wet is. Vorige week vroeg een aantal partijen in de Tweede Kamer of de staatssecretaris de plannen kon toetsen bij de Raad van State – wat hij weigerde. De HJ Schoo-lezing, jaarlijks op de tweede dinsdag van september, wordt georganiseerd door weekblad EW – voorheen bekend als Elsevier. Het is de officieuze opening van het parlementaire jaar. Voorgangers van Yesilgöz  gebruikten het podium om een nieuw politiek verhaal, of zichzelf, te lanceren. Het is de plek waar Sybrand Buma in 2017 als CDA-leider was begonnen over de verweesde, bezorgde, boze burger, die daarna het CDA-verhaal bleef domineren. Het is ook de plek waar D66-leider Sigrid Kaag, nu minister van Financiën, vorig jaar midden in de moeizame kabinetsformatie hard uithaalde naar premier Mark Rutte (VVD).  Yesilgöz haalt in háár verhaal uit naar Thierry Baudet van FVD, die „openlijk Jodenhaat uit op internet”. Hij heeft volgens haar „het hondenfluitje ingeruild voor een heel blaasorkest”. Ze  heeft het ook over complottheorieën en nepnieuws: die „onwelriekende reuzel” sijpelt volgens haar de Tweede Kamer in en de ophef die erover is, is volgens haar een „verdienmodel” geworden voor FVD en Groep Van Haga. Yesilgöz begint haar lezing met het vluchtverhaal van haarzelf en haar ouders uit Turkije, nadat in 1980 militairen een staatsgreep hadden gepleegd. „De machtsovername door de junta heeft onze levens in één klap overhoop gegooid.” Het is onvergelijkbaar met Nederland, maar Yesilgöz  gebruikt de historische gebeurtenis wel als waarschuwing. „In ontwikkelde democratieën manifesteren de gevaren zich sluipend. Als een ontwikkelde democratie wordt afgebroken, gebeurt dat niet met één grote klap, maar heel geleidelijk, in kleine stukjes. Telkens brokkelt er wat af. En het griezelige is dat we het daardoor bijna niet doorhebben.”  De VVD’er ziet een Nederlandse samenleving die het gevoel van trots, op een land waar alles goed geregeld is, aan het kwijtraken is – wat het Sociaal en Cultureel Planbureau eerder deze maand ook al vaststelde.  Volgens haar is dat de overheid te verwijten. „We hebben een aantal grote fouten gemaakt. Fouten die niet alleen grote gevolgen hebben gehad voor individuen, maar daarmee ook voor de relatie tussen de overheid en die mensen voor wie wij er hadden moeten zijn.” Yesilgöz noemde de toeslagenaffaire en de gaswinning in Groningen als voorbeeld. „De instituties die onze rechtstaat vormen en die slachtoffers bescherming hadden moeten bieden, hebben gefaald. En te lang nam niemand daarvoor verantwoordelijkheid.” In haar lezing spreekt  Yesilgöz de overheid een paar keer aan op verkeerd of traag handelen. In het geval van de georganiseerde drugscriminaliteit –  die „jaren en jaren welig heeft kunnen tieren en zich in onze samenleving heeft kunnen nestelen” – ook haar eigen VVD. „De waarschuwingen en de zorgen van de mensen die dit zagen gebeuren, zijn niet structureel en niet in samenhang opgepakt. Daar heeft ook mijn partij met haar neus bovenop gezeten. Alle inzet ten spijt: we hadden verder kunnen en moeten zijn met de aanpak van deze ernstige vorm van criminaliteit.” Voor de HJ Schoo-lezing geldt wel een disclaimer: het is altijd even afwachten hoe lang de verhalen houdbaar zijn. Het CDA van Buma vond een paar jaar na zijn lezing dat het afgelopen moest zijn met de aandacht voor boze burgers. En Sigrid Kaag van D66 ging uiteindelijk weer regeren met Mark Rutte van de VVD. ||https://www.nrc.nl//nieuws/2022/09/12/minister-yesilgoz-overheid-en-burger-moeten-met-elkaar-in-relatietherapie-a4141641
2022-09-13||Kabinet wil mensen die energierekening niet kunnen betalen helpen met miljoenenfonds||Het kabinet-Rutte IV werkt aan een plan om mensen te ondersteunen die met betalingsproblemen te maken hebben vanwege de hoge energieprijzen. Het plan, dat door de ministeries van Economische Zaken en Klimaat en Sociale Zaken en Werkgelegenheid wordt uitgewerkt, bestaat uit een fonds van honderden miljoenen, dat bekostigd zal worden door het kabinet en door energieproducenten. Het kabinet hoopt het plan komende vrijdag, nog vóór Prinsjesdag, te kunnen presenteren, waarna het voor 1 november zou moeten gaan gelden. Een van de opties die op tafel ligt is schuldverlichting voor mensen die al een betalingsregeling bij hun energieleverancier hebben, maar de energierekening nog altijd niet kunnen betalen. Dat bevestigen Haagse bronnen aan NRC. Het primaire doel van het plan is ervoor te zorgen dat mensen met acute betalingsproblemen niet worden afgesloten van energie; daarbij wil het kabinet voorkomen dat mensen zich (verder) in de schulden werken en dat energiebedrijven omvallen. Door de hoge inflatie, vooral veroorzaakt door stijgende energieprijzen, dreigen tot 1,2 miljoen huishoudens in acute financiële problemen te raken, zo becijferde het Centraal Planbureau deze zomer. Ongeveer de helft van hen heeft niet eerder te maken gehad met schuldhulpverlening. De komende dagen wordt gewerkt aan de praktische uitvoering van de kabinetsplannen. De overheid wil misbruik voorkomen en wil van de kleinere energiebedrijven horen of ze de uitgedachte maatregelen ook daadwerkelijk kunnen uitvoeren. Ook de exacte verdeling van de bijdragen aan het fonds door het kabinet en de energieproducenten is nog onderwerp van onderhandeling. Naast het overnemen van schulden liggen ook nog andere opties, zoals het uitstellen van betaling om afsluiting te voorkomen, op tafel. Komende woensdag staat in de Tweede Kamer een rondetafelgesprek over de betaalbaarheid van energie voor huishoudens op de agenda. Daarbij spreken Kamerleden met onder meer energieleveranciers, die het initiatief namen voor het plan. Enkele energiebedrijven riepen zelf eerder als een noodfonds in het leven om „schrijnende gevallen” financieel helpen en afsluitingen te voorkomen. De energieleveranciers vinden dat nu de overheid en de energieproducenten moeten betalen om de grootste nood bij klanten te ledigen. Met medewerking van Philip de Witt Wijnen.||https://www.nrc.nl//nieuws/2022/09/12/kabinet-wil-mensen-die-energierekening-niet-kunnen-betalen-helpen-met-miljoenenfonds-a4141611
2022-09-13||Het Kroondomein gaat even dicht, maar ‘niet omdat de koning wil jagen’||‘Zullen we het maar meteen over het faunabeheer hebben?”, vraagt Arno Willems. Faunabeheer is de term die ecologen en boswachters gebruiken als ze de jacht bedoelen. Of ze hebben het over populatiebeheer: het verminderen van het aantal zwijnen, herten of konijnen, waarvan er te veel zouden zijn, door afschot.  De rentmeester van de Koning laat op verzoek van NRC zien waaróm een groot deel van het Kroondomein ’t Loo op de Veluwe nu  drie maanden is afgesloten. Daarover ontstaat elk jaar ophef. Donderdag is het zover. Willems zegt: „In de avond van de veertiende worden alle bordjes verhangen. Dan staat er ‘verboden toegang’.” Volgens critici gebruikt de koninklijke familie die drie maanden om te jagen. Er zijn foto’s uit het jaar 2000 van een jagende Willem-Alexander, toen nog kroonprins, en een interview uit 1997 waarin hij vertelt dat hij jaagt. En toen prinses Amalia onlangs vertelde dat zij haar jachtakte had behaald, zagen dierenwelzijnsorganisaties daarin een bevestiging dat de jacht de reden is dat het Kroondomein dichtgaat.   Arno Willems zegt: „De koning jaagt één dagdeel per jaar. Ik werk hier nu tien jaar en dat is echt zo.” Er wordt niet voor het plezier gejaagd. Wel schieten hij en zijn collega-faunabeheerders dieren af om het aantal beheersbaar te houden, zegt de rentmeester. Het vlees wordt verkocht aan een poelier en eindigt niet, zegt Willems, rechtstreeks op het bord van de koninklijke familie.   Het grootste aaneengesloten natuurgebied Zo gaat het op de hele Veluwe, ook op andere landgoederen. Willems: „Als er te veel herten of zwijnen zijn, is er onvoldoende voedsel en gaan ze op zoek. Dan krijg je landbouwschade, zoeken ze de dorpen op, of kunnen door verkeer worden aangereden.” De rentmeester „snapt de redenering” van sommige dierenwelzijnsorganisaties: het Kroondomein gaat dicht in het jaargetijde dat van oudsher wordt gejaagd, op een landgoed waarvan de koning het vruchtgebruik heeft (de opbrengsten van de verkoop van hout en vlees, en de lasten van het beheer), en van wie bekend is dat hij jaagt. Of andersom: als de koning niet jaagt, waarom kan het Kroondomein dan niét open?  Willems’  officiële titel is, naast rentmeester, ook opperhoutvester. Na een carrière als onder andere docent bosbouw in Wageningen, bij Staatsbosbeheer en in Mali, kwam hij op het Kroondomein terecht. Daar is hij verantwoordelijk voor het „natuurvolgend bosbeheer” dat door koningin Juliana werd ingezet. Daarover overlegt hij „regelmatig” met de koning. Enthousiast leidt hij rond over hobbelige zandpaadjes, door verschillende soorten bos en langs grote heigebieden. Het Kroondomein is met 10.400 hectare het grootste aaneengesloten natuurgebied van Nederland, voor een groot percentage bestaand uit bosgebied waar niet wordt gekapt, deels bestaand uit overgangen tussen bos en hei. Dier- en plantensoorten gedijen op ’t Loo. Het is een Natura 2000-gebied. Dát is de reden dat het drie maanden dichtgaat, zegt Willems. „De natuur heeft rust nodig.” Die drie maanden zijn lang, aanzienlijk langer dan bijvoorbeeld Staatsbosbeheer, Natuurmonumenten of andere particuliere landgoedeigenaren hun gebieden afsluiten. Ook daar kwam kritiek op toen tv-programma Zembla in 2020 berichtte dat andere landgoederen van de provincie Gelderland jaarrond open moesten zijn als zij subsidie voor natuurbeheer kregen, en de koning dat van het ministerie van Landbouw, Natuurbeheer en Voedselkwaliteit niet hoefde te doen. De stichting Faunabescherming vindt dat de koning de subsidie moet terugbetalen en voert hierover  een rechtszaak. Vorig jaar besloot Willem-Alexander geen subsidie meer aan te vragen voor 3.400 hectare. Daardoor kan hij zélf bepalen wanneer en hoe lang hij dat deel van het Kroondomein sluit. Het ministerie kende hem voor de komende zes jaar 4,5 miljoen euro subsidie toe voor de hectares die wel jaarrond open zijn, en voor onder meer agrarisch natuurbeheer.  Als het Kroondomein niet van de Koning zou zijn, maar bijvoorbeeld van Staatsbosbeheer of een particuliere eigenaar, zou het natuurbeheer niet veel anders zijn, denkt rentmeester Willems. En zou daarvoor óók subsidie worden aangevraagd. Hij laat de Dassenberg zien, een stuk bos waar al ruim dertig jaar „niets meer” gebeurt. Dit betekent dat de natuur zijn gang gaat. „Dit stuk bos is razend interessant voor ecologen. Kijk, je ziet daar drie dode eiken tussen de beuken. De beuken onderscheppen het licht van de eiken, maar worden ook steeds zwaarder en vallen dan om. Daardoor groeien er weer kleine bomen. Worden dat ook weer eiken of beuken?” Bij een ander stuk bos wijst hij weer. „Een van mijn voorgangers heeft bedacht: hier oogsten we niet. Dat zet ik voort.” Willems roemt de continuïteit van het beheer juist: het Kroondomein bestaat al sinds 1684 en is al die tijd door de Oranjes beheerd.  Hij zegt: „Je zou het conservatief kunnen noemen.” Bij een boom achter een hekje stopt hij even. „We experimenteren hier met andere boomsoorten waarvan we denken dat die beter tegen warme en drogere omstandigheden kunnen, en waardoor de bodem verbetert.”   Experiment met boomsoorten die beter tegen droogte kunnen. Dat zijn dan de bomen die volgroeid moeten zijn als Amalia het beheer van het Kroondomein overneemt van haar vader. Daar is de jachtakte voor, vertelde ze. Het heeft haar „enorm begrip” gegeven voor hoe de natuur in elkaar zit. Rentmeester Willems begrijpt de kritiek wel van mensen die vinden dat het Kroondomein toegankelijk moet zijn. Maar hij zegt: „In het idee dat mensen overal moeten kunnen komen, ga ik niet mee. De natuur heeft niet altijd baat bij de aanwezigheid van mensen.” Daar zijn enkele bezoekers op deze vrijdag het eigenlijk wel mee eens. Wolvenecoloog Rick van Malssen zegt: „Voor het wild is het zo slecht niet dat het gebied een paar maanden dichtgaat. Vooral die mountainbikers werken verstorend. Ze praten wel erg luid.” Mountainbikers Mathijm Wassink en Ariewillem van den Berg staan aan de rand van de Soerense Heide en kijken ze of edelherten zien. Wassink geniet zichtbaar en zegt: „Dit is toch on-Nederlands”. Van den Berg: „De laatste jaren is het hier echt veel drukker geworden, vooral met mountainbikers.” Wassink: „Gravelbiken, dat is het nieuwe racefietsen.”  De koning jaagt één dagdeel per jaar. Ik werk hier nu tien jaar en dat is echt zo Arno Willems rentmeester koning Hij noemt de afsluiting „begrijpelijk, maar jammer”. „Er zijn vier jaargetijden, je kunt hetzelfde paadje steeds opnieuw ontdekken. Alleen in de herfst niet, terwijl dat de mooiste tijd is.” Van den Berg: „Zeker omdat dan de bronst is [het seizoen waarin het  mannetjesedelhert met een lokroep vrouwtjes zoekt, red.]” Wassink: „Ze kunnen hier toch best een paar paadjes openhouden.” Willems is stellig: „Als ik dit jaar een paar paadjes openhoud, dan wordt volgend jaar om een paar paadjes meer gevraagd.” Datzelfde geldt voor het aantal weken: „Vroeger was het Kroondomein zeven maanden gesloten, nu drie. Dan wordt gezegd ‘zes weken kan toch prima’. Ja dat kan, maar de grens verschuift steeds. De natuur heeft de rust echt nodig.” Want ook hij merkt dat, zeker sinds de coronalockdowns, het gebied populairder is. In de auto geeft hij een post-it met de namen van de bijzondere dier- en plantensoorten die op het Kroondomein voorkomen. Vliegend hert staat erop, bosparelmoervlinder, zwarte specht, nachtzwaluw, beekprik, de sierlijke witsnuitlibel, de kleine schorseneer, de erikabij. Bovenaan staat ‘wolf’. Willems vertelt dat er sinds 2018 een wolvenpaar op het Kroondomein woont, dat vier keer jongen heeft gekregen. Aan de rand van de hei wijst hij: „Vroeger zou je hier edelherten zien. Ze hebben ontdekt dat de wolf dit ook een fijne plek vindt, dus verschuilen ze zich liever in het bos.”  Hij noemt de wolf „een fantastische toevoeging”, die „tegelijkertijd ook onrust geeft bij mensen”. „Als je het over faunabeheer hebt: een volwassen wolf eet zo’n drie kilo vlees per dag. Doordat vorige winter er weinig eikels en beukennootjes waren, zijn er minder zwijnen. Maar ook de wolf eet mee.” Dit betekent dus ook, zegt hij, dat er dit jaar veel minder herten en zwijnen worden afgeschoten: „De natuur regelt het zelf.” Kroondomein Het Loo op de Veluwe is met 10.400 hectare het grootste aaneengesloten landgoed in Nederland, en omvat ook het park rondom Paleis Het Loo, dat een museum is, en boswachterij Hoog Soeren. Het is eigendom van de Staat, maar de Koning (nu Willem-Alexander) heeft het zogenoemde vruchtgebruik, wat inhoudt dat hij zowel de baten ontvangt als de lasten draagt. Voor het natuurbeheer krijgt de koning de komende zes jaar 4,5 miljoen euro subsidie van het ministerie van LNV.  Dat geld is toegekend voor het deel van het landgoed dat het hele jaar open is voor het publiek en voor agrarisch natuurbeheer, landschap, monitoring en gebieden die het hele jaar afgesloten zijn, zoals bij de ecoducten. Bijna 3.400 hectare is in het najaar niet toegankelijk.||https://www.nrc.nl//nieuws/2022/09/12/het-kroondomein-gaat-even-dicht-maar-niet-omdat-de-koning-wil-jagen-a4141623
2022-09-13||In de oud-koloniën wordt  niet alleen gerouwd om Elizabeth II||In de zeventig jaar dat koningin Elizabeth II op de troon zat, brokkelde het Britse Rijk dramatisch af. Zij hield zich afzijdig van politiek en bleef meestal stil over het gewelddadig optreden van Britse  militairen in haar rijk – een zwijgen dat zij tijdens haar hele leven heeft volgehouden.   Dat wordt haar in veel voormalige koloniën zeer verweten. Om het overlijden van Elizabeth wordt  daar dan ook niet overal gerouwd. Eerder leidt haar dood tot onverschilligheid of  in diverse lidstaten van het Gemenebest juist tot een heropleving van het debat over de verschrikkingen van de koloniale overheersing.  Op zondag, de nationale dag van rouw voor koningin Elizabeth in India, hangen de vlaggen in hoofdstad Delhi halfstok. Maar in het centrum van de stad heerst vooral een vrolijke stemming. Duizenden mensen, velen feestelijk gekleed, komen een dagje kijken naar de India Gate, het bekende nationale monument dat na herontwikkeling van het omliggende stadsgebied weer is geopend.  Tot vorige week heette de ceremoniële hoofdweg die ernaartoe leidt nog de Rajpath, een Hindi-vertaling van King’s Way, zoals de weg onder Britse heerschappij heette. Bij de triomfboog stond ooit George V, koning van het Verenigd Koninkrijk en keizer van Brits-Indië, op de sokkel. De boulevard heet nu Kartavya Path, een naam die aan  burgerplicht refereert. Er staat een nieuw, meer dan levensgroot standbeeld van een Indiase vrijheidsstrijder. Toen hij donderdagmiddag de boulevard heropende voor het publiek, verkondigde president Narendra Modi „het symbool van slavernij” in de Indiase hoofdstad te hebben „uitgewist”. Enkele uren later twitterde hij condoleances aan het Britse koningshuis. Hij bewaart warme herinneringen aan Elizabeth II, die hem tijdens een bezoek in het Verenigd Koninkrijk eens haar huwelijkscadeau van Mahatma Gandhi had laten zien  – een zakdoek.   „Nationale rouw? Persoonlijk vind ik het nergens voor nodig, en ik denk de meeste mensen niet”, reageert Shashank Yadav. Hij is met een groep vrienden neergestreken op een van de keurig aangeharkte gazons. „Ik denk dat de regering de dag heeft ingesteld uit beleefdheid. Het is goed voor de diplomatie tussen India en het Verenigd Koninkrijk. Maar het zegt niets over emotie van gewone mensen.” Hij wijst om zich heen, naar stellen die picknicken en kinderen die spetteren met het water van in de nationale driekleur belichte fonteinen. „Misschien hoorde de koningin over deze dekolonisatie in Delhi en hield ze het toen voor gezien”, zegt Archit, een van Shashanks vrienden, gekscherend over het samenvallen van de twee nieuwsfeiten.   We kunnen Elizabeth niet persoonlijk verantwoordelijk houden voor de wandaden die zijn begaan in tweehonderd jaar onder de Britten. Maar de Kroon staat wel bovenaan het koloniale systeem dat hier werd opgetuigd Aashish Kochhar Student in India De reacties op het overlijden van Elizabeth zijn het beste te omschrijven als ‘gemengde gevoelens’, bijvoorbeeld in de koppen van Indiase kranten dit weekend. De 96-jarige was een publiek figuur aan de andere kant van de wereld. India was al onafhankelijk toen ze aantrad.   „Elizabeth was nooit een Indiase koningin. We hebben geen verbinding met haar als persoon”, zegt de masterstudent geschiedenis Aashish Kochhar (23) aan de telefoon. Wel maakt hij zich druk om haar positie: die van het  staatshoofd van de voormalige overheerser. „We kunnen Elizabeth niet persoonlijk verantwoordelijk houden voor de wandaden die zijn begaan in tweehonderd jaar onder de Britten. Maar de Kroon staat wel bovenaan het koloniale systeem dat hier werd opgetuigd.”  Het steekt veel Indiërs, van onderzoekers tot politici, dat de koningin zich nooit uitgebreid uitsprak over het leed onder de Britse heerschappij, of haar excuses aanbood. De keren dat zij er wel op inging veroorzaakten controverse in India. Tijdens een banket in 1997 noemde de koningin (toen 71 jaar) de „onfortuinlijke, moeilijke episodes in onze geschiedenis, die we niet kunnen herschrijven”. Ze had het daarbij over de slachtpartij in de Noord-Indiase stad Amritsar, waar in 1919 een Britse generaal het vuur liet openen op honderden, misschien wel duizenden, burgers. Tijdens het bezoek aan de gedenkplaats, een dag later, betwijfelde Elizabeths echtgenoot, prins Philip, hardop het genoemde dodental. Hij had de zoon van de verantwoordelijke generaal, Reginald Dyer, er immers zelf ooit over horen vertellen. „Van de hoogste autoriteit in het verantwoordelijke systeem, hoeven wij niet te horen dat kolonialisme een moeilijke tijd was. Wij hebben dat erváren”, klinkt de verontwaardiging van geschiedenisstudent Kochhar, die uit Amritsar komt. Zijn vader onderzocht het bloedige drama. „In onze stad voel je nog steeds de impact van het geweld.”  De wonden die de Britse heerschappij sloeg, zijn volgens de jonge historicus zo doordringend geweest voor getroffenen dat compensatie „zowat zinloos is, niet te berekenen”. Maar sorry zeggen zou volgens hem niet zo moeilijk moeten zijn. „Nogmaals: het gezicht maakt geen donder uit. Als Charles excuses maakt, dan doet hij dat namens het systeem. Dáár zijn we boos op.” De dood van koningin Elizabeth heeft weinig emoties losgemaakt in Afrika, waar slechts 6 procent van de bevolking boven de zestig jaar is en de jeugd haar rol tijdens het kolonialisme alleen uit de geschiedenisboeken kent. „Ik voel geen emoties bij haar overlijden, maar als eerbetoon aan de vele onschuldige doden daar waar de Union Jack wapperde, zou ik die wel moeten hebben”, schreef de prominente journalist en schrijver Roy Gachuhi in de Keniaanse krant Daily Nation. Ook een andere schrijver, Kuntai Parselelo, vielen de lauwe reacties op, in contrast met eerdere koninklijke gebeurtenissen. „Bij Diana’s dood huilden Kenianen nog in het openbaar en bij de trouwerij van prins William verdrongen ze zich voor de tv-schermen, maar de magie van de monarchie is er van af”. De bevrijde volkeren hebben elk op hun eigen wijze een nieuwe relatie ontwikkeld met hun voormalige heersers in Londen.  Afrikaanse autocraten bewonderden Elizabeths standvastigheid en de pracht en praal van de monarchie. Na haar dood zijn er vanuit de presidentiële paleizen louter verklaringen vol lof naar Londen verstuurd. President Uhuru Kenyatta van Kenia omschreef Elizabeth als „een wereldwijd icoon van onbaatzuchtige dienstbaarheid aan de mensheid”.  Uit Zuid-Afrika kwam wél een giftige reactie, ongebruikelijk op een continent waar volgens de tradities doorgaans geen slechte woorden vallen bij sterfgevallen. Julius Malema, leider van de linkse Economic Freedom Fighters (EFF), noemde haar dood tijdens een bijeenkomst met zijn vooral jonge aanhangers „een verlossing”.   „Door om de koningin te rouwen en haar te prijzen, vier je het kolonialisme.”  Voor radicale jongeren belichaamt de Britse monarchie de vernietiging van Afrika gedurende de koloniale periode. Haar dood is, volgens de verklaring van Malema’s partij, „een herinnering aan een zeer tragische periode in dit land en de geschiedenis van Afrika”. Volgens Malema heeft de koningin nooit „de misdaden erkend die Groot-Brittannië, en haar familie in het bijzonder, over de hele wereld hebben begaan”.  Dat historische leed, waar jongeren over leerden op school en dat ouderen kennen uit ervaring, klonk door in de woorden van George Tarus, werkzaam bij de plaatselijke overheid in de regio Nandi in West-Kenia. Daar vond in 1905 een van de meer bekende misdaden van de Britten plaats, toen ze onder het voorwendsel van onderhandelingen verzetsstrijder Koitabel Arap Samoei uitnodigden, maar hem tijdens de bijeenkomst onthoofdden. Zijn hoofd werd naar London gebracht. Tarus zei, tegen het tv-station Citizen: „We willen zijn hoofd terug en een verontschuldiging van de Britten.”  Koningin Elizabeth had een zwak voor Zuid-Afrika en Kenia. Ze werd koningin in Kenia, waar ze op bezoek was toen haar vader onverwachts overleed. Op haar safari  verbleef ze op 5 februari 1952 ten noorden van de hoofdstad Nairobi in het Treetops, een hotel gebouwd in bomen. Gefascineerd door de wilde dieren, zoals opgetekend door de jager Jim Corbett in het gastenboek, „klom voor het eerst in de geschiedenis van de wereld een jong meisje op een dag als prinses in een boom, en klom ze er de volgende dag als koningin weer uit”.  Inmiddels was de guerrillastrijd begonnen van de Mau Mau, een beweging die de door de Britten gestolen landerijen terugeiste. De Mau Mau staken bij een van hun acties het Treetops Hotel in brand (het werd in 1957 herbouwd). De Mau Mau-strijders probeerden nog de aandacht van de kroning van Elizabeth weg te trekken door een eigen Mau Mau-koningin te installeren, maar zij werd gearresteerd en kreeg tien jaar gevangenisstraf. De Britten kondigden de noodtoestand af en tienduizenden Kenianen werden opgesloten in detentiecentra, waar ze werden gemarteld en geëxecuteerd. Veel Afrikanen uit de diaspora lieten zich de afgelopen dagen kritisch uit over het overlijden van koningin Elizabeth. Op sociale media doen verschillende memes en dansvideo’s de ronde. Op een van die memes is te zien hoe iemand overeind schiet in zijn doodskist met daarbij de tekst ‘Koningin Elizabeth wanneer ze zich realiseert dat ze een diamant van 400 miljoen euro die ze uit Afrika heeft gestolen, is vergeten mee te nemen’. Het is een sneer naar het koningshuis vanwege zijn rol bij de handel van diamanten en de roofkunst  uit het Afrikaanse continent die zich in de collectie van het British Museum bevindt.  De roots van de  34-jarige Shane Hudson liggen in Jamaica, onderdeel van het Gemenebest met de Britse monarch als staatshoofd. „Ik heb er niets mee. Het land van mijn (voor)ouders heeft veel te verduren gehad. Eerst werden we verhandeld alsof we geen mensen van vlees en bloed zijn en nu zijn we onderdeel van iets waar we nooit om hebben gevraagd”. De frustratie van Hudson is merkbaar wanneer hij een gromgeluid maakt. Hij slaakt een diepe zucht en gaat verder: „Ik rouw om alle bezittingen, geschonden mensenrechten en getraumatiseerde levens die zijn verwoest tijdens de heerschappij van koningin Elizabeth. Haar dood is een brute herinnering dat oorlogsmisdadigers worden geëerd, terwijl hele bevolkingen en samenlevingen met de littekens van koloniaal en genocidaal geweld achterblijven”.  „De macht en rijkdom van het Britse rijk  is gebaseerd op imperialisme, kolonialisme en genocide van volkeren”, zegt de Marokkaans-Spaanse Chaima Boukharssa. „Stammen en gemeenschappen werden eeuwenlang oneerlijk behandeld en uitgebuit. En de koningin stond aan het hoofd van het Britse Rijk tijdens deze afschuwelijke tijd”. Boukharssa is antikoloniaal activist en coördinator bij Afro-colectiva, een mensenrechtenorganisatie die zich onder meer bezighoudt met bewustzijn creëren over het koloniaal verleden van Europese landen.  Op haar Instagrampagina heeft Boukharssa een uitlegvideo gemaakt voor haar duizenden volgers. Hierin legt ze uit wat de rol van de koningin is geweest tijdens de kolonisatie en de schade die ze daarmee heeft aangericht. Zo beschrijft ze  hoe een miljoen Indiërs in Odisha omkwamen van de honger, omdat het Britse Rijk alle graanvoorraden had meegenomen, iets waar nooit excuses voor zijn aangeboden. En gaat ze in op de rol van de vorstin in Zuid-Afrika tijdens de apartheid. „Zij is het symbool van een gitzwart tijdperk en dat mogen we niet negeren”, zegt Boukharssa vastberaden.  Koningin Elizabeth had zich moeten verontschuldigen voor de Britse rol bij de slavernij, vinden veel critici. Maar het Britse staatshoofd dient zich strikt neutraal op te stellen en Elizabeth kon dus geen meningen over politieke kwesties geven, al helemaal niet over gevoelige onderwerpen als slavernij en het koloniale verleden. Dat zou zij alleen hebben kunnen doen op uitdrukkelijk verzoek van de regering. Haar zoon Charles  duidde bij een bezoek aan Ghana in 2018 slavernij wel aan als „een ontstellende gruweldaad”, die een „onuitwisbare smet” op de wereldgeschiedenis vormt. ||https://www.nrc.nl//nieuws/2022/09/12/in-de-oud-kolonien-wordt-niet-alleen-gerouwd-om-elizabeth-ii-a4141621
2022-09-13||Geslepen Ruto gaat Kenia niet minder corrupt maken||Charisma, geslepenheid, geld en geweld hebben de vroegere straatvechter William Samoei Ruto naar het pluche gebracht. Als jochie verkocht hij kippen en eieren langs de kant van de snelweg, dinsdag wordt hij beëdigd als president van Kenia, een natie van 55 miljoen inwoners met de sterkste economie en democratie van oostelijk Afrika. Zijn populistische verkiezingsboodschap dat Kenia „een natie van hosselaars” is, sloeg aan bij hardwerkende en ambitieuze jonge Kenianen. Zijn belofte om hervormingen door te voeren ten behoeve van de gewone man resoneert onder arme Kenianen die leden onder de coronamaatregelen en nu worstelen met stijgende voedsel- en brandstofprijzen. Maar op een revolutionaire aanpak hoeven Ruto’s aanhangers niet te rekenen; zijn politieke verleden is vooral reactionair, niet revolutionair. Kenia wordt sinds zijn onafhankelijkheid in 1963 bestuurd door familiedynastieën. Het Keniaanse establishment wacht daarom een doorstart met Ruto als nieuwe president. Oude politieke families werden bij de verkiezingen vorige maand weggevaagd door Ruto’s partijcoalitie Kenya Kwanza (Kenya éérst, naar de slogan van de Amerikaanse president Trump). De nazaten van Jomo Kenyatta (die in 1963 Kenia’s eerste leider was en wiens zoon Uhuru president was van 2013 tot 2022), die van oppositieleider Raila Odinga, evenals die van ex-president Moi, legden het af tegen de zelfverklaarde hosselaar Ruto. Al hun aanhangers in ministeries, staatsbedrijven, geheime diensten en het leger moeten nu plaatsmaken voor de politici die zich achter Ruto schaarden tijdens zijn campagne en daarvoor hun beloning opeisen. Hervorming van het corrupte bestel staat niet in het vaandel van de nieuwe president. In tegendeel, Ruto gebruikte corruptie voor zijn politieke opmars. Bovendien werkte hij eerder nauw samen met de dynastieën waartegen hij zich tijdens de campagnes uitsprak. De in 1966 geboren Ruto brengt graag in herinnering dat hij pas zijn eerste paar schoenen kreeg toen hij naar de basisschool ging in zijn dorpje op het platteland van de regio de Riftvallei. Kinderen van de politieke elite werden met de auto naar school gebracht en kenden het arme platteland hooguit van een schoolreisje. Ruto moest met klusjes bijverdienen om zijn schoolgeld te betalen terwijl kinderen van de dynastieën prestigieuze opleidingen volgden in het buitenland. In Kenia, met een grote kloof tussen arm en rijk, behoorde Ruto in zijn jeugd tot de onderklasse. Maar met groot vertrouwen in zichzelf - en in God - ontsnapte hij aan de armoede. Ruto presenteert zich als een devote christen: al tijdens zijn studententijd was hij meer geïnteresseerd in het kerkkoor dan de studentenvereniging.  Terwijl in heel Afrika activisten de introductie van de meerpartijendemocratie eisten, sloot Ruto zich begin jaren negentig aan bij Youth for Kanu, een semicriminele organisatie die het opnam tegen de opposanten van de dictatuur van de toenmalige president Moi. Zo begon zijn pad naar boven, eerst als gekozen parlementslid, later als medewerker van Moi en vervolgens werkte hij samen met alle opeenvolgende regimes. Ook schaarde hij zich een keer aan de zijde van oppositieleider Raila Odinga. Die won de verkiezingen in 2007 maar door stemfraude werd hem die zege ontnomen. Dat bedrog was het startsein voor grootschalig geweld waarin Ruto naar verluidt een aanzienlijk aandeel had. Zo zou hij knokploegen hebben georganiseerd om in het etnische woongebied van de Kalenjin, waartoe hij zelf behoort, de Kikuyu-immigranten te verjagen. Het Internationale Strafhof in Den Haag klaagde Ruto aan wegens misdaden tegen de menselijkheid, waaronder moord en het verdrijven van een bevolkingsgroep. Ruto wordt geprezen voor zijn intelligentie en harde werken, maar ook voor zijn geslepenheid. Overal in het land baden gebedsgroepen dagelijks „spontaan” voor zijn vrijspraak en door zich als slachtoffer van „het westerse Strafhof” te presenteren, groeide zijn populariteit. Bovendien sloot hij een verbond met Uhuru Kenyatta, die tijdens het verkiezingsgeweld de belangen van de Kikuyu had bevochten en achter bloedige wraakacties zou zitten, en om die reden ook bij het Strafhof was beland. De twee rivalen tijdens het verkiezingsgeweld sloten een convenant voor de volgende verkiezingen in 2013, die ze wonnen. Daarna werkte Kenia niet meer mee aan het onderzoek van het Strafhof en liepen hun beider rechtszaken uit op een fiasco. Er loopt alleen nog een rechtszaak bij het Hof tegen de advocaat Paul Gichuru, die getuigen in de zaak tegen Ruto zou hebben omgekocht. Ruto ontsnapte aan de armoede en is nu een van de rijkste Kenianen De precieze waarheid over het kwalijke optreden van toppolitici tijdens het verkiezingsgeweld in 2007 en 2008 is nooit helemaal onthuld. Voor de nabestaanden van de officieel ruim elfhonderd doden, voor de talrijke van hun land beroofde Kikuyu’s en een groepje mensenrechtenactivisten zijn de wonden niet geheeld. Maar Ruto’s vermeende duistere verleden speelde geen rol in de recente verkiezingscampagnes. Ook de talrijke rechtszaken die tegen hem zijn gevoerd wegens vermeende landroof en corruptie weerhielden een krappe meerderheid van de kiezers er niet van op hem te stemmen. „Het is een politieke poppenkast”, zei Ruto over de beschuldigingen, die hij ziet als „politiek geïnspireerde aantijgingen”. Inmiddels behoort hij tot de rijksten van Kenia, met hotels en belangen in landbouw en de verzekeringssector. In de regering van Uhuru Kenyatta, vermoedelijk de meest corrupte sinds de onafhankelijkheid, diende hij sinds 2013 als vicepresident en in die periode sloten vele staatsbedrijven en departementen een verzekering af bij het bedrijf waarin hij aandelen bezit.  De Keniaanse media hebben er uitgebreid over bericht. Maar ook dat vormde geen belemmering voor Ruto’s opkomst.||https://www.nrc.nl//nieuws/2022/09/12/geslepen-ruto-gaat-kenia-niet-minder-corrupt-maken-a4141610
2022-09-13||Bijna 50 miljoen mensen leefden vorig jaar in moderne slavernij||Het aantal mensen dat wereldwijd tot moderne vormen van slavernij wordt gedwongen is van 2016 tot en met 2021 een vijfde gestegen tot 49,6 miljoen. Dat concluderen de Internationale Arbeidsorganisatie (IAO), de Internationale Organisatie voor Migratie (IOM) en mensenrechtenorganisatie Walk Free in een maandag gepubliceerd onderzoek. Volgens de onderzoekers hebben de coronacrisis, gewapende conflicten en klimaatverandering het risico van moderne slavernij doen toenemen. De crises zouden hebben geleid tot „een ongekende ontwrichting van de werkgelegenheid en onderwijs, een toename van extreme armoede en gedwongen migratie en een toename van het aantal meldingen van gendergerelateerd geweld.” In 2021 waren 10 miljoen mensen meer slachtoffer van moderne slavernij dan in 2016.  Van de 50 miljoen mensen die in 2021 slachtoffer werden, moesten er 28 miljoen dwangarbeid verrichten en 22 miljoen gedwongen trouwen. Vooral vrouwen en kinderen zijn in de cijfers oververtegenwoordigd: in 2021 moesten 3,3 miljoen kinderen gedwongen werken. Meer dan de helft van hen werd seksueel uitgebuit, bijvoorbeeld in de prostitutie.  Twee derde van de slachtoffers van gedwongen huwelijken zijn vrouw of meisje, wat neerkomt op ongeveer 14,9 miljoen vrouwelijke slachtoffers. „Maar”, stellen de onderzoekers, „door de beperktheid van deze cijfers is dit wellicht het topje van de ijsberg”.||https://www.nrc.nl//nieuws/2022/09/12/vn-bijna-50-miljoen-mensen-leefden-in-2021-in-moderne-slavernij-a4141601
2022-09-13||‘Remmen voor motoragent kon trucker Willem M niet meer’, zegt zijn advocaat||Er is geen hard bewijs op grond waarvan kan worden geconcludeerd dat trucker Willem M. vorig jaar juli bewust een Rotterdamse motoragent doodreed. (Camera)-beelden of andere objectieve aanwijzingen ontbreken. Maar politiemensen, journalisten en bezoekers van sociale media creëerden „van meet af aan het beeld van een zware verkeerscrimineel.” Dit betoogde raadsman Dirk Timmermans maandag namens zijn cliënt, Willem M.(47) , voor de Rotterdamse rechtbank. Bij een botsing vorig jaar in het havengebied reed de vrachtwagen van M.  over de agent en diens motor heen, nadat de agent hem had willen laten stoppen voor een controle. De trucker reed  door, mogelijk ingegeven door een „diepgewortelde”  boosheid tegen de politie, betoogde het Openbaar Ministerie vorige week.  Het OM, dat ter zitting de overledene regelmatig alleen bij de voornaam (Arno) aanduidde, eiste onder meer twaalf jaar cel met tbs. Advocaat Timmermans wilde vrijspraak van moord of doodslag en  hooguit een maatregel met voorwaarden  voor zijn cliënt (zoals vrijwillige opname), zo  bleek maandag.  Hij erkende dat op beelden te zien was dat de motoragent de trucker een stop- of volgteken had gegeven. Vervolgens bleek nergens dat M. dit teken heeft opgemerkt, aldus de raadsman. Dat hij even later  met de agent mee voorsorteerde om rechtsaf te slaan, was niet omdat hij de agent al  had gezien. M. moest daar sowieso rechtsaf  om zijn lading te lossen.  Verkeerde, fatale beslissing. Dat ontkent hij niet Dirk Timmermans raadsman trucker Voor het rechtsafslaan keek M. steeds naar rechts (en dus niet naar voren) om via zijn rechterbuitenspiegel te checken  of er geen fietsers rechts van hem reden, aldus Timmermans. Ook wilde hij controleren of de losplaats niet al vol stond.  Toen hij weer naar voren keek, ontdekte M. ineens motoragent Arno de Korte voor het rode stoplicht. Remmen kon niet meer, links om heen proberen te rijden poogde M. nog wel, maar dit mislukte op gruwelijke wijze. „Hij heeft een verkeerde beslissing genomen met fatale gevolgen. Dat ontkent hij niet”, aldus Timmermans. Dat M. doorreed, kon zijn  raadsman niet anders verklaren dan uit een „waas”. „Het lijkt erop dat de cliënt op een soort van automatische piloot in een soort van waas zijn weg  vervolgde.”  Timmermans wees er op dat een forensisch deskundige van buiten de politie vorige week ter zitting  een belangrijk correctie heeft aangebracht op metingen van de politie in het vooronderzoek.   Timmermans begon zijn betoog met de vele doodsbedreigingen die M. en zijn familie al sinds 2015 had ontvangen. In dat jaar reed M.  een andere motoragent aan die daarbij zwaargewond raakte. Volgens de rechter was geen sprake van opzet, iets dat veel politiemensen niet geloofden. Ze gingen M. op de weg extra controleren , aldus Timmermans  en voor zijn huis in Melissant  intimiderend op diens erf heen en weer rijden.  „April 2019”, zei Timmermans maandagochtend, „was er een interne briefing [bij de politie], waarin wordt geadviseerd dat men geen hetze tegen M. wil, en waarin wordt geadviseerd  M. te behandelen als iedere andere chauffeur. Vrij vertaald: dat deden ze eerder dus niet. Waarom is er anders een briefing nodig?”   De rechter doet op 12 oktober uitspraak.||https://www.nrc.nl//nieuws/2022/09/12/remmen-voor-motoragent-kon-trucker-willem-m-niet-meer-zegt-zijn-advocaat-a4141606
2022-09-13||Ajax strikt ex-NOC-NSF-voorman Maurits Hendriks voor nieuwe directiefunctie||Maurits Hendriks treedt als Chief Sports Officer toe tot de directie van Ajax, zo heeft de Amsterdamse voetbalclub maandag bekendgemaakt. De voormalige technisch directeur van sportkoepel NOC-NSF begint volgende week als titulair directielid, waarna de aandeelhoudersvergadering hem op 11 november tot statutair directeur moet benoemen voor een periode van twee jaar, met een optie voor nog twee jaar. Hendriks gaat zich bij Ajax onder meer bezighouden met de jeugdopleiding, het vrouwenvoetbal en specialistische afdelingen van de club. De naam van Hendriks (61) zong al enige tijd rond in Amsterdam, nadat vorige maand via De Telegraaf naar buiten was gekomen dat de raad van commissarissen hem als rechterhand van directievoorzitter Edwin van der Sar zag. Van der Sar wordt na het vertrek van Marc Overmars, die in februari vanwege grensoverschrijdend gedrag vertrok bij de club, ondersteund door de technisch managers Gerry Hamstra en Klaas-Jan Huntelaar. Voor Hendriks is nu een nieuwe functie in het leven geroepen. Volgens de club is het doel van die wijziging in de organisatie „het op lange termijn bestendigen van Ajax als topsportorganisatie.” Hendriks reageert verheugd op zijn nieuwe baan. Hij zegt er naar uit te kijken „een bijdrage te leveren aan het versterken van de topsportcultuur en het verder uitbouwen van deze prachtige club”. Voorzitter van de raad van commissarissen Leen Meijaard is blij met de „organisatorische ervaring uit de topsport” en met de „bestuurlijke ervaring” die Ajax met Hendriks in huis haalt. Algemeen directeur Van der Sar spreekt van „een welkome versterking” van het directieteam. Hendriks moet volgens hem werken aan „verschillende lange termijn-projecten”. Hendriks stopte aan het begin van dit jaar na de Olympische Winterspelen in Beijing als technisch directeur bij NOC-NSF. De voormalige hockeycoach leidde de sportkoepel ruim dertien jaar. Onder zijn leiding verbeterden de faciliteiten voor topsporters van Team-NL, zoals de Nederlandse afgevaardigden naar Olympische Spelen gingen heten. Hendriks investeerde vooral in sporten die voor Olympische medailles konden zorgen. Er kwam een ‘zwemlaboratorium’ in Eindhoven en het nationale trainingscentrum in Papendal werd opgewaardeerd.||https://www.nrc.nl//nieuws/2022/09/12/ajax-strikt-ex-nos-nsf-voorman-maurits-hendriks-voor-nieuwe-directiefunctie-a4141594
2022-09-13||Angst en stress zorgen voor meer risico op  long covid||Stress, eenzaamheid, angst voor corona of depressieve gevoelens verhogen het risico op langdurige klachten na Covid-19 met 30 tot 50 procent. Mensen die deze gevoelens hadden vóórdat ze Covid-19 opliepen, bleven vaker kampen met aanhoudende klachten nadat ze de ziekte hadden doorgemaakt. Dat wijst een grote Amerikaanse studie uit die op 7 september in het wetenschappelijke tijdschrift JAMA Psychiatry verscheen.   Sommige mensen houden nog maanden na Covid-19 langdurige klachten, ook wel het postcovidsyndroom of long covid genoemd. Vaak melden ze vermoeidheid, uitputting na inspanning, benauwdheid, cognitieve problemen (hersenmist) en reuk- of smaakverlies. Soms zijn de klachten zó ernstig dat ze niet meer normaal kunnen leven en werken. Het postcovidsyndroom komt vaker voor bij oudere vrouwen, mensen met obesitas, hoge bloeddruk, een lage weerstand, en na ernstige Covid-19. De nieuwe studie laat zien dat ook psychische klachten een risicofactor zijn. De auteurs benadrukken dat dit niet betekent dat postcovidklachten louter psychisch zijn – 40 procent van de mensen met langdurige klachten meldde geen zorgen, depressie of stress. In de studie volgden de Amerikanen bijna 55.000 deelnemers met vragenlijsten vanaf het begin van de pandemie, april 2020, tot november 2021. Deze mensen deden al mee aan  decennia lang lopende studies onder zorgmedewerkers.  Bijna 97 procent van de deelnemers was vrouw, de gemiddelde leeftijd was 57,5 jaar. Bij de eerste meting, in het begin van de pandemie, gaven de deelnemers aan in hoeverre ze zich in de twee voorafgaande weken zorgen maakten over Covid-19, zich eenzaam of buitengesloten voelden, of angstig of depressief. In de loop van de studie gaven ze zelf aan of ze een positieve coronatest of Covid-19 hadden gehad. Klachten die langer aanhielden dan vier weken beschouwd   en de onderzoekers als langdurige covidklachten. Deelnemers konden aankruisen welke klachten ze hadden. Bijna 3.200 mensen kregen Covid-19 en vulden in de maanden daarna ook de vragenlijsten in. Mensen die voor de infectie hoog scoorden op stress, ongerustheid, of op gevoelens van depressie, angst of eenzaamheid, rapporteerden 1,3 tot 1,5 keer vaker dan mensen die dat niet hadden postcovidklachten na vier weken.  Deelnemers die hoog scoorden op twee of meer van de onderzochte psychische stressoren hadden een bijna 50 procent hogere kans op langdurige covidklachten. Het onderzoek legt alleen een verband bloot - niet of angst of stress de oorzaak van de klachten is. „Maar het is zeker denkbaar dat psychische stress ten tijde van een infectie meer risico op langdurige klachten geeft”, zegt Judith Rosmalen, hoogleraar psychosomatiek van het Universitair Medisch Centrum Groningen. De auteurs opperen daarvoor biologische mechanismen. Zo is stress gerelateerd aan chronische algehele ontsteking, waarbij allerlei immunologische stoffen (cytokines) tot de waaier aan klachten kunnen leiden. De studie is complex en heeft beperkingen, vindt Rosmalen. „Soms is pas maanden later gevraagd of er na vier weken klachten waren, en niet elke klacht is steeds uitgevraagd. Ik zou het graag herhaald zien met een betere definitie van long covid.”     
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/12/angst-en-stress-zorgen-voor-meer-risico-op-long-covid-a4141600
2022-09-13||Geel beschermt mannetje tegen ongewenste intimiteiten||In hun eentje zijn ze onopvallend, met een bruine camouflagekleur. Maar komen woestijnsprinkhanen (Schistocerca gregaria) samen om te zwermen en met tientallen miljoenen soortgenoten hele akkers kaal te vreten, dan gebeurt er iets geks: de volwassen mannetjes kleuren knalgeel. Een internationaal team van biologen heeft nu onderzocht waaróm. Dankzij hun gele kleur ontsnappen de sprinkhanen aan de avances van mannelijke soortgenoten, concluderen de onderzoekers onlangs in PNAS.  Woestijnsprinkhanen komen voor in zo’n dertig verschillende landen, van Mauritanië tot India. Over het algemeen leven ze op zichzelf: ze zoeken alleen gezelschap op om zich voort te planten óf om te zwermen. In regenachtige jaren, als er veel groene vegetatie is, overleven er veel jonge sprinkhanen en kan hun aantal binnen één generatie al vertienvoudigen.  Bij zo’n snelle toename gebeurt er iets opmerkelijks. De solitaire sprinkhanen worden plotsklaps groepsdieren. Ook veranderen ze van kleur. Jonge dieren kleuren geel-zwart. Volwassen vrouwtjes blijven bruin, met soms gele elementen. Volwassen mannetjes worden vrijwel helemaal felgeel.  Het eiwit dat voor die verkleuring zorgt, was al langer bekend. Dat zorgt bij de jonge solitaire sprinkhanen soms óók al voor kleurwijziging. In vochtige, vegetatierijke omgevingen worden die namelijk knalgroen: een schutkleur, zodat ze minder snel worden opgegeten. In droge leefgebieden blijven ze juist zandbruin.  Het uiterlijk dat de nimfen – dus: de jonkies – in groepen krijgen, dient eenzelfde doel. Geel-zwart is in de natuur een waarschuwingskleurencombinatie  die potentiële vijanden op afstand houdt. In feite laten de nimfen zo weten: ‘ik ben giftig!’ Dat is ook echt zo, omdat ze giftige planten eten.  Maar waarom ook volwassen mannetjes geel kleuren, was tot nu toe onduidelijk. Ze zijn in tegenstelling tot de jonge sprinkhanen niet giftig, en doen ook niet alsof (dan zouden ze wel geel-zwart zijn in plaats van geel). Bovendien: als de gele kleur wél tegen predatie zou moeten beschermen, dan is het gek dat de vrouwtjes niet meekleuren.  Nu hebben de biologen dus een andere verklaring gevonden. Mannetjes die het bewuste eiwit níet aanmaken lijken zodanig op vrouwtjes dat ze in grote groepen door andere hitsige mannetjes worden belaagd. Kortom: hun gele kleur beschermt tegen ongewenste intimiteiten. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/12/geel-beschermt-mannetje-tegen-ongewenste-intimiteiten-a4141599
2022-09-13||Een groeiende groep jongeren haalt een lagere opleiding dan hun ouders – en die vinden dat niet leuk|| Nog nooit studeerden er zoveel jongeren  aan een Nederlandse universiteit: hun aantal verdubbelde de afgelopen twintig jaar.  Maar de wal keert het schip, zegt Maarten Wolbers, hoogleraar onderzoek van onderwijs aan de Radboud Universiteit Nijmegen. Hij onderzoekt  ‘intergenerationele opleidingsmobiliteit’  sinds de jaren veertig van de vorige eeuw en ziet een groeiende groep jongeren die het opleidingsniveau van hun ouders niet haalt.  Van de mannen die werden geboren tussen 1950 en 1959 haalde 7 procent een lager opleidingsniveau dan de ouders. Dertig jaar later is dat percentage bijna verdriedubbeld. Van de mannen geboren tussen 1980 en 1989 – de dertigers en begin veertigers van nu – haalde 20 procent een lager diploma dan hun ouders.   Sociale daling, zegt Wolbers, groeit voor het eerst significant, en deze groei zet de komende jaren door. Steeds meer jongeren zullen daardoor lager uitkomen op de maatschappelijke ladder dan hun ouders. „Ze bereiken een minder goede positie op de arbeidsmarkt en daardoor minder status en inkomen.”  Hoe verhoudt die sociale daling zich tot de enorme stijging van het aantal studenten?   „Het is paradoxaal, maar logisch: er zit een plafond aan het opleidingsniveau. Hoger dan de universiteit bestaat niet. Als zoveel mensen hoger opgeleid zijn, wordt het risico groter dat hun kinderen datzelfde  niveau niet meer halen. Zo simpel is het.”  Met de toegenomen sociale daling komt een eind aan wat generaties lang vanzelfsprekend leek: kinderen deden het beter dan hun (groot-)ouders. Terwijl opa alleen de lagere school had afgemaakt, kon zijn kleindochter naar de universiteit. Sinds de emancipatiebewegingen in de vorige eeuw konden arbeiderskinderen doorleren en werd het hoger onderwijs ook bereikbaar voor meisjes en kinderen van ouders met een migratieachtergrond. „Een enorm reservoir van verborgen talent is de afgelopen decennia tamelijk succesvol aangeboord”, zegt Wolbers. „Dat reservoir is grotendeels uitgeput.” Toch maakt een kind van lager opgeleide ouders minder kans op een  universitaire opleiding, ook al is het even slim.  „Er is nog steeds sprake van kansenongelijkheid. Maar als je de huidige situatie naast die van veertig jaar geleden zet... dat is onvergelijkbaar.  „Tegelijk zien we dat de  groeiende kans op sociale daling de kansenongelijkheid in de hand werkt. Ouders die het zich kunnen veroorloven, zijn hun kinderen de laatste jaren als een gek gaan stutten met bijlessen of privé-onderwijs. Zij doen er alles aan om te voorkomen dat hun nageslacht lager terecht komt.  „Er is een enorme opwaartse druk ontstaan, waardoor ouders hun kind vaak koste wat kost weg willen houden bij het vmbo en er alles aan doen het vwo te bereiken. Als je echt iets wilt doen tegen kansenongelijkheid, moet je daar naar kijken.”  Om een gelijk speelveld te creëren, moet je bijlessen aan banden leggen? „Ja. Alleen is dat lastig uitvoerbaar, omdat je niet in de privélevens van mensen kan ingrijpen. Je kunt ouders niet verbieden bijlessen te kopen voor hun kind. De drang om te stutten is bovendien enorm wijd verspreid. Het zit overal. Kijk naar de plusklasjes in de basisschool, naar de lessen Cambridge Engels in het voortgezet onderwijs, naar de honoursprogramma’s op universiteiten. Bij al die extra lessen zie je dat er selectie wordt toegepast die ongelijkheid in de hand werkt. De groepen leerlingen en studenten die deze klasjes volgen, zijn homogener: het zijn vooral kinderen van hoger opgeleide ouders. Met de massificatie van de universiteit is de groep studenten  heterogener geworden. Vervolgens is de elite   manieren gaan zoeken om zich te onderscheiden van de massa én om sociale daling te voorkomen.” Waarom is die drang zo sterk? „Alle ouders willen nu eenmaal het beste voor hun kind. Daar komt bij dat er aan de bovenkant meer te verliezen valt. De sociale en economische belangen zijn groter. Ik denk ook, maar daar wil ik graag meer onderzoek naar doen, dat ouders het gevoel hebben dat ze falen als hun kind niet bereikt wat zij hebben bereikt.”   Sociale dalers zijn minder tevreden met hun  leven en ervaren minder geluk, blijkt uit uw onderzoek. Hoe komt dat? „Sociale daling is verlies van status. Voor hoger opgeleide ouders is het  onverteerbaar dat hun kind niet op de universiteit terechtkomt. Kinderen voelen die druk natuurlijk. En die ervaren vervolgens een gevoel van mislukking. Maar we weten het niet precies. Je kunt niet uitsluiten dat nare en ingrijpende gebeurtenissen tijdens de schoolperiode van kinderen, zoals een scheiding of het overlijden van een van de ouders, leiden tot een lager opleidingsniveau.” Sociale status is in uw onderzoek gekoppeld aan opleidingsniveau en niet aan inkomen. Waarom? „Economen zullen eerder geneigd zijn naar inkomen te kijken, maar opleiding is een veel stabielere factor en een sociale scheidslijn. Het is tegenwoordig de belangrijkste voorspeller voor maatschappelijk succes. Mensen die aan een universiteit of hogeschool hebben gestudeerd, leven langer, zijn langer gezond, doen het beter op de huwelijksmarkt en verdienen meer geld.”  Maken kinderen van recente sociale stijgers meer kans om te dalen?  „Dat weten we nog niet. Daarvoor zou je behalve naar de opleiding van ouders ook naar die van de grootouders moeten vragen. Maar het zou goed kunnen. De arbeiderskinderen die het milieu van hun ouders ontstegen, behoren misschien nog niet helemaal tot de elite. Waardoor hun kinderen de koppositie mogelijk niet goed kunnen handhaven. Dat zou ik graag verder willen onderzoeken.” Maarten Wolbers is hoogleraar onderzoek van onderwijs aan de Radboud Universiteit. Hij doet onderzoek naar onderwijsongelijkheid en de aansluiting tussen het (beroeps)onderwijs en de arbeidsmarkt. ||https://www.nrc.nl//nieuws/2022/09/12/een-groeiende-groep-jongeren-haalt-een-lagere-opleiding-dan-zijn-ouders-en-die-vinden-dat-niet-leuk-a4141598
2022-09-13||Europese Rekenkamer oordeelt kritisch over gezamenlijk aankoopproces coronavaccins||Bij de gezamenlijke aankoop van coronavaccins door de Europese Unie zijn fouten gemaakt, waarvan de lessen nog altijd onvoldoende zijn getrokken. In een onderzoeksrapport oordeelt de Europese Rekenkamer deze maandag kritisch over het Europese aankoopproces van coronavaccins. Zo startte de EU  laat met de aankoopprocedure, ontbraken in de contracten cruciale bepalingen over eventuele bevoorradingsproblemen en richtte ze laat een speciale werkgroep op om de leveringsketen strak te trekken. Het is niet voor het eerst dat de Europese vaccinaankoop kritiek krijgt, maar wel de eerste keer dat het proces zo grondig is doorgelicht. Al in de eerste maanden van 2021, toen de vaccincampagne in de EU op gang kwam, rezen er vragen over de effectiviteit van de gezamenlijke vaccinaankoop. Vooral het contract met farmaceut AstraZeneca kwam onder vuur te liggen, nadat de vaccinmaker haar leveringen plotseling fors terugschroefde. Critici vroegen zich af of de Europese Commissie namens de lidstaten wel goed genoeg had onderhandeld. Waren in de contracten wel voldoende waarborgen opgenomen over levering? En: was de EU niet te laat begonnen met de onderhandelingen, en was er hiervoor niet te weinig geld uitgetrokken? Over dat laatste oordeelt de ERK niet: volgens de controleurs heeft de Commissie met een „op maat gesneden gecentraliseerd systeem” een „gediversifieerde portefeuille van kandidaat-vaccins” aangekocht. Maar in de onderhandelingen werden volgens de Rekenkamer wel fouten gemaakt. Zo constateert de ERK dat de EU haar aanbestedingsproces later heeft opgestart dan het Verenigd Koninkrijk en de Verenigde Staten. Ook werden in de contracten onvoldoende rekening gehouden met mogelijke leveringsproblemen door de fabrikanten. De Commissie, schrijven de controleurs, „analyseerde de uitdagingen in verband met de productie- en toeleveringsketen van vaccins pas volledig na de ondertekening van de meeste contracten en de meeste contracten bevatten geen specifieke bepalingen om onderbrekingen in de leveringen aan te pakken.” Dat de Commissie dit zelf ook inzag, blijkt uit het feit dat de contracten die in de loop van 2021 werden gesloten „striktere bepalingen over belangrijke kwesties zoals tijdsschema’s voor de levering en productielocatie” bevatten. Toen er begin 2021 bevoorradingsproblemen ontstonden had de Commissie „beperkte mogelijkheden”, onder meer omdat ze „pas in februari 2021 een taskforce ter ondersteuning van de productie- en toeleveringsketens [heeft] opgericht”. Die werkgroep, die onder leiding kwam te staan van Eurocommissaris Thierry Breton (Interne Markt) heeft volgens de Rekenkamer „knelpunten” opgelost, maar „het effect op het opvoeren van de vaccinproductie” blijft volgens de controleurs onduidelijk. De kritiek van de ERK is niet mals, en levert munitie aan critici die zich openlijk afvroegen of Brussel wel was toegerust voor de taak vaccins voor alle Europeanen aan te kopen. Pikant is vooral dat de Rekenkamer constateert dat de Commissie het „proces nog niet heeft getoetst of gebenchmarkt om hieruit lering te trekken voor de toekomst”. En dat terwijl ze inmiddels zelf heeft voorgesteld de aanpak opnieuw te hanteren bij een volgende gezondheidscrisis en de EU inmiddels een reeks nieuwe bevoegdheden heeft gekregen voor de aankoop van medicijnen en vaccins. Maar, schrijft de Rekenkamer, „de vraag welke vaardigheden nodig zijn in het onderhandelingsteam van de EU of hoe de EU het beste kan bijdragen aan het oplossen van problemen in verband met de toeleveringsketen en de productie, moeten nog worden aangepakt”. De belangrijkste aanbeveling is dan ook het eigen proces nog eens veel grondiger door te lichten en betere richtsnoeren op te stellen voor een toekomstige crisis. ||https://www.nrc.nl//nieuws/2022/09/12/europese-rekenkamer-oordeelt-kritisch-over-gezamenlijk-aankoopproces-coronavaccins-a4141597
2022-09-13||CVW-directeur: ‘We hebben 23 huizen versterkt van de geplande 3.000&#8217;||Hij was in 2015 nog geen twee weken begonnen als directeur Bouwkundig Versterken bij het Centrum Veilig Wonen (CVW), of het aantal schademeldingen liep al op naar 600. Terwijl verwacht werd dat het CVW maximaal 600 schademeldingen in drie maanden zou krijgen. „We vielen meteen met de neus in de boter met twee flinke bevingen”, zei Jan Emmo Hut maandag met een gevoel voor ironie tegen de parlementaire enquêtecommissie in Den Haag. Het aantal telefonisten bij het CVW werd meteen opgeschaald van zes mensen naar meer dan dertig.  Het CVW werd in 2015 opgericht, in opdracht van gaswinner NAM, om de schades aan huizen te herstellen en panden te versterken zodat mensen bij een zware beving levend hun huis kunnen verlaten. Maar de opdrachten die het CVW meekreeg waren van begin af aan onrealistisch. Het aantal schademeldingen lag veel hoger dan verwacht en de opdracht om in 2015 3.000 huizen te versterken was onmogelijk, volgens Hut. In 2015 werden van die 3.000 woningen slechts 23 versterkt. „Maar er was toen geen sfeer van op de zeepkist gaan staan en zeggen dat het niet kan.” Frustratie onder Groningers
In 2019 werd het CVW opgedoekt en nam de overheid de afhandeling van de schade en de versterkingsoperatie over, zodat het proces sneller en makkelijker zou gaan. Desondanks verloopt de versterkingsoperatie nog steeds uitermate traag. Van de mogelijk 27.000 huizen die versterkt moeten worden in het gebied, staat ruim driekwart nog in de startfase. Eén argument dat daarvoor vaak wordt aangedragen is het gebrek aan capaciteit: er zouden te weinig vaklieden zijn voor de megaoperatie. Onzin, volgens Hut. „Er is altijd voldoende uitvoeringscapaciteit geweest tot op de dag van vandaag.” De trage afhandeling van de schade en versterking leidde tot frustratie onder sommige Groningers. Die boosheid richtte zich vaak op het CVW, somde Hut op: het gebouw van het CVW werd eens bezet, tijdens een theatervoorstelling werd hijzelf apart genomen in de pauze door boze bewoners en bij de balie op kantoor was er een rode knop aanwezig, waarop medewerkers konden drukken bij fysieke bedreigingen. Hut: „Veel mensen waren in het begin trots dat ze bij het CVW werkten, maar praatten daar op een gegeven moment niet meer over op verjaardagen of langs het voetbalveld.”||https://www.nrc.nl//nieuws/2022/09/12/cvw-directeur-we-hebben-23-huizen-versterkt-van-de-geplande-3-000-a4141595
2022-09-13||Geconfronteerd met grote verliezen durft Poetin een mobilisatie nog steeds niet aan|| Ineens was er maandag geen sprake meer van het Russische voornemen om op 4 november referenda te houden over de annexatie van de zelfverklaarde Volksrepublieken Luhansk en Donetsk en de Oekraïense regio’s Charkov, Zaporizja en Cherson. Bronnen rondom het Kremlin meldden dat aan het onafhankelijke nieuwsplatform Meduza, en stelden dat het succesvolle Oekraïense tegenoffensief  de reden voor de uitstel is. De officiële annexatie van delen van Oekraïne lijkt voorlopig dan ook van de baan.  Dat uitstel is een van de uitingen van de onrust die sinds afgelopen week in het Kremlin heerst als gevolg van de Oekraïense successen op het slagveld. Want hoewel president Vladimir Poetin zaterdag, ter gelegenheid van de 875ste verjaardag van Moskou, nog opgewekt verscheen bij de opening van een nieuw sportcomplex – waarvan de kleuren van de vloer en de wanden nagenoeg die van de Oekraïense vlag waren – rommelt het nu voor het eerst sinds  het begin van de oorlog in Oekraïne openlijk, hoewel op kleine schaal, in eigen land. Een eerste verontrustend geluid klonk afgelopen week uit twee gemeentelijke deelraden in Sint-Petersburg en Moskou, waar enkele afgevaardigden Poetin opriepen om af te treden, omdat alles sinds het begin van zijn tweede ambtstermijn zou zijn misgegaan. Ook zou Poetins agressieve taal Rusland hebben teruggeworpen in de tijd van de Koude Oorlog. Inmiddels klinkt dat geluid in achttien deelraden in beide steden. In Sint-Petersburg, waar Poetin vorige week in een deelraad  van hoogverraad werd beschuldigd omdat hij zijn land zonder aanleiding in een oorlog in Oekraïne had gestort, zijn de dissidente afgevaardigden inmiddels aangeklaagd wegens het ‘in diskrediet brengen van de huidige regering’.   In Moskou, waar een nieuwe gemeenteraad werd gekozen, werden voorafgaand hieraan drieënvijftig kandidaten aangehouden die het ‘slimme stemmen’ hadden aangemoedigd – een advies van de gevangen oppositieleider Aleksej Navalny waarin niet op een regeringspartij zou moeten worden gestemd maar op de tweede grootste kanshebber, om op die manier de macht van Poetins aanhang te verzwakken. Het feit dat het Kremlin, waarschijnlijk inferieure, munitie moet kopen in Noord-Korea, en de berichten dat de Wagner-huurlingengroep inmiddels gevangenen (inclusief moordenaars) ronselt om in Oekraïne te vechten, wijst erop dat het Russische leger in grote problemen verkeert.  Volgens mensenrechtenactiviste Olga Romanova zou van de vijfduizend gevangenen die halverwege juli naar Oekraïne zijn gestuurd inmiddels nog maar 10 procent in leven zijn.  Uit een – door NRC niet te verifiëren – gelekte  brief van het Russische ministerie van Financiën zou blijken dat Rusland al 361,4 miljard roebel (5,9 miljard euro) heeft uitgekeerd aan de nabestaanden van overleden Russische soldaten. Als dit klopt zou het betekenen dat er meer dan 48.000 Russische militairen zijn omgekomen of vermist geraakt in Oekraïne. Hoewel veel vragen te stellen zijn over de authenticiteit van de brief kan het rondgaan van deze brief afgelopen week wel bij hebben gedragen aan een gevoel van falen over de ‘militaire operatie’. Juist omdat er weinig informatie over de oorlog naar buiten wordt gebracht door de autoriteiten zelf, stookt zo’n bericht onrust. Temeer omdat het Kremlin wel al heeft toegegeven ‘aanzienlijke verliezen’ te lijden in Oekraïne. Het officieel bevestigde Rusland de dood van 1.351 militairen, maar dit aantal is sinds maart niet meer geactualiseerd.
     Hoe Rusland het Oekraïense bevrijdingsoffensief wil  beantwoorden is nog niet duidelijk. Van wijken is in ieder geval geen sprake, „de speciale operatie zal doorgaan totdat alle aanvankelijk genoemde doelen zijn behaald”, stelde  Poetins perswoordvoerder  maandag. Moskou eist  „een volledige overgave van het regime in Kiev, onder Russische voorwaarden,” lichtte oud-president en Poetin-vazal Dmitri Medvedev toe.  Onvrede over die onzekerheid borrelt nu naar boven. Zelfs de aan Poetin loyale Tsjetsjeense leider Ramzan Kadyrov schoot het Russische verlies van Izjoem in het verkeerde keelgat. „Als er vandaag of morgen geen veranderingen komen in de ‘speciale militaire operatie’ dan voel ik me gedwongen om naar het leiderschap van dit land te gaan en ze de situatie uit te leggen,” zei Kadyrov in een  bericht op Telegram.  Opvallend was afgelopen weekend de kritische bijdrage van een voormalig Doema-lid aan een debatshow op het Russische staatstelevisiekanaal NTV. „Er staat een sterk leger tegenover het Russische leger”, zei Boris Nadezjdin. Rusland is   „op een punt aangekomen dat het onmogelijk is om Oekraïne te verslaan.” Zijn oplossing: „Of we gaan mobiliseren en voeren de oorlog op volledige kracht, of we moeten ermee stoppen.”   Nadjezjdin werd live in de uitzending gewaarschuwd door Doema-lid Sergej Mironov. „Let op je taalgebruik”, zei hij, en: „Vladimir Poetin zei het onlangs helder: we zijn nog niet eens begonnen!” Daarna benadrukte hij dat de Oekraïense regering vernietigd moet worden.  Ook de voormalig aanvoerder van de pro-Russische separatisten in Donetsk,  Igor Girkin, uitte zich woest over de „grote nederlaag” die de Russische troepen hebben geleden in de regio Charkov. Hij adviseert zijn regering zich nu vooral te richten op het voorkomen van het verlies van nog meer militairen. Zonder algemene mobilisatie van de Russische bevolking zal Rusland in Oekraïne verliezen, waarschuwde hij al vaker.         Vooralsnog lijkt Poetin nog altijd  een algemene mobilisatie uit de weg te willen gaan. Vooral omdat dan ook rekruten uit de grote steden naar het front moeten worden gestuurd. Vooral in Sint-Petersburg en Moskou zou dat tot verdere maatschappelijke onrust kunnen leiden. Grootschalig protest is evenwel nog altijd uitgesloten, al was het maar omdat een aanzienlijk deel van de Russische bevolking nog altijd niet afwijzend staat tegenover Poetins ‘speciale militaire operatie’, zoals blijkt uit recente peilingen van het redelijk betrouwbare opiniebureau Levada. In reactie op de Russische tegenslagen aan het front ontslaat Poetin de ene generaal na de andere     Ook moet de kritiek op het Kremlin en de oorlogactiviteiten niet overschat worden. Als Rusland weer overwinningen boekt, keert het enthousiasme waarschijnlijk  terug.  Waar Russische militaire bloggers afgelopen week met scheldwoorden gelardeerde paniekberichten deelden, wordt nu ook alweer   het door het Russische ministerie van Defensie gebezigde narratief van een „strategische hergroepering” van het Russische leger overgenomen.  „Waarom heeft deze catastrofale omslag zich voorgedaan?” zegt vlogger Joeri Podoljaka, om vervolgens na de frontlijnen besproken te hebben te concluderen „de regio Charkov opgeven was daarom noodzakelijk. Zo is het altijd al bedacht.” Doordat het Russische leger zich nu op het zuidelijk front kan concentreren, „gaan we voordeel trekken uit het verlies van Izjoem.” Toch stelt die redenatie niet iedereen gerust: „We krijgen te horen dat alles volgens plan verloopt maar wie gelooft er nou echt dat zes maanden geleden gepland is om Charkov niet te veroveren en nu Balaklia te moeten verlaten?” zei de Russische politiek analist Viktor Olevitsj in de debatshow op NTV.  President Poetin en minister van Defensie Sergej Sjojgoe. Sjojgoe is steeds minder in beeld als het gaat om het bepalen van de militaire koers.   Foto AP Alom goedkeurend wordt er in de Russische nationalistische gelederen  in ieder geval gereageerd op de Russische wraakactie:  door  een raketregen op Oekraïense infrastructuur is de stroomvoorziening in heel  Charkov en een deel van de regio’s Zaporizja, Dnipropetrovsk en Soemy platgelegd. „Het stilleggen van de vitale infrastructuur van de Oekraïeners had al op de eerste dag van de operatie moeten zijn gebeurd. Dan zou het misschien iets succesvoller zijn gegaan,” schreef Girkin maandag.    Naar de Russische vervolgstappen blijft het raden.  Als gevolg van de Russische tegenslagen aan het front heeft Poetin sinds eind augustus de ene na de andere generaal ontslagen en vervangen door anderen. Generaal Roman Berdnikov, die het Russische leger in Oost-Oekraïne aanvoerde, zat pas vijftien dagen op zijn post, toen hij alweer werd vervangen.  Tegelijkertijd is de Russische minister van Defensie Sergej Sjojgoe steeds minder in beeld als het gaat om het bepalen van de militaire koers, als hij dat al ooit is geweest. Grote vraag is dan ook wie president Poetin bijstaat in zijn werk als opperbevelhebber.  Nu de Oekraïense president Zelensky van plan is om het Russische leger uit heel Oekraïne, inclusief de Krim, te verjagen doet zich ook een andere belangrijke vraag voor: zal Poetin bereid zijn om in het geval van verdere militaire tegenslagen een tactisch kernwapen in te zetten? Hij kan zich geen nederlaag veroorloven, maar hij zal ook beseffen dat de inzet van kernwapens zijn internationale positie onmogelijk zou maken. Eerder zal hij daarom hopen dat de herfst en de winter de oorlogshandelingen onder invloed van sneeuw en modder zullen vertragen, dat het in de rest van Europa koud wordt en de westerse regeringsleiders, uit behoefte aan Russisch olie en gas, op onderhandelingen tussen de oorlogvoerende partijen zullen aandringen.  Correctie (12 september 2022): in een eerdere versie van dit artikel was de naam van generaal Berdnikov verkeerd gespeld. Ook stond daarin dat hij troepen in West-Oekraïne aanvoerde; dat moest Oost-Oekraïne zijn. Hierboven staat de aangepaste tekst. Daarnaast is het oorspronkelijke artikel aangevuld met een toelichting over het belang van de brief van het Russische ministerie van Financiën. ||https://www.nrc.nl//nieuws/2022/09/12/geconfronteerd-met-grote-verliezen-durft-poetin-een-mobilisatie-nog-steeds-niet-aan-a4141596
2022-09-13||Elizabeths kist van Holyroodhouse naar St Giles Cathedral vervoerd||De kist van koningin Elizabeth II, die afgelopen donderdag op 96-jarige leeftijd overleed, is van het Schotse Holyroodhouse naar de kathedraal St. Giles vervoerd. Koning Charles III en zijn broers en zus liepen mee. Haar lichaam werd de kathedraal in gedragen, waarna de Schotse kroon op haar kist werd gelegd. Dinsdag wordt de overleden vorstin overgevlogen naar Londen en zal ze vier dagen opgebaard worden in Westminster Hall.  De processie over de Royal Mile, de route van het paleis naar  de kathedraal St. Giles, duurde ongeveer een half uur. Duizenden mensen stonden langs de weg om afscheid te nemen van de koningin. In de kathedraal kan het publiek langs de kist lopen en afscheid nemen.  De uitvaart van Elizabeth II is op maandag 19 september in de Londense kerk Westminster Abbey, waar ze in 1947 is getrouwd en zes jaar later is gekroond. Hierna wordt ze te ruste gelegd in de grafkelder van de St. George’s Chapel. Correctie (12 september 2022): In een eerdere versie van dit artikel stond dat Charles drie broers en zussen heeft. Dat moest natuurlijk zijn twee broers en een zus. Dat is hierboven aangepast.||https://www.nrc.nl//nieuws/2022/09/12/elizabeths-kist-van-holyroodhouse-naar-st-giles-cathedral-gedragen-a4141592
2022-09-13||Opinie | Wie dit Zorgakkoord tekent,  komt bedrogen uit||Veertien september is het dan zover, de ondertekening van het Integraal Zorgakkoord. Zorgakkoorden, voorheen Hoofdlijnenakkoorden, zijn sinds 2012 een vierjaarlijks terugkerend zomerritueel: VWS, zorgsectoren en zorgverzekeraars maken dan afspraken met elkaar voor de komende periode. Ze werden destijds door toenmalig minister Schippers (VVD) in het leven geroepen om de zorgkosten te beteugelen en dat is gelukt, stelde vorig jaar de Raad voor Volksgezondheid en Samenleving (RVS)  in haar rapport Opnieuw akkoord? vast.  Manon Kleijweg is ouderenpsychiater en één van de initiatiefnemers van actiegroep Red de GGZ, die zich inzet voor de toegankelijkheid van psychiatrische zorg. Toch raadde de RVS af om dit instrument opnieuw in te zetten: de vanouds sterke focus op kosten drukt de broodnodige inhoudelijke discussies over bijvoorbeeld de houdbaarheid van het zorgsysteem naar de achtergrond. Dit leidde steevast tot troebel geformuleerde inhoudelijke doelen, terwijl buiten de controle van de Tweede Kamer deelbelangen konden worden uitgeruild door de machtigste partijen. Het RVS-advies is niet opgevolgd, integendeel: VWS koos voor schaalvergroting.  Eerdere Hoofdlijnenakkoorden werden gesloten per sector, zoals ziekenhuiszorg, huisartsenzorg en wijkverpleging. De afgelopen maanden echter zwoegden zeventien werkgeversorganisaties , beroepsverenigingen en patiëntenplatforms van álle zorgsectoren gezamenlijk op één overkoepelend Integraal Zorgakkoord.  De recent uitgelekte conceptversie is geen verrassing. Het akkoord staat bol van mystieke bezweringen als ‘passende zorg’, ‘preventie’ en ‘sociaal domein’, die nauwelijks worden gespecificeerd en met een beetje pech allemaal neerkomen op de huisarts en de buurvrouw met haar klassieke pannetje soep. Aan dit vage toekomstvisioen worden desondanks afspraken in harde euro’s gekoppeld: 80 miljoen afslag van het budget voor de huisartsenzorg, 600 miljoen voor de wijkzorg. Want, is de redenatie van VWS en de zorgverzekeraars: de afgelopen jaren was er sprake van onderbesteding in die sectoren, dus kennelijk is het geld niet nodig. Dit in weerwil van een Malieveld vol stakende huisartsen en het plan om vergrijzend Nederland zo lang mogelijk thuis te houden.  Exact hetzelfde overkwam in 2018 de ggz: het toenmalige Hoofdlijnenakkoord leidde tot een verlaging van het landelijke ggz-jaarbudget met de 300 miljoen euro die zorgverzekeraars sinds 2012 gemiddeld jaarlijks overhielden aan de sector. Terwijl er toen al sprake was van ellenlange wachttijden. Wachttijden die juist in de hand waren gewerkt door de jarenlang te krap afgesproken omzetplafonds tussen zorgverzekeraars en zorgaanbieders, concludeerde de Algemene Rekenkamer in 2020. De Rekenkamer riep de staatssecretaris op er voortaan op toe te zien dat marktmeester NZa, de Nederlandse Zorgautoriteit, actief ingrijpt als zorgverzekeraars hun zorgplicht verzaken en de zorg voor lang wachtenden door omzetplafonds in het gedrang komt.  Hoe dat in de praktijk uitpakt werd deze zomer eveneens duidelijk, toen verschillende specialistische klinieken voor patiënten met zeer ernstige, invaliderende psychiatrische aandoeningen sloten of krompen uit geldnood. Klinieken zoals het Centrum voor Psychotherapie en Kliniek Eikenboom, waarvoor een wachttijd van meer dan een jaar bestond voor patiënten die geen baat hadden bij jarenlange behandeling elders. „Ik kán en wíl niet op de stoel van de bestuurder zitten”, reageerde minister Conny Helder (Langdurige Zorg en Sport, VVD) afwerend op Kamervragen om sluiting te voorkomen. Helder stelde een onderzoek in door de NZa. Een dag voor het zomerreces kwam de analyse uit: de NZa concludeerde na gesprekken met de zorgverzekeraars dat die netjes aan hun zorgplicht hadden voldaan. Er was immers „een vorm van vervolgbehandeling” geregeld voor de patiënten waarvan de behandeling was afgebroken. Of de kwaliteit daarvan voldoet, laat de NZa over aan het oordeel van de zorgverzekeraars. Dat patiënten teruggestuurd waren naar poliklinische behandelvormen waarbij ze eerder geen baat hadden speet de toezichthouder. Bij tekortschietende kwaliteit, opperde de NZa vriendelijk in een toelichtend gesprek, is er voor patiënten altijd nog de mogelijkheid om naar het Tuchtcollege of Inspectie te stappen.  Al met al is er maar één conclusie mogelijk: ondertekenen van het Integraal Zorgakkoord zoals het er nu ligt, is voor alle partijen  zinloos, behalve voor zorgverzekeraars en VWS. Als sector je committeren aan financiële afspraken zonder enige borging dat de NZa de zorgplicht van zorgverzekeraars zodanig handhaaft dat dat bedrag ook daadwerkelijk ten goede komt aan de patiënten die dit het hardst nodig hebben: waarom zou je?   Alleen voor de zorgverzekeraars en het ministerie van VWS heeft dit Zorgakkoord zin Psychiatrische aandoeningen vormen een immense maatschappelijke ziektelast en zijn uitstekend behandelbaar. Depressie- en angstbehandeling zijn kosteneffectiever dan welke andere medische behandeling dan ook, iedere behandeleuro betaalt zich 2,5 à 5 keer uit aan herwonnen arbeidsproductiviteit en afgenomen medische consumptie. Dankzij de huisartsenzorg en wijkzorg stond de Nederlandse gezondheidszorg kwalitatief jaren aan de top, terwijl het qua aandeel van het bbp een Europese middenmoter was.  De Zorgakkoorden resulteerden vanaf het begin in structurele onderfinanciering van de kosteneffectieve huisartsenzorg, wijkzorg en ggz, zorgsectoren waar een groot deel van de Nederlanders een beroep op doet.  Terwijl er wél geld is voor peperdure, druk belobbyde medische apparaten en kostbare wanhoopsbehandelingen die hooguit enkele weken levensverlenging opleveren. Zolang dit voortduurt is de term ‘passende zorg’ ronduit ongepast. ||https://www.nrc.nl//nieuws/2022/09/12/wie-dit-zorgakkoord-tekent-komt-bedrogen-uit-a4141591
2022-09-13||Elly Schlein is het wapen van links Italië tegen  Meloni||Het Noord-Italiaanse Bologna wordt   la Rossa (‘de Rooie’)  genoemd, en de streek Emilia-Romagna eromheen is al even progressief. Toch hangt er in Bologna bepaald geen strijdlustige sfeer, nu de Italiaanse parlementsverkiezingen op 25 september volgens de peilingen gewonnen zullen worden door een alliantie gedomineerd door radicaal-rechts. Die peilingen lijken te drukken op het gemoed van de linkse partijmilitanten. In de studentenstad hangt niet één verkiezingsposter. Geeft links zich zelfs hier al vroegtijdig gewonnen? Er is één jonge, linkse politica die dat weigert en met haar energieke campagne de aandacht trekt. „Als ik zou denken dat er echt niks meer aan te verhelpen was, dan was ik geen kandidaat”, zegt Elly Schlein (37) gedreven, tijdens een interview in de marge van het ‘Feest van de eenheid’ in Bologna. Dat ‘Festa dell’Unità’, een links politiek volksfeest, is in deze progressieve streek al jaren traditie. Er hangen regenboogvlaggen met vredesboodschappen, en partijmilitanten komen luisteren naar de politieke debatten, of verbroederen aan eetstandjes met pasta, kebab of gefrituurde kikkertjes. Schlein is de rijzende ster van Italiaans links. Twee jaar geleden al noemde het gezaghebbende Italiaanse tijdschrift l’Espresso haar „het gezicht van een nieuwe generatie”. Op het  partijfeest komt Schlein, in een marineblauw broekpak met witte gympen, deelnemen aan een debat over de strijd tegen de maffia. Ze oogst meteen applaus wanneer ze Bologna omschrijft als de stad die haar heeft „geadopteerd”. Hier speelt de populaire politica een thuiswedstrijd: na haar jeugd in het Zwitserse Lugano als kind van een Amerikaanse vader en Italiaanse moeder verhuisde Schlein naar Bologna om er rechten te studeren. Schlein debatteert vol geestdrift, maar dat kan het makke verloop van deze verkiezingscampagne niet doen vergeten. Nochtans staat er op 25 september voor het land veel op het spel. De Italianen gaan vervroegd stemmen, omdat de regering van nationale eenheid van Mario Draghi in juli viel, na onenigheid over een steunpakket voor bedrijven en gezinnen. Elly Schlein staat als onafhankelijke kandidaat op de lijst van de centrum-linkse Partito Democratico. Op het progessieve festival Festa de L’Unità in Bologna ontmoet ze haar aanhangers.  Foto Massimiliano Donati
 Europa vertrouwde erop dat de miljoenen uit het post-coronasteunfonds bij Draghi in goede handen waren. Hoe moet het straks verder, als in Rome een radicaal-rechts en euro-kritisch bestuur aan de macht komt?  De gedoodverfde winnaar, de 45-jarige Giorgia Meloni, is een bewonderaar van de Hongaarse autocraat Viktor Orbán en leidt een partij met flinke wortels in het fascisme. Meloni stapt naar de kiezer, in een alliantie met de eveneens radicaal-rechtse Matteo Salvini en de rechts-liberale Silvio Berlusconi. De controversiële oud-premier,  die in de jaren negentig het populisme in Italië heeft geïntroduceerd, geldt ironisch genoeg in die rechtse alliantie juist als de meest gematigde stem. Maar Salvini en Meloni steken hem voorbij. Als gevolg maakte Italië nooit eerder sinds de Tweede Wereldoorlog  kans op zo’n uitgesproken radicaal-rechts bestuur. Zonder twijfel is dit een erg lastige verkiezingscampagne voor links, erkent Elly Schlein tegenover NRC, maar snel voegt ze eraan toe op dat vlak wel wat ervaring te hebben. De Amerikaans-Italiaanse was vrijwilliger bij beide verkiezingscampagnes van Barack Obama. „De tweede keer, in 2012, had Mitt Romney duidelijk een voordeel, omdat witte mannen ouder dan vijftig hadden besloten dat hun stem naar de Republikeinen ging. Alles hebben we toen uit de kast gehaald om vrouwen, Afro-Amerikanen en jongeren met een studieschuld te mobiliseren.” Tien jaar later vertelt ze het nog altijd met pret in de ogen. Ze is nog altijd maar 37 jaar - piepjong, in de door oude mannen gedomineerde Italiaanse politiek – maar boogt al op jaren bestuurservaring. In 2020 werd ze vicegouverneur van de linkse, en tegelijk erg welvarende streek Emilia-Romagna. Dat centrum-links dat jaar andermaal de regionale verkiezingen won, was toen zeker ook te danken aan het massaprotest van de ‘Sardienen’, burgeractivisten die met duizenden tegelijk de straat opliepen om te waarschuwen voor de opkomst van radicaal-rechts. Mede door hun actie brak Matteo Salvini’s rechtse Lega-partij hier toen niet door. Dat Giorgia Meloni een vrouw is, betekent niet dat ze het lot van Italiaanse vrouwen zal verbeteren Elly Schlein onafhankelijke kandidaat Ze kent Salvini wel: de twee politieke tegenpolen waren collega’s in het Europees Parlement. Het ergerde Schlein mateloos dat Salvini zich sterk op migratie profileert, maar dat zijn partij nooit kwam opdagen bij vergaderingen over de  – nog altijd geblokkeerde – hervorming van de Dublin-verordening. Die bepaalt welk Europees land verantwoordelijk is voor de behandeling van een asielaanvraag. In januari 2020 zat ze Salvini letterlijk achterna op straat, om een uitleg te eisen die hij nooit zou geven. Haar medestanders filmden haar, en de video ging viraal. Nu  staat u in het politieke veld tegenover de vrouw die Salvini zelfs nog voorbijsteekt op radicaal-rechts. Bent u de anti-Meloni? Schlein, fijntjes glimlachend: „Ik sta in het veld om de kiezers te overtuigen van ons toekomstproject voor Italië. Wij willen de leefomstandigheden van de burgers en van onze planeet verbeteren. Al jaren ben ik vóór een uitgesproken progressief, ecologisch én feministisch beleid – het is eerder Giorgia Meloni die tégen al die dingen is.” Als Meloni de eerste vrouwelijke premier van Italië wordt, werkt dat dan niet emanciperend voor andere vrouwen? „Dat Meloni zelf een vrouw is, betekent totaal niet dat zij het lot van Italiaanse vrouwen zal verbeteren. Als het in je zit, komt het er ook wel uit, of je nu een man bent of een vrouw, zegt ze zelf, en zo gaat ze compleet voorbij aan de loon- en arbeidsmarktdiscriminatie van vrouwen in Italië. Inzetten op persoonlijke verdienste is prima, als je tenminste dezelfde kansen krijgt aan de start.” Schlein trekt als onafhankelijke kandidaat naar de kiezer, verbonden aan de lijst van de Partito Democratico, de partij die ze in 2015 de rug toekeerde, uit ongenoegen met de centrumkoers van de toenmalige partijvoorzitter Matteo Renzi. Huidig PD-voorzitter Enrico Letta zocht opnieuw toenadering. De weinig charismatische Letta vroeg haar om de campagne met haar strijdlust te injecteren. Als lijsttrekker in een progressieve streek is ze nu al mathematisch zeker van een zetel in het nationale parlement.  Maar ondanks de grote inzet lijken veel Italianen weinig zin te hebben in een verkiezing vlak na de zomervakantie. De Italianen, zegt Schlein, liggen wakker van hun torenhoge energierekeningen en zijn verbijsterd door de val van de regering, terwijl er een socio-economische crisis woedt. „Daarbovenop komt de bezorgdheid om de klimaatverandering, die schade aanricht aan ons, de planeet en onze economie. De voedselsector in Emilia-Romagna [waar Parmezaanse kaas en Parmaham worden geproduceerd] is deze zomer al zwaar getroffen door de droogte.” U wilt een sterk inhoudelijke campagne voeren, maar Enrico Letta niet. Hij voert vooral campagne tegen rechts. „Letta wil de Italianen duidelijk maken dat ze voor een belangrijke keuze staan. Ofwel kies je voor ons, ofwel kies je voor het rechtse blok, dat komedie speelt: de gematigde toon die Meloni tegenwoordig aanslaat tegenover de buitenlandse pers is gespeeld. Wij kennen de bondgenoten van deze rechtse alliantie. Viktor Orbán bijvoorbeeld, die in Hongarije het asielrecht vrijwel heeft afgeschaft, zich uitspreekt tegen ‘rassenvermenging’ en anti-lhbt-wetten uitvaardigt. Meloni’s partij zit ook in dezelfde Europese alliantie als het Poolse PiS, dat abortus in Polen vrijwel onmogelijk heeft gemaakt. We weten heel goed wie de dienst uitmaakt van deze Internationale der nationalisten: het zijn lui als Orbán, Vladimir Poetin, Jaroslaw Kaczynski in Polen en Donald Trump.” Er is wat onrust over de toegang tot abortus in Italië, maar zal het zo’n vaart wel lopen? „We mogen het risico in elk geval niet onderschatten. Italië zit in een economisch moeilijke situatie, net als Hongarije, waar Orbán elke dag een nieuwe vijand bedenkt om de aandacht weg te leiden van zijn falende aanpak van de economische crisis en van de pandemie. Eerst richt hij zich tegen migranten, dan tegen de lhbt-gemeenschap, nu weer tegen vrouwen aan de universiteit. Een overheidsinstelling die dicht bij Orbán staat, waarschuwde onlangs in een rapport dat te veel vrouwen aan de universiteit een risico zouden vormen voor mannen en voor het geboortecijfer. Orbán draagt een uitgesproken patriarchale maatschappijvisie uit, en Meloni bewondert die man.” In Italië wil Meloni het zeer lage geboortecijfer opkrikken, met financiële prikkels voor gezinnen. Vindt u dat een slecht idee? „Eerst moeten we Italiaanse jongeren, die erg lang bij hun ouders wonen, de kans bieden om veel sneller op eigen benen te staan. Wij zeggen daarom: schaf gratis stages af en beperk contracten voor een bepaalde termijn. Tegelijk pleiten we voor een minimumloon. Als veel meer vrouwen aan het werk gaan, stijgt de welvaart. Vrouwen activeer je op de arbeidsmarkt door de onbetaalde zorg te verlichten die nog altijd disproportioneel op hun schouders rust. Kinderdagverblijven zijn belangrijker dan extra kindergeld. In Emilia-Romagna is al sinds de jaren zeventig sterk in kinderdagverblijven geïnvesteerd.” Twee op de drie vrouwen in de streek werken, ruim boven het landelijk gemiddelde van iets minder dan de helft. Vier op de tien kiezers  hebben nog niet besloten of ze gaan stemmen, en voor wie. „We móéten hen motiveren. Het Europese post-coronasteunfonds biedt ons de historische kans om Italië te digitaliseren, een groen beleid te voeren én de ongelijkheid te verminderen. Die kans moeten we grijpen.”||https://www.nrc.nl//nieuws/2022/09/12/elly-schlein-is-het-wapen-van-links-italie-tegen-meloni-2-a4141590
2022-09-13||Met de  titel op de US Open is het ‘tijdperk-Alcaraz’ begonnen||Carlos Alcaraz Garfía koesterde van jongs af aan twee dromen: een grandslamtoernooi winnen en nummer één van de wereld worden. Na negentien jaar en 108 dagen heeft de Spanjaard al beide doelen  bereikt. De  jongste aanvoerder  van de wereldranglijst bij de mannen ooit, hoopt met  ‘het tijdperk-Alcaraz’ definitief een einde te maken aan de periode waarin Roger Federer, Rafael Nadal en Novak Djokovic  de prijzen onderling verdeelden. „Ik heb nog nooit een tennisser gezien die zo jong zo compleet was, maar hij staat pas aan het begin”, zegt Spaanse oud-prof Jordi Arrese (58) via de telefoon vanuit Barcelona. „Alcaraz zal alleen nog maar beter worden. Het is aan hem  om de komende vijftien jaar te laten zien of hij hun records kan breken.” Alcaraz is uiteraard niet de eerste die de hegemonie van ‘de grote drie’ doorbreekt. De laatste jaren slaagden Daniil Medvedev en Dominic Thiem er ook in op een groot podium als de US Open te schitteren. En daarvoor pakten Andy Murray, Stanislav Wawrinka, Juan Martín Del Potro en Marin Cilic  hoofdprijzen  mee in Melbourne, Parijs, Londen en  New York. Geen van allen vormde echter een serieuze bedreiging voor het supertrio. Alcaraz heeft volgens Arrese wel   de potentie om de heerschappij in het mannentennis voor lange tijd over te nemen. In Spanje spreken ze nu al over ‘de nieuwe Nadal’. „Toch is een vergelijking met Nadal nu nog niet op zijn plaats”, zegt de voormalige nummer 23 van de wereldranglijst. „Nadal is Nadal. Die is uniek. Het is echt niet zo eenvoudig om diens prestaties te verbeteren. Al heeft  Alcaraz er wel  de kwaliteiten voor in huis.”   Alcaraz had   tijdens de US Open weliswaar  geen tegenstand van Federer (geblesseerd) en Djokovic (corona-restricties), en  bovendien was Nadal niet fit genoeg,  maar daar stond tegenover dat hij urenlange gevechten aan moest gaan met toppers uit een nieuwe generatie als de Italiaan Jannik Sinner (21 jaar), de Amerikaan Frances Tiafoe (24) en de Noor Casper Ruud (23). Alcaraz bleef op Flushing Meadows wankelend overeind en toonde zich in technisch, tactisch, fysiek én mentaal opzicht de sterkste van allemaal.  Alcaraz stond in New York in totaal 23 uur en 40 minuten op de baan. Een record. Nooit eerder was een tennisser zó jong al zó goed op álle fronten. Arrese: „Als ik cijfers zou mogen geven, zou ik zeggen: fysiek een 10, technisch een 10 en mentaal een 10. Alleen in tactisch opzicht zou Alcaraz zich nog wel kunnen verbeteren. Soms gaat het hem te makkelijk af en neemt hij de verkeerde beslissing.”   Arrese, die op de Olympische Spelen van Barcelona in 1992 een zilveren medaille pakte in het enkelspel, zag ‘Charly’ Alcaraz op zijn twaalfde voor het eerst spelen. „Dat was op een jeugdtoernooi waar de top van Spanje aanwezig was”, vertelt  Arrese. „Ik zag al meteen dat hij over enorm veel talent beschikte. Alcaraz was anders;  de intensiteit en de snelheid waarmee hij speelde was ongekend. Op een veel hoger niveau dan zijn leeftijdsgenoten.” Alcaraz groeide op in het plaatsje El Palmar in de provincie Murcia waar hij op de tennisschool van zijn vader Carlos al heel jong bezeten raakte van de sport. Iedere dag stond  hij op de Real Sociedad Club de Campo Murcia tegen een muurtje te tennissen. Alcaraz  liep zo over van de energie dat hij  geregeld  tot stoppen  moest worden gemaand. Toen hem op zijn twaalfde werd gevraagd wie zijn idool was antwoordde hij koeltjes: „Roger Federer.” Later stelde Alcaraz  dat Nadal altijd in alles zijn grote voorbeeld is geweest. Volgens Arrese lijkt Alcaraz „zowel in fysiek als mentaal opzicht”  veel op Nadal. „Ze  kunnen en willen allebei alles geven om een punt te pakken. Dat is een speciale kwaliteit.” De rol van coach Juan Carlos Ferrero is volgens Arrese ook cruciaal bij de snelle opmars van Alcaraz. De Spaanse voormalige nummer één van de wereld, die in 2003   in de finale van Roland Garros   de Nederlander Martin Verkerk versloeg, haalde hem naar zijn JC Ferrero Equelite Academy in Villena. Het complex, op een half uur rijden van de stad Alicante, beschikt over  twintig tennisbanen van verschillende soorten ondergrond. Alcaraz werd er volwassen en leerde er  op gravel, hardcourt en gras te tennissen. „Ferrero heeft van Alcaraz  een complete speler gemaakt en heeft hem de wetten van de topsport bijgebracht”, stelt Arrese. „Want Alcaraz  wil het nog wel eens te makkelijk opvatten. Hij  is heel extravert, hij staat soms  te lachen op de baan. Een andere keer smijt  hij een racket op de grond. Dat hoort bij zijn jeugdigheid. Dat deed Federer ook toen hij die leeftijd had. Alleen was die nog geen nummer één op zijn negentiende.” Arrese is ervan overtuigd dat een nieuwe generatie tennissers, met Alcaraz als hun boegbeeld, zich heeft laten inspireren door Federer, Nadal en Djokovic. Die drie  hebben ‘het monster Alcaraz’ volgens Arrese  zelf gecreëerd. „Als je hem bezig ziet tijdens de finale van de US Open, dan kan je alleen maar met grote bewondering naar Alcaraz kijken”, stelt Arrese, die de eindstrijd op Radio Cadena Ser in de nacht van zondag op maandag van commentaar voorzag. „Je raakt door zijn spel besmet. Daar kan je niet zonder emoties naar kijken. Alcaraz is een zegen voor het Spaanse tennis. We kunnen de komende vijftien jaar vooruit. En er komt er nog één aan. Schrijf maar op: Martín Landaluce. Zestien jaar. De US Open-kampioen bij de junioren.”  ||https://www.nrc.nl//nieuws/2022/09/12/met-de-titel-op-de-us-open-is-het-tijdperk-alcaraz-begonnen-a4141589
2022-09-13||Oekraïens offensief: verlaten materieel en terugkerende bewoners||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/12/oekraiens-offensief-verlaten-materieel-en-terugkerende-bewoners-a4141570
2022-09-13||Twee aangiftes van aanranding bij Formule 1 in Zandvoort||De politie heeft tot nu toe twee aangiftes ontvangen van aanranding tijdens de Formule 1-race in Zandvoort vorige week. Dat bevestigt een woordvoerder maandag aan NRC. Twee andere vrouwen, die ook een melding hebben gedaan van grensoverschrijdend gedrag tijdens het evenement, gaan mogelijk ook aangifte doen. De politie is nu nog met hen in gesprek. Tot nu toe zijn er geen aanhoudingen verricht.  De aangiftes worden nu onderzocht. Volgens de woordvoerder zijn er meerdere meldingen binnengekomen van grensoverschrijdend gedrag tijdens het Formule 1 weekend, en is de politie met al deze vrouwen in gesprek gegaan. Deze meldingen hebben niet tot aangiftes geleid. Met hoeveel vrouwen er is gesproken, kan de politie niet zeggen.  Fanclub Formule 1 Vrouwen kreeg vorige week zo’n vijftig meldingen van ongewenst gedrag door mannen tijdens het Formule 1 weekend. De club riep vrouwen op zich te melden bij de politie. Svenja Tillemans, oprichter van Formule 1 Vrouwen, zei verhalen te hebben gehoord van vrouwen die zijn betast op de borsten, billen en buik of ongevraagd werden gezoend op de mond. Op basis van de meldingen zei Tillemans in gesprek te gaan met de organisatie van de Grand Prix. De organisatie van de Grand Prix liet vorige week aan NRC weten „ongewenst en intimiderend gedrag” niet te tolereren. ||https://www.nrc.nl//nieuws/2022/09/12/twee-aangiftes-van-aanranding-bij-formule-1-in-zandvoort-a4141587
2022-09-13||Nederlands koningspaar en prinses Beatrix bij uitvaart koningin Elizabeth II||Koning Willem-Alexander, koningin Máxima en prinses Beatrix zijn maandag 19 september aanwezig bij de uitvaart van koningin Elizabeth II. Dat heeft de Rijksvoorlichtingsdienst bekendgemaakt. De plechtigheid vindt plaats om 11.00 uur lokale tijd in Westminster Abbey in Londen. Hoewel er nog geen gastenlijst is geopenbaard, worden bij de ceremonie veel staatshoofden en regeringsleiders verwacht. In ieder geval de Amerikaanse president Joe Biden heeft al aangekondigd erbij te zullen zijn. Koning Willem-Alexander, koningin Máxima en prinses Beatrix waren vorig jaar ook bij de uitvaart van de echtgenoot van koningin Elizabeth, prins Philip, die op 99-jarige leeftijd overleed. Die dienst was vanwege de coronamaatregelen en het feit dat Philip geen staatsbegrafenis wilde, een stuk soberder dan de plechtigheid van zijn vrouw. Na de uitvaart van Elizabeth II in de Londense kerk, waar ze in 1947 is getrouwd en zes jaar later is gekroond, zal haar lichaam worden overgebracht naar Windsor Castle. Haar man ligt daar in de grafkelder van de St. George’s Chapel. Waarschijnlijk wordt hij verplaatst, zodat hij samen met Elizabeth II, met wie hij 73 jaar was getrouwd, te ruste kan worden gelegd.||https://www.nrc.nl//nieuws/2022/09/12/nederlands-koningspaar-en-prinses-beatrix-bij-uitvaart-koningin-elizabeth-ii-a4141588
2022-09-13||Opinie | KNAW moet zich niet associëren met Heineken||De schadelijke gevolgen van de consumptie van alcohol, ook in lage hoeveelheden, zijn wetenschappelijk en onomstotelijk aangetoond. Naast de welbekende schade aan de hersenen is alcohol kankerverwekkend en beschadigt het telomeren, wat tot vroegtijdige veroudering leidt. De vaak ongewenste gevolgen voor gedrag zijn direct zichtbaar. Geen enkel wetenschappelijk onderlegd persoon gelooft nog in broodje-aap-verhalen als zouden enkele glazen wijn of bier per dag gunstig voor de gezondheid zijn. Er is geen principieel verschil tussen alcohol, tabaksrook, en softdrugs; verschillen in wetgeving zijn hypocriet.  Klaas Landsman is hoogleraar aan de Radboud Universiteit en lid van de KNAW.  Het is daarom verbijsterend dat de Koninklijke Nederlandse Akademie van Wetenschappen (KNAW) al vele jaren Heinekenprijzen uitreikt, binnenkort weer (29/9). De oorspronkelijke (en zeer prestigieuze) dr. A.P. Heinekenprijzen zijn recent zelfs aangevuld met zogenaamde Heineken Young Scientist Awards. De KNAW ontpopt zich hiermee als reclamezuil voor een bedrijf dat haar geld verdient met de verkoop van vergif. Het trapt met open ogen in een pr-strategie waarmee ons nationale biermerk, dat evenals de tabaksindustrie al lang weet hoe dubieus zijn product is, zich associeert met zaken die als positief worden gezien, zoals sport en wetenschap. Zo is Heineken een van de hoofdsponsoren van de Champions League  en heet het ontmoetingscentrum op de Olympische Spelen waar succesvolle Nederlandse sporters naartoe worden gedirigeerd het Holland Heineken House. Ook is Heineken een grote sponsor van de Formule 1 – vroeger was dat Marlboro.  Kennelijk heeft dergelijke reclame veel effect, anders zou het bedrijf de astronomische bedragen  hiervoor niet uitgeven. Het heeft decennia gekost voor tabaksreclames werden verboden en het zal vrees ik ook nog tientallen jaren kosten voor drankreclame verboden wordt. De KNAW draagt aan deze reclames bij door een positieve associatie bij de naam Heineken te bieden, waarbij de bittere ironie is dat juist de wetenschap, niet de alcoholindustrie, de schadelijke gevolgen van alcohol in de openbaarheid heeft gebracht. Door zich op deze wijze aan de bierproducent te verbinden gooit de KNAW niet alleen haar eigen naam te grabbel – het genootschap noemt zich de stem en het geweten van de Nederlandse wetenschap – maar, erger, verleent het waardigheid aan een biermerk. Heineken, sport, wetenschap, wie kan nog bezwaar tegen zo’n merk maken als het zich in dergelijk goed gezelschap bevindt? Hoe leggen wij jongeren uit dat alcohol ongezond is als Heineken een intieme relatie heeft met de KNAW?  Intern protest leidde tot de reactie  van de KNAW dat het geen reclame maakt omdat niet het bedrijf Heineken de prijzen financiert, maar de Stichting Alfred Heineken Fondsen, waarvan het kapitaal afkomstig is van de familie. Maar het lijkt me dat het publiek hier geen verschil tussen maakt.  De KNAW zou juist een rapport moeten schrijven dat vooral studenten ervan overtuigt af te zien van alcohol. Zij zou  moeten aandringen op veel fellere overheidscampagnes om het gebruik van alcohol te ontmoedigen en zo mogelijk te verbieden. De KNAW moet zich onmiddellijk terugtrekken als organisator van deze prijzen.              ||https://www.nrc.nl//nieuws/2022/09/12/knaw-moet-zich-niet-associeren-met-heineken-a4141586
2022-09-13||Schiphol vraagt maatschappijen vluchten te annuleren om tekort aan beveiligers||Schiphol heeft maandag een aantal luchtvaartmaatschappijen gevraagd vluchten te annuleren om de drukte op de luchthaven te verlichten. Het gaat om vluchten die tussen 16.00 en 23.00 op de planning staan vanuit vertrekhal drie. Luchtvaartmaatschappijen hoeven niet op het verzoek in te gaan, maar als ze dat wel doen „worden [ze] daarvoor gecompenseerd”, aldus Schiphol. Vooralsnog hebben alleen Transavia en KLM gehoor gegeven aan de oproep van de luchthaven, meldt persbureau ANP, die een rondgang heeft gemaakt onder luchtvaartmaatschappijen. Transavia annuleert begin deze avond vluchten naar Parijs-Orly en Porto. TUI, Corendon en EasyJet schrappen geen vluchten op verzoek van Schiphol. Maandagochtend stonden er lange rijen op de luchthaven, tot buiten de vertrekhallen. Met name voor vertrekhal een en drie liep de wachttijd op. Volgens de luchthaven is er sprake van een „onderlevering” van beveiligingspersoneel. Schiphol besteedt het inhuren van beveiligers uit en vraagt afhankelijk van het aantal reizigers een aantal „uren” op bij de beveiligingsbedrijven. Maandag zijn er minder beveiligers aanwezig dan de luchthaven had opgevraagd, zo laat een woordvoerder weten. Volgens vakbond FNV is de beëindiging van een zomertoeslag, vorige week maandag, de voornaamste reden voor de terugkerende lange rijen. Afgelopen zomer, toen Schiphol de drukte het hoofd probeerde te bieden, keerde het aan onder meer beveiligers een zomertoeslag uit, waarbij medewerkers 5,25 euro bruto per uur extra kregen. Afgelopen maandag liep die toeslag af. Ook toen was het drukker op de luchthaven, ondanks dat het aantal vluchten een stuk lager ligt ten opzichte van de zomerpiek. „De zomertoeslag heeft heel goed gewerkt om de problemen deze zomer te verkleinen”, zegt FNV-campagneleider op Schiphol Joost van Doesburg. „Een heleboel mensen die hun baan eigenlijk wilden opzeggen zijn langer gebleven en anderen zijn juist naar Schiphol gekomen.” Morgen gaan FNV en Schiphol in gesprek, die afspraak stond al voor de huidige drukte. Van Doesburg wil het hebben over hoe de organisatie in de toekomst een aantrekkelijke werkgever kan zijn. Dat is volgens hem lastig, omdat „cruciale processen voor langere termijn zijn uitbesteed.”||https://www.nrc.nl//nieuws/2022/09/12/schiphol-vraagt-maatschappijen-vluchten-te-annuleren-om-tekort-aan-beveiligers-a4141581
2022-09-13||Virale hit door online biecht||Dat oudere nummers ineens weer in de aandacht kunnen komen, omdat ze via sociale media opnieuw hip worden of in een populaire serie of film zitten, dat weten we. Maar dat Hudson Mohawke’s CBAT weer in de belangstelling staat, heeft een heel andere reden. CBAT, van dance-producer Mohawke en Satin Panthers uit 2011 (muzieksite Pitchfork noemde het nummer toen „slangachtig gecompliceerd” ), beleeft een tweede leven omdat ene TylerLife op sociale nieuwssite Reddit opbiechtte dat hij dat  altijd aanzette tijdens seks.  En nu was hem gebleken  dat zijn vriendin deze muziek – al twee jaar – een enorme afknapper vindt.  „Ik begrijp niet waarom zij er twee jaar over gedaan heeft om mij te zeggen dat ze die song haat”, klaagt hij. Hij vindt het ook vervelend voor haar dat ze zich twee jaar lang heeft geërgerd tijdens seks waarvan hij dacht dat het hartstikke leuk ging, maar hij is geïrriteerd  dat ze hem niks heeft gezegd. „Ik had haar misschien kunnen vragen of de playlist haar beviel, of dat er songs op stonden die ze minder vond. Maar om twee jaar niks te zeggen, en mij te laten denken dat we een geweldig seksleven hadden, terwijl dat in haar ogen in puin lag door mijn muziek, zorgt voor een rare situatie en ik ben daar een beetje klaar mee.” Goed, dit zou  allemaal tot  wat leedvermaak kunnen leiden, tot je het nummer hóórt. CBAT lijkt namelijk op geen enkele manier geschikt voor seks of voor welke  beweging dan ook, en dat is de mening  van talloze TikTokkers, die  grappige filmpjes gemaakt hebben van Tylerlifes biecht.  Het nummer is in totaal onnavolgbare  vierkwartsmaat gecomponeerd. Verschillende videomakers op TikTok proberen zich met heupbewegingen voor te stellen hoe TylerLife het (twee jaar lang) aangepakt zou kunnen hebben – en dat ziet allemaal zeer onsexy uit. Iemand probeert er op te hardlopen, wat ook niet werkt.  Het verhaal loopt niet goed af voor Tyler. Het zusje van zijn vriendin herkende zijn verhaal, waarna Tylers vriendin het heeft uitgemaakt. Het nummer van Hudson Mohawke, daarentegen, staat op één in de Viral Top 50 van Spotify. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/12/virale-hit-door-online-biecht-a4141585
2022-09-13||Duel PSV tegen Arsenal uitgesteld, te weinig politie in Londen wegens afscheid Queen||De uitwedstrijd van PSV tegen de Londense club Arsenal aanstaande donderdag is uitgesteld wegens het overlijden van koningin Elizabeth II. Dat heeft de UEFA maandag aan de Eindhovense club bekendgemaakt. De Britse autoriteiten hebben laten weten dat er niet genoeg politie is vanwege de grote drukte voor het afscheid van de overleden Britse monarch. Van woensdag tot maandag ligt Elizabeth in Londen opgebaard.  Wanneer het duel wordt ingehaald is nog niet bekend. Supporters die een ticket hadden voor de wedstrijd in Londen worden per mail op de hoogte gehouden, meldt PSV. Ajax speelt dinsdag in de Champions League tegen Liverpool. Dat duel gaat vooralsnog gewoon door. Vorige week werden ook alle wedstrijden in de Britse Premier League afgelast vanwege het overlijden van de Queen, als „teken van respect”.||https://www.nrc.nl//nieuws/2022/09/12/uitwedstrijd-psv-tegen-arsenal-uitgesteld-te-weinig-politie-in-londen-wegens-uitvaart-a4141584
2022-09-13||De boom als geschiedschrijver||Het is een door de wind geteisterd eiland, een van de meest geïsoleerde plekken van deze aarde. Campbell Island, een ruige plek in de Zuidelijke Oceaan tussen Nieuw-Zeeland en Antarctica. Daar staat volgens Guinness World Records 2023 „the remotest tree”, ook wel „de eenzaamste boom ter wereld” genoemd. Het is de Sitka-spar (Picea sitchensis), feitelijk een exoot, afstammend van bomen in Alaska.  Guinness noemt de boom „eenzaam” omdat zijn meest nabije soortgenoot 250  km verderop staat, op de Aucklandeilanden. Bomenliefhebbers en wetenschappers uit de hele wereld reizen erheen om de slechts negen meter hoge spar te zien. Hij is vreemd van vorm, breed uitkragend en niet slank. Naar verluidt hebben wetenschappers jaar na jaar de top eruit  gehaald om tot kerstboom te dienen. Ook wordt de boom in het gure klimaat geteisterd door de wind. Onlangs werd de boom wereldnieuws. Niet omdat hij daar zo eenzaam staat te wezen, want hij wordt omringd door een rijke flora en fauna, variërend van kleurrijke kruidachtige reuzenbloemen (megaherbs) tot zeeleeuwen en albatrossen. Nee, onderzoekers uit Nieuw-Zeeland ontdekten dat de boom „geheimen kan prijsgeven over de opslag van  CO2 in de Zuidelijke Oceaan”, zoals The Guardian     meldt .  De leeftijd van de boom is vastgesteld op ruim honderd jaar, rond 1900 geplant door Lord Ranfurly, destijds gouverneur van Nieuw-Zeeland. Daarom wordt de boom ook Ranfurly-tree genoemd. Tot 1973 ondervond de Sitka-spar concurrentie de meest geïsoleerde te zijn door de Ténéré-boom, een acacia in de woestijn van Niger. Deze heette ook wel Arbre Perdu, de verloren boom, omdat er geen andere boom groeide binnen een straal van 400 kilometer. Hij gold als bedevaartplek en mijlpaal voor de karavanen in de woestijn, totdat een dronken vrachtwagenchauffeur juist die boom kapotreed.   Hoe kan die eenzame boom op Campbell Island van een eeuw oud klimaatvragen oplossen?   Hoe kan die eenzame boom op Campbell Island van een eeuw oud klimaatvragen oplossen? Heel eenvoudig, laat antarctische wetenschapper Jocelyn Turnbull uit Nieuw-Zeeland weten: „Als je de jaarringen onderzoekt, kun je erachter komen hoeveel koolstof daarin is opgeslagen. Omdat de Zuidelijke Oceaan niet alleen CO2 absorbeert maar ook teruggeeft is die teruggave in de boom af te lezen door een ‘kernmonster’ te nemen, met een boor diep de stam in. Zo kun je iets begrijpen van de snelheid waarmee dat gebeurt.”  Een andere wetenschapper, de Australische bioloog Jonathan Palmer, beschouwt de boom als een „chroniqueur, een geschiedschrijver van de menselijke bemoeienis met de aarde.” In een mail laat hij weten dat het „een geweldige sensatie was de boom voor het eerst te zien”. Dat was in 2013. Onderzoek aan de boom is onderzoek in de tijd. Wat hem zo fascinerend maakt, is de kracht waarmee hij overleeft op het voor hem vreemde zuidelijke halfrond. Een nieuwkomer  dus. Eén eenzame boom, en zoveel verhalen.||https://www.nrc.nl//nieuws/2022/09/12/de-boom-als-geschiedschrijver-a4141583
2022-09-13||Koning Charles spreekt parlement toe: ik zal haar voorbeeld getrouw opvolgen||Koning Charles III heeft maandag voor het eerst als monarch het Britse parlement toegesproken. De nieuwe koning noemde het Britse parlement „het levende en ademende instrument van onze democratie” en beloofde het voorbeeld van „onbaatzuchtige plicht”, die koningin Elizabeth II gaf, getrouw op te zullen volgen. Dat zei hij in Westminster Hall in Londen met zijn vrouw Camilla aan zijn zijde. De 73-jarige Charles III, die twee dagen geleden officieel werd benoemd tot koning van het Verenigd Koninkrijk, sprak zijn dank uit voor de steunbetuigingen na het overlijden zijn moeder.  „Toen ze nog heel jong was, beloofde Hare Majesteit zichzelf om haar land en haar volk te dienen en om de principes van een constitutionele regering voort te zetten”, zei koning Charles over zijn moeder. „Deze gelofte hield ze met onovertroffen toewijding.” Na de toespraak zijn koning Charles en Camilla naar het Schotse Edinburgh vertrokken, waar een herdenkingsdienst plaatsvindt in de St Giles’ Kathedraal. Het Schotse publiek kan daar afscheid nemen. Dinsdag wordt de kist overgevlogen naar Londen waar Elizabeth vier dagen opgebaard zal liggen. De Britse regering verwacht urenlange rijen en honderdduizenden mensen.||https://www.nrc.nl//nieuws/2022/09/12/koning-charles-spreekt-parlement-toe-ik-zal-haar-voorbeeld-getrouw-opvolgen-a4141580
2022-09-13||Stiltekunst na goedmaakseks||De meesten van hen begonnen met zomaar wat aanklooien, het hele leven is tenslotte een try out. Denk bij de beroemde mensen aan een Matthijs van Nieuwkerk, een Wilfried de Jong, een Neelie Kroes, een Sarah van Sonsbeeck of een Ilja Leonard Pfeijffer. Pfeijffer sprak in zijn jeugd vloeiend Mocaans, de taal van het zelfbedachte land Mocanië. Dat krijg je, als je in Rijswijk opgroeit. Van Sonsbeeck is kunstenares van de stilte, die haar thematiek vond omdat ze buren had die goedmaakseks bedreven terwijl ze U2 draaiden. En zo hoor je bij alle geïnterviewden waar hun levensthema’s vandaan komen. Jonge Jaren,  Beroemdheden 16 afl. van 60 min, POM. ||https://www.nrc.nl//nieuws/2022/09/12/stiltekunst-na-goedmaakseks-a4141578
2022-09-13||‘Zomergasten is volkomen kut’||Margreet Dolman spreekt een kwartier lang met interessante gasten. Zo legt ze bijvoorbeeld aan ds Gremdaat een prangende kwestie voor. „Ik wil zo graag dingen leuk vinden, maar ik vind ze niet leuk. Zomergasten bijvoorbeeld, ik vind het volkomen kut. En iedereen roept maar: oh oh oh, wat was het weer goed, maar ik vind het volkomen kut. Of Pride! Waarom moet je nou weer trots zijn op het feit dat je homo bent? Waarom nou weer met al die boten door de gracht?” Gremdaat stelt haar gerust door te zeggen dat ze haar eigen mening mag hebben. Wat een fijne samenspraken van mensen die we al zo lang kennen. Met naast Dolman en Gremdaat ook Bob Guttering, Dokter Valentijn en Buster Fonteyn. Thuis bij Margreet Dolman, 16 afl. van 8-20 min, Paul Haenen. ||https://www.nrc.nl//nieuws/2022/09/12/zomergasten-is-volkomen-kut-a4141579
2022-09-13||Dagelijks een bal des gehakts||We zitten met Paul Arnoldussen en Rudie Kagie op het terras van Café Scheltema in Amsterdam. Vroeger, ja, vroeger  toen was het  anders. Toen was dit stukje van de Nieuwezijds een krantenboulevard. De heren hebben er een zeer lezenswaardig boek over geschreven. En Scheltema, dat was het clubhuis. Daar bestelde Trouw-journalist A.J. Klei zijn „bal des gehakts”. Daar kegelde hij jenevers achterover en diste gnuivend scandaleuze verhalen op over predikanten die hun boekje ver te buiten gingen. Thans werken deze gepensioneerde scribenten  bij Argus, de papieren auteurskrant. Bij dat tijdschrift en het boek hoort deze podcast van radiomaker Guido Spring. Argus Podcast: De Nieuwezijds, 2 afl. van 28 min, Argus.||https://www.nrc.nl//nieuws/2022/09/12/dagelijks-een-bal-des-gehakts-a4141573
2022-09-13||De Nederlandse ‘Charlie and the Chocolate Factory’ is een musical om van te smullen||Het is een illuster rijtje, waar acteur Remko Vrijdag zich vanaf nu toe mag rekenen. Na Gene Wilder en Johnny Depp slaat ook hij de paarse jas om zijn schouders en voegt zich bij de Oempa Loempa’s. Vrijdag speelt namelijk Willy Wonka in Charlie and the Chocolate Factory, de musical naar het bekende boek van Roald Dahl. Deze productie ging zo’n tien jaar geleden op West End in première en is nu in Nederland te zien. Je zou denken dat Willy Wonka ook meteen het stralende middelpunt van de musical is, maar dat moet - zeker in de eerste helft - de jonge Charlie zijn. Bij de première speelt Noah Fontijn hem ontwapenend: hij is sprankelend, heeft humor en een goeie stem. (Tijdens de tournee zijn er vijf kinderen die deze rol afwisselend voor hun rekening nemen.) Fontijn vormt een pracht-duo met Vrijdag, die Wonka vertolkt als een afstandelijke en onhandige man; misschien niet heel charmant, maar wel komisch en lekker mysterieus. In de voorstelling groeit Charlie op in een arm gezin zonder vader, maar mét een moeder en vier inwonende oudjes, die de hele tijd in bed liggen, maar toch een hoop lol hebben. De beste band heeft Charlie met zijn opa, die zijn fantasie constant de vrije loop laat en zichzelf in zijn anekdotes naast grootheden uit de wereldgeschiedenis plaatst (een leuke rol van Peter van Heeringen). Daarnaast is Charlie groot fan van Wonka’s chocoladerepen. Wanneer de excentrieke chocolatier een wedstrijd uitschrijft, waarmee kinderen een bezoek aan zijn fabriek kunnen winnen, is hij dan ook in de wolken. Hij moet en zal één van de gouden tickets vinden.  Charlie and the Chocolate Factory is een bekend verhaal, dat meermaals werd verfilmd, maar behoorlijk is aangepast voor de musical. Elementen uit Dahls boek (1964) zijn bijvoorbeeld gemoderniseerd, zoals het clubje kinderen dat naar de chocoladefabriek mag. De kauwgumverslaafde Violet is nu vlogster en de vervelende Joris een verwoed gamer. Wie natuurlijk wel gewoon onderdeel bleven van het Wonka-universum: Oempa Loempa’s, de vreemde fabriekshulpjes. Dit zijn alleen geen kleine mensen, zoals in de verfilmingen, maar figuren die - met hun wit-geschminkte gezichten en zwarte hoedjes – nog het meest doen denken aan pantomimespelers.  De regie van Jasper Verheugd is smaakvol én smakelijk: het is echt een musical om van te smullen. Zo is het decor van Joris van Veldhoven  kleurrijk en bijzonder sfeervol, met het spectaculaire slot voor de pauze als één van de hoogtepunten. Dan wordt de grote W, waarop de voorgaande scènes gespeeld werden, omhoog getakeld en komt de chocoladefabriek opeens heel dichtbij. Het decor heeft grandeur en tegelijk genoeg foefjes om de magie van het verhaal over te brengen. Een andere forte is de vertaling van Rik van den Bos en Thomas van Luyn. Die loopt als een trein, met terzijdes die naar de Nederlandse context verwijzen. Bij het lied ‘Meer Caspar Slok!’ werd op West End druk gejodeld met een Duits accent; in de Nederlandse bewerking is dit een soort carnavalskraker, inclusief zachte g. Het publiek begint spontaan mee te klappen. Muzikaal valt er sowieso veel te genieten, met goed uitgevoerde klassiekers als ‘Land van je verbeelding’ (dat ook in de film uit 1971 zat) en nieuwe liedjes, als het springerige ‘Als Veruca zegt’ over een vader die zijn brutale dochter in toom probeert te houden. Zo heeft deze Charlie and the Chocolate Factory alle ingrediënten om het publiek te laten verdwijnen in die magische wereld van Willy Wonka. Charlie and the chocolate factory van Theateralliantie Gezien: DeLaMar Theater, Amsterdam - zondag 11 september 2022 Te zien t/m 5 maart 2023  charliedemusical.nl 
●●●●●||https://www.nrc.nl//nieuws/2022/09/12/de-nederlandse-charlie-and-the-chocolate-factory-is-een-musical-om-van-te-smullen-a4141577
2022-09-13||Tsjaikovski’s opera ‘Pique Dame’ in Brussel is een ongekende traktatie||Genieten van een grootse, geweldige Russische  opera naar een tekst van Poesjkin – mag dat met goed fatsoen zo lang als Poetins oorlog voortraast?    En wat in die context te denken van een kinderkoortje dat zingt „bijeen te zijn om de vijand van Rusland angst aan te jagen (…) hoera, hoera, hoera?” Hoe het moreel kompas ook uitslaat, actuele politiek is ver weg in de visie van de Hongaarse regisseur David Marton (1975) op Tsjaikovski’s Pique Dame voor de Brusselse Muntopera. Het ongemak van de krijgszuchtige kinderstemmen wordt handig ontweken door ze door een radio te laten schallen, beluisterd door het echte koor - handen voor de oren. In deze productie draait het niet om oorlog, maar om een andere, grensoverschrijdende vijand: onze obsessie voor materie, vlees geworden in de gokverslaafde Hermann. Hij verliest alles aan zijn obsessie voor de „drie kaarten” die tot zalige overwinning en rijkdom moeten leiden.  De opera speelt in het communistische Oostblok van de jaren zeventig. Lijkbeige terlenkabroeken, stugge rokken tot het breedste deel van kuit, spencers en stofjassen  - geen modegruwel blijft je bespaard in de brutalistische stationshal die als hoofddecor dient (met zitjes van eerlijk beton). In het hart ervan staat, opvallend en afwijkend, een zwarte concertvleugel. Het programmaboek legt uit waarom; regisseur Marton koestert herinneringen aan zijn pianoleraar Ferenc Rados (1934) aan het conservatorium in Boedapest, die ook na 1989 zijn focus op de muziek trouw bleef en lesgeld alleen met neergeslagen ogen kon aannemen. Martons concept vormt de bedding van leuke extra’s, zoals een grappige entre-acte door peut met handgel mixende alchoholisten. De concertpianist (hommage aan Rados) die soms meespeelt met het orkest is een aardige gimmick. Maar de kracht van de regie schuilt vooral in de personenregie, en de manier waarop veel personages op het podium scènes extra diepgang verlenen, zoals een hal vol intiem schuifelende paren op de heerlijke liefdesaria van Jeletski Ya vas lyublyu  – hier met iets te weinig vocale lenigheid gezongen door tenor Jacques Imbrailo. Er wordt uitstekend gezongen door 12 afwisselend prima, echt goede of op karakter gecaste solisten. In die laatste categorie vallen de doorleefde Pauline van  mezzo Charlotte Hellekant en stermezzo Annie Sofie von Otter als de oude Gravin. Von Otter had nooit een grote stem en vaart ook hier op de intimiteit van haar timbre. Maar het werkt: de fatale scène waarin Hermann haar het geheim van de drie kaarten wil ontfutselen is prachtig - juist door haar vocale kwetsbaarheid. Dmitri Golovnin  zingt een Hermann vol manie en eenzaamheid en de Lisa van sopraan Anna Neachaeva is sterk en stralend. Onder dirigent Nathalie Stutzmann (vroeger zangeres) krult een kamermuzikale finesse op uit de bak waar je regelmatig zachte knieën van krijgt; de strijkers zingen en weeklagen. De fatale slaapkamerscène is orkestraal opwindend door het contrast tussen een machinaal ritme en zwierige melodie. Ook volmaakt: de afstemming met het geweldig zingende koor. Zelfs de meest gewaagde versnellingen blijven spatgelijk; een ongekende traktatie. Vooral voor koor en orkest is deze Pique Dame een reisje naar Brussel waard. Pique dame (Schoppenvrouw) van P. Tsjaikovski door De Kon. Muntopera Brussel o.l.v. Nathalie Stutzmann. Regie: David Marton. Gezien: 11/9. Aldaar t/m 29/9. Zang/regie: 
●●●●● Koor / orkest:
●●●●●||https://www.nrc.nl//nieuws/2022/09/12/tsjaikovskis-opera-pique-dame-in-brussel-is-een-ongekende-traktatie-a4141576
2022-09-13||Geestelijk verzorger: je kunt niet herstellen van de bevingen||Haar ouderlijk huis heeft schade – een pand van nog geen dertig jaar oud. En de woning van haar grootouders heeft scheuren. „Schade en scheuren die zijn ontstaan na de bevingen”, aldus Melissa Dales. Ze merkte dat haar opa er niet mee om kon gaan, hij werd onrustig, gejaagd. De „juridische rompslomp” rondom het  oplossen van de schade kon hij niet alleen aan. Melissa Dales maakte de gevolgen van de gaswinning in háár Groningse Loppersum van dichtbij mee. Ze werd na haar studie geestelijk verzorger (2018-2021) in het gebied. Want er waren veel meer mensen zoals haar opa, die niet of nauwelijks werden gehoord of hun leed niet onder woorden konden brengen, vertelde ze maandag voor de parlementaire enquêtecommissie in Den Haag. Want wat doen de aardbevingen, de schades aan huizen én de bureaucratische rompslomp met de bewoners in het gebied, wilde de commissie weten. Het leidt tot een „sociale splitsing” in de dorpen, vertelde Dales, omdat de buurman wel schades vergoed krijgt en de buurvrouw niet. Of de één jaren moet wachten op de versterking van hun huis, terwijl de ander al een nieuwe woning heeft. „Hoe beter je de juridische weg kent of kunt onderhandelen hoe beter je het voor elkaar krijgt”, zei Dales. „Dat is oneerlijk, maar zo werkt het wel.” Maar ook persoonlijk leiden de bevingen en alles eromheen tot schade. Mensen hebben „angst en zorgen” na de bevingen, zei Dales. Zijn op den duur „emotioneel, trekken zich terug, schieten uit hun slof en hebben een slechte concentratie. Mensen voelen een enorm zware last en gaan daar gebukt onder, letterlijk, we hebben mensen van houding zien veranderen.” Aandacht voor jongeren
Dales deed in 2019 een oproep voor extra aandacht aan de jeugd, omdat die groep langer mét de bevingen leeft dan zonder. „Zij denken dat het normaal is dat je zo met burgers omgaat, dat beloftes niet worden nagekomen en dat procedures lang en ingewikkeld zijn. De jongeren raken het vertrouwen in alles om hen heen kwijt. Gaan niet meer stemmen, want dat heeft toch geen zin, luisteren niet naar hun juf of meester want dat is een autoriteit en die is onbetrouwbaar.” Dales maakt zich zorgen om die groep:  „De jeugd is niet het probleem. Maar het systeem eromheen dat zich op een gezonde manier moet gedragen zodat de mentaliteit anders kan gaan worden.” Want de problemen in Groningen zijn nog lang niet opgelost. „Eerst moet de stenen veiligheid gewaarborgd worden, voordat je aan de mentale veiligheid kunt werken”. En beide gaan nog jaren duren. Net als de bevingen. „Dit is geen incidentele ramp, maar een terugkerende ramp. Het verschil is dat je niet kunt herstellen, omdat er weer een beving plaatsvindt na de vorige.” Tot slot vroeg de commissie wat haar het meeste heeft geraakt, na jaren in het bevingsgebied te hebben gewerkt als geestelijk verzorger. „Dat in een verzorgingsstaat als Nederland mensen zich tweederangs burgers voelen. Omdat geld en electoraat belangrijker zijn dan de mensen. En dat is tot de dag van vandaag zo.”||https://www.nrc.nl//nieuws/2022/09/12/geestelijk-verzorger-je-kunt-niet-herstellen-van-de-bevingen-a4141574
2022-09-13||Week 4: oud-Kamerleden Vos, Van Tongeren en Leegte, plus voormalig gedeputeerde Moorlag||						Dit was het laatste verhoor van deze week. Door Prinsjesdag en de Algemene Politieke Beschouwingen vinden er volgende week geen openbare verhoren plaats. De openbare verhoren gaan maandag 26 september weer verder, NRC is er dan weer bij met een liveblog.
					 						Kwam je als gedupeerde met schade aan je woning er niet uit met gaswinner NAM? Dan kon je vanaf 2016 terecht bij de Arbiter Bodembeweging. Deze groep oud-rechters moest geschillen tussen de NAM en gedupeerden op een laagdrempelige manier snel oplossen. In 2018 lagen er al 3.000 zaken bij de Arbiter, die onafhankelijke diende te opereren. Maar bindend waren de uitspraken van de Arbiter niet. De NAM zou „in beginsel” de uitspraken nakomen, zei oud-voorzitter en arbiter Pieter Schulting (2016-2020) woensdag voor de parlementaire enquêtecommissie in Den Haag. Maar in de praktijk bleek de NAM de uitspraken vooraf en tijdens het proces te willen beïnvloeden. Al bij de aanstelling van de Arbiter kwamen er „waarschuwingen” van de NAM over toekomstige uitspraken, aldus Schulting. De Arbiter vond dat lichte trillingen door bevingen schade konden veroorzaken aan huizen. Het Centrum Veilig Wonen (CVW), dat de schades toen afhandelde in opdracht van de NAM, vond dat niet. Zou de Arbiter een uitspraak doen waarbij schade erkend werd door lichte trillingen, dan zou de NAM „naar de rechter stappen”, zei Schulting. „Daar is vaak mee gedreigd en dat hebben wij altijd als zeer bezwaarlijk ervaren.” Was dat poging tot beïnvloeding, vroeg de commissielid Stieneke van der Graaf (ChristenUnie) aan Schulting? „Zo kunt u dat noemen. Maar we lieten ons daar niet door beïnvloeden.” Briefjes van de NAM
Ook tijdens bepaalde zaken probeerde de NAM buiten het proces haar invloed uit te oefenen. Als voorzitter kreeg Schulting zo’n tien brieven van de NAM, „hele epistels vol argumenten”. Die briefjes gingen over lopende zaken en stonden vol juridische argumenten. „Ik beantwoordde aan de NAM dat we daar niet op in gingen”, zei Schulting. „Het is geen pas om in een apart briefje aan de Arbiter met inhoudelijke argumenten te komen. Je kunt niet een één-tweetje met de rechter hebben buiten de procedure om, dat kan niet.” Schulting heeft de NAM leren kennen als „een organisatie die er moeite mee had om de regie over de schadeafhandeling los te laten”. Dat bleek ook na 2017, toen er een nieuw schadeprotocol werd bedacht dat onafhankelijk van de NAM zou opereren. Suggesties die de Arbiter Bodembeweging deed aan de Nationaal Coördinator Groningen (NCG), de overheidsorganisatie die het nieuwe protocol moest opstellen, werden veelal afgewezen. „De reactie was keer op keer van dat kun je wel willen, maar reken er maar niet op dat de NAM daarmee akkoord gaat”, zei Schulting. Uiteindelijk is er een schadeprotocol gekomen „waar wij niet blij mee waren”.  Pieter Schulting beantwoordt vragen in de Tweede Kamer. Foto ANP / Koen van Weel 						Na een uitzending van het tv-programma Monitor in 2017 over de gevolgen van de gaswinning in Groningen besloot Willem Meiborg contact te zoeken met gedupeerde Annemarie Heite. Hoe op dat moment naar aardbevingsschade van gebouwen in Groningen werd gekeken, klopte niet, aldus de civiel ingenieur, die een eigen ingenieursbureau heeft in Woerden. Sinds hij Groningse gedupeerden bijstaat heeft hij „meer dan tien” zaken gewonnen.  De naam Meiborg is geen onbekende in Groningen. Willem Meiborg is de kleinzoon van Willem ‘Beton’ Meiborg, die in 1963 al waarschuwde voor flinke bodemdaling door de gaswinning in Groningen. De regio zou een meter kunnen dalen, maar de NAM ontkende dat. „De NAM reageerde vijandig op die bevindingen”, zei kleinzoon Meiborg woensdag. Dat Meiborg senior uiteindelijk gelijk had – door de gaswinning daalt de bodem inderdaad – heeft hij nooit meer meegemaakt: vier jaar na zijn waarschuwing overleed hij.  Woensdag schreven NRC en Dagblad van het Noorden dat Meiborg recentelijk op de vingers is getikt door de rechter omdat hij bij een gedupeerde een rekening van ruim 12.000 euro wilde incasseren, zonder dat hij daar vooraf betalingsafspraken over had gemaakt. De enquêtecommissie vroeg hem daarnaar. Volgens Meiborg heeft hij „nooit mensen benadeeld en altijd gewerkt vanuit no cure no pay”. Maar het gerechtshof in Leeuwarden gaf hem in tenminste één zaak ongelijk.   Willem Meiborg tijdens een verhoor van de parlementaire enquetecommissie. Foto ANP / Koen van Weel 						Als er één plek is waar iemand zich veilig wil voelen, dan is het wel zijn of haar huis. Toen William Moorlag, gedeputeerde van de provincie Groningen tussen 2009 en 2015 (PvdA), hoorde dat tienduizenden tot misschien wel 160.000 woningen onveilig waren in Groningen door de bevingen in het gebied, trok hij wit weg, vertelde hij woensdag aan de parlementaire enquêtecommissie in Den Haag.  In mei 2014 hoort hij van gaswinner NAM dat 50.000 woningen mogelijk onveilig zijn. Een maand later blijkt dat bijna 90 procent van de woningen in de regio gevoelig zijn voor de bevingen. Moorlag rekent zelf uit dat het om 160.000 woningen gaat, die mogelijk moeten worden versterkt, waarbij een deel van de mensen maandenlang hun huis uit moet. „Dat is verwoestend voor Groningen”, zei Moorlag woensdag. Hij was „helemaal naar en van de kaart” toen hij die cijfers zag. Maar bij de toenmalige minister van Economische Zaken Henk Kamp (VVD) voelde hij weinig urgentie voor een snelle aanpak van de versterkingen. Moorlag stuurde in november 2014 een mail van zes kantjes aan Kamp om het probleem aan te kaarten, want tot die tijd „kwam ik er niet doorheen bij de minister”.  Op 3 december 2014 kon Moorlag op gesprek komen bij Kamp om uit te leggen welke impact de versterkingsoperatie op de regio zou hebben. „Dat was een ontluisterend gesprek”, zei Moorlag, die Kamp plaatjes liet zien van woningen die tot de grond toe afgebroken zouden worden – dát was wat de versterking van huizen inhield. „Kamp was helemaal ontstemd. Niet vanwege de plaatjes, maar omdat hij die informatie van zijn ambtenaren nooit had gekregen”, zei Moorlag. „Minister Kamp had geen benul van de impact van de versterking.” ‘Dit komt nooit meer goed’
In zijn jaren als gedeputeerde moest Moorlag vaak onderhandelen met de minister en de NAM. „Alles moest bevochten worden, echt alles”, zei hij woensdag voor de commissie. „Het Rijk wilde de boel klein houden, niet meer doen dan nodig was.” De onderhandelingen waren dan ook nooit makkelijk: „Het was een tocht door de jungle, bergopwaarts met een kapmes in de hand kijkend of we de top konden bereiken.” Moorlag is dan ook gefrustreerd over dat soms gezegd wordt dat Groningen om geld kwam bedelen in Den Haag. Terwijl Groningen nauwelijks geprofiteerd heeft van de gaswinning: één procent van de gasbaten is direct in Noord-Nederland geïnvesteerd. „Dat is oud zeer, waardoor we ons tweederangsburgers voelen. Mensen in Groningen is fors tekort gedaan.” Hij verwijt dat onder meer de Tweede Kamer, die niet afdoende ingreep om „het verschil te maken ten goede van de Groningers”, zei Moorlag. „Terwijl de Tweede Kamer de hoogste macht is in dit land, er is geen minister die een euro mag uitgeven zonder toestemming van de Kamer.” Na de beving van Huizinge in 2012 kwamen busladingen vol Groningers naar de Tweede Kamer in Den Haag. „Niet alleen vanwege hun boosheid, zorgen en angsten, maar omdat ze hoop hadden dat de Tweede Kamer het verschil kon maken, maar die hoop hebben ze verloren.” Over de toekomst van Groningen is Moorlag („van nature optimist”) pessimistisch: „Mentaal komt dit nooit meer goed. Daar moet een generatie overheen gaan.” Gedeputeerde William Moorlag werd woensdagochtend verhoord. Foto Koen van Weel/ANP 						Het was niet zijn partijgenoot minister Henk Kamp met wie René Leegte (VVD) op dinsdag 6 januari 2015 in de trein tussen Groningen en Amersfoort een geruchtmakend telefoontje pleegde. En ook niet fractievoorzitter Halbe Zijlstra. Een emotionele René Leegte, Tweede Kamerlid voor de VVD in 2010-2015, onthulde dinsdagmiddag het ware verhaal achter het telefoontje in de trein waardoor hij destijds de portefeuille gaswinning moest neerleggen. Tijdens zijn verhoor door de parlementaire enquêtecommissie in Den Haag vertelde hij, na hier zeven jaar over gezwegen te hebben, dat het simpelweg zijn woordvoerder was met wie hij had gebeld na een werkbezoek aan Groningen. Tegen de woordvoerder, die hem vroeg of hij nog iets in de media wilde vertellen over het werkbezoek, had hij gezegd dat hij de media in Groningen zoveel mogelijk had ontlopen. Het was immers een besloten werkbezoek. De vaste Kamercommissie voor Economische Zaken had onder meer gesproken met een gedupeerde familie. „Ik vond dat ik niet zoveel nieuws te melden had, anders dan dat het verschrikkelijk was voor de Groningers”, legde Leegte uit aan de enquêtecommissie.   Pappen en nathouden
De voorlichter vertelde aan Leegte, die onderweg was naar huis, dat PvdA-Kamerlid Jan Vos scenario’s wilde laten onderzoeken voor het afbouwen van de gaswinning. Leegte vond dat onverstandig, omdat volgens hem allang als een paal boven water stond dat de gaswinning naar beneden moest. Ook de VVD was volgens hem daar inmiddels van overtuigd. Nog een extra onderzoek was alleen maar „pappen en nathouden van de Groningers”, zei hij tegen de woordvoerder. Het zou het proces alleen maar vertragen. Wat Leegte noodlottig werd als woordvoerder gaswinning, was dat in hetzelfde treingedeelte ook een actievoerder van Fossielvrij NL zat. Die ving alleen het „pappen en nathouden van de Groningers” op, het „vertragen van het proces” en het feit dat Leegte de media zoveel mogelijk had gemeden. De actievoerder meende dat Leegte de VVD-tactiek inzake de gaswinning met een meerdere besprak, en maakte flarden van het gesprek openbaar via Twitter. Ontplofte telefoon
Journalisten belden vervolgens naar de VVD-fractie om hier vragen over te stellen. Daar zei een voorlichter, die in de stress schoot, dat Leegte spijt had van zijn belletje in de trein. „Alsof het klopte wat ik zei”, zei Leegte bitter. Zelf kwam hij er pas dagen later achter wat er was gebeurd. Dat was in het weekeinde daarna, toen journalisten erover hadden gepubliceerd en zijn telefoon „was ontploft”. Heel Groningen was woedend op Leegte, ook lokale VVD-bestuurders vonden dat het telefoontje „stevige consequenties” moest hebben voor het Kamerlid. Leegte zegt dat hij er bewust voor koos om het vertekende beeld in de media niet te corrigeren. In plaats daarvan legde hij zijn woordvoerderschap neer, wat bij velen het beeld versterkte dat hij iets fout had gedaan. De enquêtecommissie vroeg hem waarom hij de waarheid niet meteen had verteld. Leegte zei dat het „om de inhoud” moest gaan, en niet over hem als persoon. Met tranen in de ogen en haperende stem zei hij in de enquêtezaal: „Mij als persoon belangrijker maken dan de inhoud deed geen recht aan de onrust in Groningen. Ik heb met de fractievoorzitter afgesproken dat het verstandig is als ik het dossier niet meer zou doen. Dat zou afleiden van de inhoud.” Volgens hem speelden ook de Provinciale Statenverkiezingen mee. Waren die er niet geweest, dan had hij het misschien kunnen uitleggen, dacht hij. René Leegte tijdens het verhoor. Foto Bart Maat/ANP 						De PvdA koos er begin 2014 bewust voor om geen kabinetscrisis te veroorzaken over de hoogte van de gaswinning. De Kamer had toen net gehoord dat er in 2013 een historische hoeveelheid gas was verkocht, bijna 54 miljard kuub. Dat was schrijnend omdat er in 2012 een beving in Huizinge was geweest met een kracht van 3,6, de zwaarste beving tot nu toe in Groningen.   Oud-Kamerlid Jan Vos (PvdA) zegt dat het debat hierover, op 5 februari 2014, „heel spannend” was. Vos was net als Kamerleden van de oppositie „razend” over de hoge gaswinning. „Maar wat ik wel constateer is dat het nu veel zwaarder gewogen wordt dan toen.” Vos had voor zijn verhoor door de parlementaire enquêtecommissie in Den Haag teruggezocht wat hij destijds tijdens het debat had gezegd: hij vond het „schandalig” en was „met stomheid geslagen”. „Het enige stapje dat je nog extra kunt zetten is de minister naar huis sturen en daar waren we niet toe bereid”, zei hij dinsdag tijdens zijn verhoor door de enquêtecommissie. Vos, die tegenwoordiger ondernemer is, vertelde dinsdagmiddag aan de parlementaire enquêtecommissie in Den Haag dat alle Kamerleden van zijn partij bij het debat aanwezig waren om zonodig te kunnen stemmen als er een motie van wantrouwen of een motie van afkeuring zou worden ingediend tegen toenmalig minister van Economische Zaken Henk Kamp (VVD). Maar zo’n motie werd uiteindelijk niet ingediend, terwijl dit volgens Vos „in de huidige politieke cultuur toch wel heel gebruikelijk is”. ‘Balanceren op het randje’
Vos wilde begin 2014 net als de oppositiepartijen dat de gaswinning omlaag ging, maar „het gevoel van urgentie was niet zo groot dat de PvdA het noodzakelijk vond om daarover een politieke crisis te creëren”. De PvdA vormde destijds met de VVD een coalitie, het kabinet Rutte II. Uiteindelijk besloot het kabinet de gaswinning in 2014 te maximeren op 42,5 miljard kuub. Pikant is dat juist Vos’ partijgenoot Jeroen Dijsselbloem, toenmalig minister van Financiën, ervoor zorgde dat de gaswinning niet verder omlaag ging. Dat kon niet vanwege de economische recessie, vertelde Dijsselbloem vorige week tijdens zijn verhoor. Vos zei dat hij niet van de ingreep van Dijsselbloem op de hoogte was geweest.  Volgens Vos moest hij in het gasdossier steeds „balanceren op het randje” vanwege het coalitiebelang. In de loop van de jaren ging hij steeds meer samenwerken met oppositiepartijen als GroenLinks, die gaswinning versneld wilde afbouwen. Soms zetten zij samen de VVD voor het blok. „Dat werd mij niet altijd in dank afgenomen.” Veel kritiek
Dat de PvdA geen breuk wilde forceren met de VVD, had volgens Vos te maken met het feit dat er daarvoor drie kabinetten Balkenende waren geweest die voortijdig waren gevallen. Nederland had daardoor het imago gekregen van’Italië aan de Maas’. „Iedereen had echt het idee: we gaan dit samen uitzitten.” Daarnaast had zijn partij een „stevige energieagenda” die zij wilde uitvoeren. Hij prees Kamp ervoor dat die geholpen had die plannen uit te voeren. De „ijzerenheinigheid” van Kamp kwam daar goed van pas. Vos kreeg in Groningen veel kritiek, ook vanuit zijn eigen partij, omdat hij begin 2013 Kamp had gesteund toen die na de zware aardbeving in Huizinge besloot niet in te grijpen in de gaswinning. Vos vond het „niet onredelijk” dat Kamp eerst wilde onderzoeken wat er zou gebeuren als hij de gaswinning omlaag zou brengen. „Omdat er ook werd gezegd, ook door het Staatstoezicht op de Mijnen: als je de gaswinning terugbrengt en je laat ‘m daarna weer oplopen, dan zou je wel eens meer bevingen kunnen induceren.” Kamp hield altijd vol dat de gaskraan niet zomaar verder dicht kon vanwege de leveringszekerheid aan Nederlandse huishoudens en aan andere landen. Uit de verhoren is inmiddels naar voren gekomen dat er al begin 2013 bij het ministerie een onderzoek bekend was van GasTerra waaruit bleek dat de gaswinning wel degelijk snel omlaag had gekund, en fors ook. Vos is er boos over dat de Kamer hier destijds niet van op de hoogte werd gesteld. „Voor mij is dat wel een eyeopener geweest . Dat betekent dat wij jarenlang hebben staan discussiëren over leveringszekerheid terwijl dat eigenlijk een beetje flauwekul was in retrospectief.” Tweede Kamerlid Jan Vos. Foto Jerry Lampen/ANP 						Oud Tweede-Kamerlid Liesbeth van Tongeren (GroenLinks) kijkt „met verdriet” terug op de jaren dat zij het Groningse gasdossier onder haar hoede had. Zij zei tijdens haar verhoor door de parlementaire enquêtecommissie in Den Haag dat zij net als de rest van de Kamer „gefaald” heeft om iets te doen aan de problemen in Groningen. Zij deed wel veel pogingen. Zo diende zij rond de negentig moties en amendementen in over de gaswinning, maar ze kreeg daarvoor vaak geen steun van de rest van de Kamer. Van Tongeren, die nu wethouder is in Den Haag, zat van 2010 tot 2018 in de Tweede Kamer. Zij diende in 2013, na de zware aardbeving in Huizinge, samen met haar partijgenoot Jesse Klaver een motie in die toenmalig minister van Economische Zaken Henk Kamp (VVD) opriep om de gaskraan zo snel mogelijk en zo veel mogelijk dicht te draaien, precies zoals het Staatstoezicht op de Mijnen had aanbevolen. Kamp had toen inmiddels bekendgemaakt dat hij niet in de gaswinning zou ingrijpen, maar eerst de uitkomsten wilde afwachten van veertien onderzoeken. De enige partij die de motie van GroenLinks steunde was de Partij voor de Dieren, vertelde Van Tongeren. Door alle anderen werd ze „in de hoek gezet” als „bloemenmeisje” dat een „absurde eis” stelde. „Ik werd nog net niet keihard uitgelachen, maar het zat wel in de buurt.” „Als je terugkijkt, wil je natuurlijk altijd dat je meer gedaan hebt”, zei Van Tongeren, die ondervraagd werd door enquêtecommissieleden Barbara Kathmann (PvdA), Judith Tielen (VVD) en Hülya Kat (D66). „Ik heb als Kamerlid, maar ook samen met de hele Kamer in dit dossier gefaald. Wij hebben niet op tijd voldoende verandering teweeg kunnen brengen als hoogste orgaan in onze democratische rechtsstaat.” ‘Onwaarschijnlijk ingewikkeld’
Een van de problemen waar Van Tongeren op stuitte is het gebrek aan ondersteuning in de Kamer. In 2010 bestond de GroenLinks-fractie nog uit tien Kamerleden en had zij de beschikking over „anderhalve ondersteuner”. In 2012 was de fractie gekrompen naar vier mensen, en moest zij het doen met „een halve tot driekwart ondersteuner” terwijl zij intussen wel „een kwart van de portefeuilles deed waar de Kamer zich mee bezighoudt”. Dit zorgde er ook voor dat zij er in 2013 niet vroegtijdig achter kwam dat er een historische hoeveelheid gas werd gewonnen. Dat stond in een „voetnoot op bladzijde 29” van een jaarverslag. „Als ik een staf had gehad van tien medewerkers had ik dat geweten.” Volgens Van Tongeren was het „onwaarschijnlijk ingewikkeld voor de Kamerleden om greep te krijgen op de geleverde informatie” omdat de manier waarop er werd gerapporteerd telkens veranderde. Toen de Kamerleden net hadden begrepen hoe de schaal van Richter werkte, ging het in rapporten ineens over iets heel anders: de mate van grondversnelling. „Je had eigenlijk een amateurstudie geologie nodig om het allemaal een beetje te kunnen volgen.” Het oud-Kamerlid droeg tijdens haar verhoor een ketting met daaraan een hangertje in de vorm van de provincie Groningen. Op de vraag hoe zij terugkijkt op het gasdossier, zei zij: „Met verdriet. Ik word er ook wel emotioneel bij.”  Liesbeth van Tongeren zei „met verdriet” terug te kijken op het gasdossier. Foto Bart Maat/ANP 						Hij was in 2015 nog geen twee weken begonnen als directeur Bouwkundig Versterken bij het Centrum Veilig Wonen (CVW), of het aantal schademeldingen liep al op naar 600. Terwijl verwacht werd dat het CVW maximaal 600 schademeldingen in drie maanden zou krijgen. „We vielen meteen met de neus in de boter met twee flinke bevingen”, zei Jan Emmo Hut maandag met een gevoel voor ironie tegen de parlementaire enquêtecommissie in Den Haag. Het aantal telefonisten bij het CVW werd meteen opgeschaald van zes mensen naar meer dan dertig.  Het CVW werd in 2015 opgericht, in opdracht van gaswinner NAM, om de schades aan huizen te herstellen en panden te versterken zodat mensen bij een zware beving levend hun huis kunnen verlaten. Maar de opdrachten die het CVW meekreeg waren van begin af aan onrealistisch. Het aantal schademeldingen lag veel hoger dan verwacht en de opdracht om in 2015 3.000 huizen te versterken was onmogelijk, volgens Hut. In 2015 werden van die 3.000 woningen slechts 23 versterkt. „Maar er was toen geen sfeer van op de zeepkist gaan staan en zeggen dat het niet kan.” Frustratie onder Groningers
In 2019 werd het CVW opgedoekt en nam de overheid de afhandeling van de schade en de versterkingsoperatie over, zodat het proces sneller en makkelijker zou gaan. Desondanks verloopt de versterkingsoperatie nog steeds uitermate traag. Van de mogelijk 27.000 huizen die versterkt moeten worden in het gebied, staat ruim driekwart nog in de startfase. Eén argument dat daarvoor vaak wordt aangedragen is het gebrek aan capaciteit: er zouden te weinig vaklieden zijn voor de megaoperatie. Onzin, volgens Hut. „Er is altijd voldoende uitvoeringscapaciteit geweest tot op de dag van vandaag.” De trage afhandeling van de schade en versterking leidde tot frustratie onder sommige Groningers. Die boosheid richtte zich vaak op het CVW, somde Hut op: het gebouw van het CVW werd eens bezet, tijdens een theatervoorstelling werd hijzelf apart genomen in de pauze door boze bewoners en bij de balie op kantoor was er een rode knop aanwezig, waarop medewerkers konden drukken bij fysieke bedreigingen. Hut: „Veel mensen waren in het begin trots dat ze bij het CVW werkten, maar praatten daar op een gegeven moment niet meer over op verjaardagen of langs het voetbalveld.” 						Haar ouderlijk huis heeft schade – een pand van nog geen dertig jaar oud. En de woning van haar grootouders heeft scheuren. „Schade en scheuren die zijn ontstaan na de bevingen”, aldus Melissa Dales. Ze merkte dat haar opa er niet mee om kon gaan, hij werd onrustig, gejaagd. De „juridische rompslomp” rondom het  oplossen van de schade kon hij niet alleen aan. Melissa Dales maakte de gevolgen van de gaswinning in háár Groningse Loppersum van dichtbij mee. Ze werd na haar studie geestelijk verzorger (2018-2021) in het gebied. Want er waren veel meer mensen zoals haar opa, die niet of nauwelijks werden gehoord of hun leed niet onder woorden konden brengen, vertelde ze maandag voor de parlementaire enquêtecommissie in Den Haag. Want wat doen de aardbevingen, de schades aan huizen én de bureaucratische rompslomp met de bewoners in het gebied, wilde de commissie weten. Het leidt tot een „sociale splitsing” in de dorpen, vertelde Dales, omdat de buurman wel schades vergoed krijgt en de buurvrouw niet. Of de één jaren moet wachten op de versterking van hun huis, terwijl de ander al een nieuwe woning heeft. „Hoe beter je de juridische weg kent of kunt onderhandelen hoe beter je het voor elkaar krijgt”, zei Dales. „Dat is oneerlijk, maar zo werkt het wel.” Maar ook persoonlijk leiden de bevingen en alles eromheen tot schade. Mensen hebben „angst en zorgen” na de bevingen, zei Dales. Zijn op den duur „emotioneel, trekken zich terug, schieten uit hun slof en hebben een slechte concentratie. Mensen voelen een enorm zware last en gaan daar gebukt onder, letterlijk, we hebben mensen van houding zien veranderen.” Aandacht voor jongeren
Dales deed in 2019 een oproep voor extra aandacht aan de jeugd, omdat die groep langer mét de bevingen leeft dan zonder. „Zij denken dat het normaal is dat je zo met burgers omgaat, dat beloftes niet worden nagekomen en dat procedures lang en ingewikkeld zijn. De jongeren raken het vertrouwen in alles om hen heen kwijt. Gaan niet meer stemmen, want dat heeft toch geen zin, luisteren niet naar hun juf of meester want dat is een autoriteit en die is onbetrouwbaar.” Dales maakt zich zorgen om die groep:  „De jeugd is niet het probleem. Maar het systeem eromheen dat zich op een gezonde manier moet gedragen zodat de mentaliteit anders kan gaan worden.” Want de problemen in Groningen zijn nog lang niet opgelost. „Eerst moet de stenen veiligheid gewaarborgd worden, voordat je aan de mentale veiligheid kunt werken”. En beide gaan nog jaren duren. Net als de bevingen. „Dit is geen incidentele ramp, maar een terugkerende ramp. Het verschil is dat je niet kunt herstellen, omdat er weer een beving plaatsvindt na de vorige.” Tot slot vroeg de commissie wat haar het meeste heeft geraakt, na jaren in het bevingsgebied te hebben gewerkt als geestelijk verzorger. „Dat in een verzorgingsstaat als Nederland mensen zich tweederangs burgers voelen. Omdat geld en electoraat belangrijker zijn dan de mensen. En dat is tot de dag van vandaag zo.” Melissa Dales was van 2018 tot 2021 geestelijk verzorger in Loppersum. Foto Jeffrey Groeneweg/ANP 						Welkom in dit blog over de parlementaire enquête naar de gaswinning in Groningen. NRC doet hier verslag van het belangrijkste nieuws uit de verhoren van de enquêtecommissie. Eind juni vond de eerste verhoorweek plaats en na een zomerpauze van acht weken werden de openbare verhoren eind augustus hervat. In totaal hoort de commissie zo’n zeventig mensen. Deze week gaat de commissie bovendien op werkbezoek naar Groningen: leden gaan in gesprek met leerlingen op verschillende scholen.  De week begint met het verhoor van Melissa Dales, tussen 2018 en 2021 geestelijk verzorger in het Groningse bevingsgebied. Later in de week komen ook Tweede Kamerleden aan bod, zoals PvdA’er Jan Vos (2012-2017) en Liesbeth van Tongeren van GroenLinks (2010-2018). Zij waren woordvoerders over de portefeuille energie in de tijd dat de gaswinning uit Groningen werd verhoogd, ook nadat de zwaarste beving tot nu toe werd gemeten in Huizinge in 2012. Ook William Moorlag, gedeputeerde in Groningen tussen 2009 en 2015, komt deze week voor de commissie. ||https://www.nrc.nl//nieuws/2022/09/12/week-4-parlementaire-enquete-gaswinning-groningen-a4141567
2022-09-13||Kritiekloze verering van de Queen, behalve bij Johan Derksen en het Jeugdjournaal||Britse republikeinen hadden een zwaar weekeinde. De BBC had de gehele programmering schoongeveegd om ononderbroken de overleden koningin Elizabeth te bewieroken. Soms kreeg de Britse publieke omroep op haar kop op Twitter. Net op het moment dat de doodskist paleis Balmoral verliet, had de zender bijvoorbeeld even storing. Onvergeeflijk! ‘Queen Regina’ werd in de automatische ondertiteling per ongeluk ‘Queen vagina’. En een gevallen camera filmde een paar boodschappentassen voor paleis Buckingham. Maar over het algemeen verliep de tot in de puntjes voorbereide verslaggeving bewonderenswaardig soepel. En het is natuurlijk ook heerlijk om te zien, al die uniformen en malle rituelen. De lijfwachten die hun berenmutsen in de hoogte steken om de nieuwe koning te begroeten.  De beertjes Paddingtons tussen de bloemenzee voor het paleis. De wenende Britten die zeiden dat ze hun nationale omaatje zo zullen missen. En koning Charles III die een fan in de menigte kust, en geroerd spreekt over „My darling mamá”. Voor wie niet alleen televisie kijkt, maar ook de sociale media volgt, was de discrepantie echter opvallend. Vooral mensen afkomstig uit de voormalige Britse koloniën hadden op de socials geen goed woord over voor de overleden koningin. Voor hen was zij het symbool van het Britse Rijk met zijn koloniale geweld en uitbuiting. Omdat Elizabeth na de bloedige dekolonisatie aanbleef als koningin van de 56 voormalige koloniën van het Britse Gemenebest, was zij ook symbool van het neokolonialisme.  Op Twitter werd zij onder meer het hoofd van een „stelend, verkrachtend, genocidaal rijk” genoemd, waarvan de gevolgen tot op de dag van vandaag doorwerken. Waarom geen kritische noten bij de BBC? De omroep ligt al lang onder vuur, vooral van de Conservatieven, die de BBC te links vinden (drie keer  The Guardian)  en de geldkraan dicht willen draaien. Misschien dachten de omroepbazen dat ze met drie-vier dagen byzantinisme de harten van het monarchistische, nationalistische gedeelte van de bevolking terug konden winnen. Ook op de Nederlandse zenders was het zoeken met een waxinelichtje naar woorden van kritiek.  Uitgerekend Johan Derksen – bekend om zijn radicaal-rechtse boutades – wees donderdag in Vandaag Inside op het Britse koloniale verleden. Vrijdag deed de tv-commentator er nog een schepje bovenop door koningin Elizabeth een tiranniek „klein opneukertje” te noemen. Schrijver Heleen van Royen riep in dezelfde uitzending op om de monarchie af te schaffen, ook in Nederland.  De NOS hield het veilig bij het verslaan van de doodsrituelen en de uitingen van rouw op de Londense straten. De enige die bij de NOS de journalistieke eer hooghield was het Jeugdjournaal. Een verslaggever was zelfs op reportage naar Jamaica gegaan om een ander geluid over de koningin vast te leggen, ingeleid met het understatement: „Maar er waren ook mensen die er niet zo verdrietig om waren…” In twee minuten en dertig seconden werd vervolgens treffend vierhonderd jaar Brits kolonialisme aan de kinderen uitgelegd: „Dat zijn landen die de Britten hadden veroverd en waar ze de baas speelden. Inwoners werden vaak slecht behandeld en er werd veel geweld gebruikt. Ook verdienden de Britten veel geld aan de koloniën.” Enkele Jamaicanen kwamen aan het woord over de vroegere overheersing. „Door de koningin gebeurden hier veel nare dingen” zei  een vrouw. Hierna sprak het Jeugdjournaal de verwachting uit dat veel voormalige koloniën in de nabije toekomst afstand zullen doen van de overzeese vorst.  Kijk, zó voed je de kinderen op. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/12/kritiekloze-verering-van-de-queen-behalve-bij-johan-derksen-en-het-jeugdjournaal-a4141575
2022-09-13||Gebruik van antidepressiva door jonge vrouwen sinds tweede lockdown gestegen||Het aantal jonge vrouwen dat antidepressiva slikt, is sinds de tweede lockdown twee jaar geleden flink toegenomen. Dat blijkt uit een maandag gepubliceerd rapport van onderzoeksinstituut Nivel, waarover dagblad Trouw eerder op de dag berichtte. Huisartsen schreven in heel 2021 19 procent procent meer antidepressiva voor aan deze groep ten opzichte van 2019, het jaar vóór de coronapandemie. In het eerste halfjaar van 2022 was die stijging zelfs 26 procent. Bij jonge mannen was vorig jaar een toename te zien van 11 procent.  In totaal is het antidepressivagebruik onder alle jongeren tussen de 15 en 24 jaar toegenomen met 16 procent, blijkt uit de steekproef van zo’n 370 huisartsenpraktijken tussen 2019 en 2022. Nivel heeft geen onderzoek gedaan naar de achterliggende redenen, maar onderzoeker Karin Hek ziet wel dat de toename begon bij de tweede lockdown in het najaar van 2020. „Dat is een aanwijzing dat de stijging te maken heeft met de pandemie”, zegt Hek tegen NRC.  „Uit eerder onderzoek bleek al dat de coronamaatregelen veel effect hebben gehad op jongeren”, aldus Hek. Deze leeftijdsgroep is vorig jaar vaker dan voor de coronacrisis naar de huisarts gegaan met klachten over angstige gevoelens en depressie. Vrouwen raadplegen de huisarts voor psychische klachten gewoonlijk meer dan mannen, dat deden zij ook vóór de pandemie.   Na de versoepelingen van de coronamaatregelen is het aantal voorschrijvingen niet afgenomen. Dat kan volgens onderzoeker Hek komen doordat antidepressiva veelal voor langer dan een paar maanden voorgeschreven wordt. Ook is het volgens het onderzoek van Nivel mogelijk dat de mentale veerkracht van jongeren is afgenomen na meer dan twee jaar coronamaatregelen en lockdowns. Nivel-onderzoeker en bijzonder hoogleraar Farmaceutisch zorgonderzoek (Rijksuniversiteit Groningen) Liset van Dijk zei maandagochtend tegen NOS Radio 1 Journaal dat ze hoopt dat jongeren bij toekomstige maatregelen zoveel mogelijk gespaard worden door bijvoorbeeld de scholen open te houden.||https://www.nrc.nl//nieuws/2022/09/12/gebruik-van-antidepressiva-onder-jonge-vrouwen-sinds-tweede-lockdown-gestegen-a4141571
2022-09-13||Prins Harry bedankt koningin Elizabeth voor haar &#8216;goede advies&#8217;||Prins Harry bedankt koningin Elizabeth voor haar „toewijding en service”, haar „goede advies” en haar „aanstekelijke glimlach.” De prins heeft maandag voor het eerst  een verklaring gedeeld over het overlijden van zijn grootmoeder. Hij herinnert zich de woorden die de koningin sprak na het overlijden van haar man, prins Philip: „Het leven bestaat natuurlijk uit zowel het laatste afscheid als eerste ontmoetingen.”  Prins Harry schrijft dat hij verdrietig is, maar ook dankbaar voor al zijn momenten met de koningin. Hij is dankbaar voor zijn vroegste jeugdherinneringen met de koningin, het moment dat Elizabeth zijn vrouw Meghan voor het eerst ontmoette en toen ze haar „geliefde achterkleinkinderen” omhelsde. Hij koestert alle mooie momenten die ze samen hebben gehad.  Ook maandag gaan de plichtplegingen in de nasleep van Elizabeths dood door. Koning Charles III en koningin Camilla zijn maandag aangekomen in Westminster Hall in Londen. Ze zitten op de tronen in de zaal, om condoleances van de aanwezige parlementsleden te ontvangen. ||https://www.nrc.nl//nieuws/2022/09/12/prins-harry-bedankt-koningin-elizabeth-voor-haar-goede-advies-a4141566
2022-09-13||Javier Marías was de schrijver van de grote levensvragen||De Spaanse schrijver Javier Marías, die zondag op 70-jarige leeftijd in Madrid aan een longontsteking overleed, gold al jaren als een kandidaat voor de Nobelprijs voor Literatuur. Zijn lange meanderende zinnen, de sensuele, geheimzinnige sfeer van zijn romans en verhalen, het stellen van de grote levensvragen, het spel met taal en het teruggrijpen op de groten uit de wereldliteratuur zoals Vladimir Nabokov, Lawrence Sterne, William Faulkner, die hij ook in het Spaans vertaalde, zouden het Nobelcomité voldoende munitie moeten hebben gegeven om hem die prijs toe te kennen. Maar het mocht niet zo zijn, de dood kwam ineens tussenbeide.  Marías brak internationaal door nadat in 1992 in het Duitse tv-programma Das Literarische Quartett  zijn roman Een hart zo blank door de legendarische criticus Marcel Reich-Ranicki de hemel in werd geprezen. Het boek had misschien wel de intrigerendste en langste beginzin uit de wereldliteratuur: ‘Ik wilde het niet weten, maar ik ben te weten gekomen dat een van de meisjes, toen ze geen kind meer was en kort nadat ze was teruggekeerd van haar huwelijksreis, naar de badkamer ging, zich voor de spiegel posteerde, haar blouse losknoopte, haar beha afdeed en haar hart zocht met de loop van het pistool van haar eigen vader, die in de eetkamer zat met een deel van het gezin en drie gasten.’  In Spanje zelf was Marías toen al een schrijver van betekenis, dankzij zijn Oxford-roman Allerzielen (1989), die een klein schandaal veroorzaakte omdat menigeen zich in de niet altijd even sympathieke personages herkende. In 1998 zou hij zich tegen die beschuldiging verdedigen in zijn als roman gepresenteerde lange essay De zwarte rug van de tijd, waarin hij beweerde dat romans altijd als fictie gelezen moeten worden. Marías’ oeuvre bestaat uit vijftien romans, een verhalenbundel, essaybundels en een kinderboek. Daarnaast vertaalde hij meer dan een dozijn werken uit de wereldliteratuur, met als hoogtepunt Lawrence Sternes Tristram Shandy, waarvoor hij in 1979 de nationale vertaalprijs van Spanje kreeg. In zijn meesterlijke trilogie Jouw gezicht morgen (2002-2007), het hoogtepunt uit zijn oeuvre, keert hij terug naar Oxford, waar dezelfde hoofdpersoon als in Allerzielen verzeild raakt in een spionagegeschiedenis. In een spel met taal en soms ellenlange, beschouwende uitweidingen over onbelangrijke kwesties, zoals het roken van sigaretten, voert hij zijn lezers al mijmerend naar de kernvraag van veel van zijn boeken: hoe een mens zichzelf en zijn geliefden trouw kan blijven.  Ook de naweeën van de Spaanse Burgeroorlog spelen in zijn oeuvre een belangrijke rol, zoals in zijn roman Zo begint het slechte (2014), die over wraak en vergiffenis gaat. Dat die burgeroorlog in zijn boeken vaak op de achtergrond sluimert, is niet zo vreemd. Marías was de zoon van de Spaanse filosoof Julian Marías, die als tegenstander van de fascistische dictator Franco  ternauwernood aan executie ontsnapte. In de jaren vijftig gaf Julian Marías enige tijd les aan universiteiten in de VS. Met zijn vrouw en kinderen woonde hij er in een huis waar ook Nabokov over de vloer kwam. Je zou bijna denken dat daar de vonk van de literatuur is overgesprongen, want als Javier Marías’ werk aan iemand doet denken, dan is het wel Nabokov. 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/12/javier-marias-was-de-schrijver-van-de-grote-levensvragen-a4141572
2022-09-13||Raad van State: regering moet terugkeer basisbeurs beter onderbouwen||De regering moet het wetsvoorstel voor de herinvoering van de basisbeurs voor studenten beter en uitgebreider beargumenteren. Dat zegt de Raad van State (RvS) maandag in een advies. Het opnieuw invoeren van de basisbeurs voor het hoger onderwijs betekent dat het studiefinancieringsstelsel structureel wordt herzien en daar past volgens het orgaan uitgebreide onderbouwing bij. Daarnaast zegt de Raad van State dat het van belang is dat de herinvoering van de basisbeurs bestendig is, „juist omdat de regering de onzekerheid van jongere generaties wil verminderen”. Daarom moet beter onderbouwd worden dat er voldoende geld beschikbaar blijft. Daarbij moet wat de Raad betreft ook rekening gehouden worden met de sterke stijging van het aantal studenten in het hoger onderwijs en de doorberekening van de inflatie. De regering wil vanaf het studiejaar 2023-2024 de basisbeurs opnieuw invoeren. Uitwonende studenten krijgen dan 255 euro per maand, studenten die nog thuis wonen 91 euro. Het wetsvoorstel bevat ook een tegemoetkoming aan studenten die onder het leenstelsel hebben gestudeerd. Ook daar mist de Raad voldoende onderbouwing. En die is juist belangrijk, omdat er geen juridische verplichting is voor de tegemoetkoming. „Zo’n onverplichte tegemoetkoming moet beperkt blijven tot bijzondere gevallen om precedentwerking te voorkomen.”||https://www.nrc.nl//nieuws/2022/09/12/raad-van-state-regering-moet-terugkeer-basisbeurs-beter-onderbouwen-a4141565
2022-09-13||Opinie | Gratis pr voor het Britse koningshuis, maar waar zijn de kritische vragen?||Sinds de dood van koningin Elizabeth II werden uren zendtijd gevuld met wat we allemaal wisten en de afgelopen jaren – mits je niet onder een steen leefde – met eigen ogen hadden kunnen zien. Dat ze zeventig jaar trouw aan haar vorstenplicht was geweest, dat ze kil was ten tijde van Diana’s dood, maar ook in was voor een grapje met James Bond. Dezelfde anekdotes op alle zenders, en vervolgens in alle kranten, de een soms wat smeuïger verteld dan de ander.  Bram Vermeulen is journalist en was Afrika-correspondent voor NRC en de NOS. De Britse (ex-)koloniën in Afrika, Azië en de Caribische eilanden waarover ze in haar werkzame leven had geregeerd werden in die anekdotes soms genoemd, maar hooguit als decor. Het zwart-wit beeld van de prinses die in 1947 vanuit Kaapstad belooft heel haar leven het Britse volk te dienen. 1952 kwam voorbij, toen ze in Kenia hoorde dat haar vader was overleden, en ze dus per ommegaande vorst was geworden van een instortend wereldrijk. De betekenis van het instituut van het Britse koningshuis voor de mensen die in de koloniën woonden, haar onderdanen, werd niet bevraagd. Althans, niet in de uitzendingen die ik meteen na haar overlijden zag en de kranten die ik die eerste dagen las. Het Zuid-Afrika dat de 21 jaar oude Elizabeth bezocht was sinds 1910 geen Britse kolonie meer maar werd geregeerd door een witte minderheid, die in 1948 apartheid invoerde en de scheiding tussen rassen legaliseerde. Dat gebeurde met volmondige steun vanuit Londen, dat dankbaar was voor de Zuid-Afrikaanse steun tijdens twee wereldoorlogen. Koningin Elizabeth beklaagde zich pas ruim veertig jaar later, in 1986, over het gebrek aan compassie met zwarte Zuid-Afrikanen van de regering van Margaret Thatcher die zich fel verzette tegen economische sancties tegen het apartheidsregime. Kenia was in 1952 nog wel een Britse kolonie waartegen de Kenianen dat jaar een bloedige opstand begonnen. Je zou hele talkshowavonden kunnen vullen met de onbeschrijfelijke gruweldaden die de Britten begingen tegen die Mau Mau-rebellie.  Nadat strijders van de Kikuyu-minderheid boerderijen van witte kolonisten hadden aangevallen, riepen de Britten de noodtoestand uit en stuurden versterkingen vanuit Londen. Tienduizenden Kikuyu werden vastgezet in detentiekampen. Vrouwen werden verkracht met de bajonetten op de Britse geweren. Mannen werden in prikkeldraad gewikkeld en net zo lang over de grond gerold tot ze doodbloedden. Anderen werden gecastreerd. Volgens de Kenya Human Rights Commission werden in acht jaar tijd 90.000 Kenianen slachtoffer van executies, martelingen of verminkingen. 160.000 werden vastgezet.  De nationale en internationale nieuwszenders en de meeste kranten vonden de dood van Elizabeth niet het moment om hierover te beginnen. We zagen wel beelden van een bezoek van Nelson Mandela aan de koningin, en we lazen op de BBC over „the Queens long-standing relationship with Africa”.  Je zou kunnen zeggen: dit is niet het moment. Maar uit talloze reacties bleek dat dit juist het moment was om er over te beginnen Alleen op planeet Twitter werden interviews over de Mau Mau-rebellie donderdagavond vele malen gedeeld. Ik bekeek een interview met Muthoni Mathenge, een Keniaanse van dezelfde leeftijd als koningin Elizabeth, die werd gemarteld door de Britse koninklijke strijdkrachten en wier man werd vermoord. „Laat Elizabeth terugbrengen wat mij toe behoort”, zei ze. Ze wil financiële compensatie, direct van het Britse koningshuis. „Zonder tussenpersonen.” In 2013 betaalde de Britse regering 20 miljoen euro schadevergoeding aan de overlevenden.  Toen ik eind juni Kenia bezocht zag ik dat in de county Laikipia in centraal Kenia nog bijna de helft van het land in bezit is van witte boeren, meest nazaten van Britse kolonisten, meest kinderen van Britse soldaten. Ze kregen het land als dank voor hun rol in de Tweede Wereldoorlog. In het hart van die county ligt nog altijd een Britse legerbasis. Just in case.   Je zou kunnen zeggen: over de doden niets dan goeds. Je zou kunnen zeggen: dat kolonialisme is allemaal zo lang geleden. Je zou kunnen zeggen: dit is niet het moment. Maar uit talloze reacties bleek dat dit júíst het moment was om erover te beginnen.  Harvard-professor Maya Jasanoff schreef in The New York Times dat Elizabeth in de zeventig jaar aan de macht „een solide traditionalistisch front was gedurende decennia van gewelddadige omwentelingen”. Professor Uju Anya van de Carnegie Mellon University tweette dat Elizabeth de vorst was van „een stelend, verkrachtend en genocidaal rijk”. Twitter verwijderde haastig haar bericht na felle kritiek. Sommige media, zoals de NOS  en The Guardian, onderstreepten dat de koningin niet overal even geliefd was. Maar die uitzonderingen verdronken als een voetnoot in het overige aanbod.  Hoogleraar Mukoma Wa Ngugi van de Cornell University schreef: „Als de koningin haar excuses had aangeboden voor slavernij, kolonialisme en neokolonialisme en de Kroon had gedwongen tot het betalen van herstelbetalingen voor die miljoenen levens die werden ontnomen in haar naam, dan zou ik nu als mens reageren en me nu slecht voelen [over haar overlijden]. Maar als Keniaan voel ik niets. Dit is een absurd theater.” Journalisten moeten dat theater laten zien op zo’n historisch moment. Maar onze taak is ook om het instituut dat nu dagen achtereen in het nieuws is, kritisch te bevragen. Dat is journalistiek. The rest is public relations.||https://www.nrc.nl//nieuws/2022/09/12/gratis-pr-voor-het-britse-koningshuis-maar-waar-zijn-de-kritische-vragen-a4141569
2022-09-13||Spionage-serie ‘Kleo’ is een spannende en hilarische rit door de resten van de DDR||Komische thriller Kleo   Met: Jella Haase, Dimitrij Schaad, Julius Feldmeier.  Netflix, seizoen 1, 8 afleveringen van ongeveer 50 minuten 

●●●●●
 Kort voor de val van de Berlijnse Muur heeft de Stasi, de geheime dienst van de DDR, een jonge vrouw naar West-Berlijn gestuurd om daar iemand uit de weg te ruimen. Terwijl Kleo Straub in een hippe discotheek haar slachtoffer eerst versiert en vervolgens in de toiletten vakkundig om zeep helpt, zitten twee sullige Stasi-mannen aan de andere kant van de grens in hun DDR-autootje op haar te wachten. „Waar blijft ze toch? Ze zal het toch niet verprutsen?”, moppert de ene. „De Muur zal nog eerder vallen, dan dat zij iets verprutst”, verzekert de ander, vol vertrouwen in zowel de kwaliteiten van Kleo als de duurzaamheid van de Deutsche Demokratische Republik. Daarmee is de lichte toon gezet van de Duitse Netflix-serie Kleo, een spionage-thriller met veel vaart en vol grappen.  	Quentin Tarantino is nooit ver weg, niet alleen door het cartooneske geweld, maar ook door de absurde wendingen en de belangrijke rol van vormgeving en muziek uit de tijd waarin het verhaal speelt (met onder meer de Oost-Duitse rockband de Puhdys). Kleo is kleindochter van een hoge Stasi-officier en ze gelooft heilig in de communistische staat waarin ze is grootgebracht. Tot ze opeens gevangen wordt gezet en zwaar mishandeld. Waarom? Als de Muur is gevallen en ze vrijgelaten wordt, gaat ze dat uitzoeken, gewapend met nieuwsgierigheid, wraaklust en het nodige wapentuig. Voor iemand die zo makkelijk moordt is Kleo een opmerkelijk innemende vrouw. Ze is onbevreesd en koelbloedig als Uma Thurman in Kill Bill, eigenzinnig als Pippi Langkous en uitgelaten als Nina Hagen. En met haar ronde gezicht, laconieke oogopslag en ouderwetse pony doet ze onweerstaanbaar denken aan de jonge Angela Merkel. Op onverwachte momenten is deze van haar missie bezeten Kleo ook mild, meisjesachtig vrolijk en zelfs vergevingsgezind. Ze wordt knap gespeeld door Jella Haase, in Duitsland onder meer bekend van de kaskraker Fack ju Göhte (2013). De mannen in de serie zijn stuk voor stuk zwakke, naïeve of zichzelf overschattende en op z’n best aandoenlijke stuntelaars. De vrouwen zijn cool, staalhard, sluw en hoogvliegers in het spionagebedrijf, van het vileine hoofd van de West-Duitse geheime dienst tot de vrouw van de in Chileense ballingschap levende ex-DDR-leider Honecker (‘tante Margot’). Een andere gevaarlijke tegenspeelster van Kleo geniet zelfs hoogzwanger nog, met van moordlust stralende ogen, van een wilde achtervolging over een weg langs een ravijn. Geen cliché blijft in de serie onbenut, of het nu gaat om standaard-scènes uit actie- of spionagefilms, of om het beeld van de DDR, de Stasi en het hippe, van techno bezeten Berlijn van de vroege jaren negentig. Maar het gebeurt met zoveel Schwung en vette overdrijving, dat het één grote parodie wordt. Dit is het soort serie waarvan de ervaring, een nu eens spannende dan weer hilarische rit, belangrijker is dan het verhaal. Maar voor wie het wil zien gaat het ook over de teleurstelling van Kleo in de DDR, haar familie en de mensheid in het algemeen. Na acht afleveringen zijn er nét genoeg tegenspelers op het nippertje in leven gebleven om op een tweede seizoen te kunnen hopen.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/12/spionage-serie-kleo-is-een-spannende-en-hilarische-rit-door-de-resten-van-de-ddr-a4141564
2022-09-13||Goud van de Gouden Koets komt uit Suriname||Het bladgoud van de Gouden Koets komt waarschijnlijk uit een goudmijn in Suriname, dat blijkt uit onderzoek. Het Amsterdam Museum heeft samen met de Vrije Universiteit Amsterdam, Netherlands Institute for Conservation+Art+Science+ en Naturalis Biodiversity Centre onderzoek gedaan naar de herkomst van het goud.  De Gouden Koets was in 1898 een geschenk van de Amsterdamse bevolking aan koningin Wilhelmina. De makers wilden dat de koets een weerspiegeling was van het hele Koninkrijk der Nederlanden. Zo kwam het hout van de koets uit Java en ivoor uit Sumatra.  Naast Suriname dachten de onderzoekers dat het goud ook uit Zuid-Afrika zou kunnen komen. Dat land was namelijk rond 1900 een grote exporteur van goud en het had sterke banden met Nederland. Nederlands-Indië was uitgesloten, omdat er in een brochure uit 1898 expliciet wordt genoemd dat het niet was gelukt om daar goud vandaan te halen. Daarom hebben de onderzoekers het goud van de koets vergeleken met het goud uit Zuid-Afrika en Suriname. Daaruit bleek dat het goud het meest overeen komt met het goud uit een goudmijn aan de Surinamerivier, in de regio Brokopondo. Het onderzoek was ingewikkeld, omdat het goud van de koets veel looddeeltjes bevatte. Daarnaast is het bladgoud honderd keer dunner dan een haar. Volgens Gareth Davies, hoogleraar petrologie aan de VU, duurde het daarom vier maanden om een geschikt monster van het goud te isoleren.  In 2015 begon de restauratie van de Gouden Koets. Daarna was de Gouden Koets tijdelijk te zien in het Amsterdams Museum. De koets is omstreden, vanwege het zijpaneel Hulde der Koloniën. Daarop is een witte vrouw op een troon te zien met daaromheen mensen met een donkere huidskleur die voor haar buigen. Koning Willem-Alexander heeft besloten de Gouden Koets na de restauratie voorlopig niet meer te gebruiken. ||https://www.nrc.nl//nieuws/2022/09/12/goud-van-de-gouden-koets-komt-uit-suriname-a4141562
2022-09-13||&#8216;Totale stroomuitval in Charkov na Russische beschietingen&#8217;||Oekraïense autoriteiten beschuldigen Rusland van het beschieten van belangrijke infrastructuur in een deel van Oekraïne. Daardoor is er een „totale stroomuitval” geweest in Charkov –voor de oorlog de een na grootste stad van Oekraïne– en verschillende regio’s in Donetsk. Ook in Zaporizja, Dnipropetrovsk en in Soemy is de stroom gedeeltelijk uitgevallen, meldt president Volodymyr Zelensky op Twitter. Hij wijst naar de Russische „terroristen” die niet-militaire faciliteiten aanvallen. „Het doel is om mensen licht en warmte te ontnemen.” In Charkov zouden door de beschietingen grote problemen zijn met de elektriciteits- en watervoorzieningen, meldt persbureau Reuters. Er is onder meer een thermische centrale geraakt. De burgemeester van Charkov, Ihor Terechov, zegt op Telegram dat het om „wraak” gaat van de „Russische agressor voor de successen van ons leger aan het front, in het bijzonder in de regio Charkov.” Afgelopen weekend heeft het Oekraïense leger een verrassend snelle opmars gemaakt in het noodoosten van Oekraïne. Militaire experts denken dat het succesvolle offensief de oorlog in Oekraïne kan doen kantelen.||https://www.nrc.nl//nieuws/2022/09/12/totale-stroomuitval-in-charkov-na-russische-beschietingen-a4141561
2022-09-13||Populaire Russische popzangeres Poegatsjova spreekt zich uit tegen oorlog||						Dit blog over de oorlog in Oekraïne is gesloten. Lees voor de laatste ontwikkelingen verder in ons nieuwe blog.
					 						Alla Poegatsjova, een zeer bekende Russische popzangeres die al enorme populariteit geniet sinds de Sovjettijd, heeft zich zondagmiddag op haar Instagrampagina openlijk uitgesproken tegen de oorlog in Oekraïne. In haar bericht schrijft ze vrede te wensen voor haar moederland en „een einde aan de dood van onze jongens voor fictieve doelen in een oorlog die van Rusland een verschoppeling maakt”. De aanleiding van haar bericht is dat Poegatsjova’s man, de populaire comedian Maxim Galkin, tot buitenlandse agent is verklaard. Dat label onderwerpt mensen en organisaties aan streng overheidstoezicht. Zo moeten ze bij elke publicatie een disclaimer plaatsen waarin staat dat ze ‘buitenlandse agenten’ zijn. Volgens critici is dit een methode om de media monddood te maken, volgens Rusland is de maatregel nodig om extremisme tegen te gaan en Rusland te beschermen tegen invloed van buitenaf. Galkin ontving het label vermoedelijk omdat hij zich al eerder uitsprak tegen de oorlog.   Met haar post op Instagram, waar ze 3,4 miljoen volgers heeft, wil Poegatsjova steun betuigen aan haar man. „Zet mij ook maar op de lijst van buitenlandse agenten, want ik ben solidair met mijn man, een eerlijk, fatsoenlijk en oprecht persoon, een echte patriot van Rusland”, schrijft de zangeres. De verklaring van Poegatsjova is een opmerkelijke aanklacht van een publiek figuur tegen de overheid. De afgelopen jaren smoort het Kremlin openbare kritiek toenemend.  De Russische president Vladimir Poetin en zangeres Alla Poegatsjova poseren samen tijdens een prijsuitreiking in het Kremlin, in 2014.  Foto Alexei Druzhinin/Sputnik, Kremlin Pool Photo via AP 						Rusland heeft de afgelopen week raketaanvallen op Oekraïense burgerlocaties en civiele infrastructuur opgevoerd. Zelfs als die aanvallen geen militaire impact hebben, dat meldt het Britse ministerie van Defensie zondag volgens het laatste inlichtingenrapport. Volgens de Britten zullen er de komende dagen waarschijnlijk nog meer civiele locaties aangevallen worden, als reactie op de recente tegenslagen van het Russische leger en in een poging het moreel van het Oekraïense volk en leger te ondermijnen.  Russische raketten hebben met deze acties onder meer het Oekraïense elektriciteitsnet geraakt. Afgelopen woensdag werd een stuwdam in de Midden-Oekraïense stad Kryvy Rih beschoten. Volgens lokale autoriteiten werd de dam geraakt door acht raketten en werd het waterpompstation verwoest. De rivier brak door de dam heen en meer dan honderd huizen kwamen onder water te staan. „Het watersysteem had geen militaire waarde”, reageerde de Oekraïense president Volodymyr Zelensky op de aanval. „Honderdduizenden burgers zijn er dagelijks van afhankelijk.” Oekraïne is sinds eind augustus bezig met een tegenoffensief aan de frontlinie. Het Russische leger kreeg met meerdere tegenslagen te maken. Vooral in de regio Charkov zijn dorpen en steden weer terug in Oekraïense handen. Zelensky beweert dat 6.000 vierkante kilometer van de door Rusland bezette Oekraïense gebieden is heroverd.

Water dat weg wordt gepompt uit een ondergelopen huis in Kryvy Rih. In de stad werd een stuwdam beschoten. Foto Genya Savilov/AFP

 Water dat weg wordt gepompt uit een ondergelopen huis in Kryvy Rih. In de stad werd een stuwdam beschoten. Foto Genya Savilov/AFP 						De Amerikaanse president Joe Biden heeft de Russische president Vladimir Poetin opgeroepen om geen tactische kernwapens of chemische wapens te gebruiken in reactie op recente Russische nederlagen in Oekraïne. Biden deed dat tijdens een interview met het Amerikaanse CBS News dat zondag wordt uitgezonden, meldt Reuters. Oekraïense militairen hebben Russische strijdkrachten de afgelopen week teruggedrongen in het noordoosten van het land. Daardoor is Poetin onder druk komen te staan van nationalisten in Rusland om het initiatief weer naar zich toe te trekken. Hij heeft gewaarschuwd dat Rusland krachtig zal reageren als Russische militairen verder worden teruggedreven. Dat heeft zorgen gewekt dat hij onconventionele wapens zou kunnen inzetten, zoals een klein kernwapen of chemische wapens. Gevraagd door een verslaggever van het nieuwsprogramma ’60 Minutes’ wat Biden daarover tegen Poetin zou zeggen, antwoordde hij: „Doe het niet. Doe het niet. Doe het niet. Het zou het gezicht van oorlog meer dan wat ook sinds de Tweede Wereldoorlog veranderen.” Dat was te zien in een clip van het interview die CBS zaterdag heeft vrijgegeven. Volgens Biden zouden de Verenigde Staten op een „betekenisvolle” manier reageren als Poetin de stap zou zetten. Hij gaf geen nadere details. „Rusland zou nog meer een paria worden in de wereld dan het dat ooit geweest is”, aldus Biden. „Afhankelijk van wat ze doen zullen wij bepalen hoe de reactie eruit ziet.” Russische regeringsfunctionarissen hebben westerse suggesties dat Moskou een tactisch kernwapen zou gebruiken in Oekraïne van de hand gewezen. 						De Oekraïense president Volodymyr Zelensky heeft Russische militairen ervan beschuldigd mensen op grote schaal te hebben gemarteld in de Oekraïense regio Charkov, die onlangs door Oekraïense militairen werd heroverd. In de oostelijke regio zijn volgens Zelensky zo’n tien martelplekken gevonden, meldt persbureau Reuters. „Marteling was een wijdverbreide praktijk in het bezette gebied”, zei Zelensky zaterdagavond tijdens zijn videotoespraak. Onderzoekers hebben volgens hem bewijs van marteling aangetroffen op lichamen die zijn opgegraven. Bewijsmateriaal wordt door forensische experts gedocumenteerd. Donderdagavond vonden Oekraïense bevrijders een massagraf in de stad Izjoem, in de regio Charkov, waar volgens Zelensky 440 mensen zouden zijn begraven. Meerdere lichamen zijn gevonden met vastgebonden handen. Volgens Zelensky moeten de verantwoordelijken worden opgespoord en gestraft. „We zullen de identiteit vaststellen van allen die mensen hebben gemarteld en misbruikt, die deze gruweldaden van Rusland naar Oekraïens grondgebied hebben gebracht”, aldus de president. Hij vergeleek het gedrag met dat van de nazi’s tijdens de Tweede Wereldoorlog. Het hoofd van het door Rusland geïnstalleerde bestuur dat de noordoostelijke regio rond Izjoem vorige week verliet, beschuldigde Oekraïne ervan wreedheden te hebben geënsceneerd. „Ik heb niets gehoord over mensen die werden begraven”, zei Vitaly Gantsjev tegen de Russische staatstelevisie.

Lichamen in een gevonden massagraf in de stad Izjoem worden forensisch onderzocht. Foto Evgeniy Maloletka/AP

 Lichamen in een gevonden massagraf in de stad Izjoem worden forensisch onderzocht. Foto Evgeniy Maloletka/AP 						De procureur-generaal van de zelfverklaarde volksrepubliek Loehansk, Sergei Gorenko, is vrijdag omgekomen bij een aanslag op zijn kantoor. Dat melden Russische staatspersbureaus. Bij de aanslag is ook zijn plaatsvervanger Ekaterina Steglenko overleden.  Russische media melden dat er rond het middaguur een bom afging in het pand van de procureur-generaal, dat in het centrum van de stad Loehansk staat. Wie achter de aanslag zit, is niet duidelijk. De leider van de zelfverklaarde republiek, Leonid Pasetsjnik, wees naar Kiev en noemde Oekraïne een „terroristenstaat”. De Oekraïense autoriteiten hebben nog niet gereageerd.   Een Russische militair in bezet Oekraïne. Foto AP 						In het massagraf in de recent bevrijde Oost-Oekraïense stad Izjoem zijn meerdere lichamen gevonden met vastgebonden handen en touw om hun nek. Dat melden verslaggevers van persbureau Reuters vrijdag. Een politiechef van Izjoem zei vrijdag tijdens een persconferentie dat alle lichamen die tot nu toe zijn geborgen van burgers leken te zijn, hoewel er mogelijk ook soldaten begraven waren.  Oekraïense politie en forensische experts hielpen vrijdag bij het opgraven van alle lichamen in het bos, waar ongeveer tweehonderd houten kruisen verspreid stonden opgesteld. De meeste slachtoffers zouden zijn omgekomen door geweerschoten, artillerievuur, mijnen en luchtaanvallen, maar er werden ook zes lichamen met touw om hun nek en vastgebonden handen opgegraven. Rusland ontkent verantwoordelijk te zijn voor de honderden doden.  Izjoem ligt in de regio Charkov en was sinds april in Russische handen. Oekraïense strijdkrachten hebben de stad afgelopen zaterdag bevrijd. De Oekraïense president Volodymyr Zelensky meldde donderdagavond de vondst van het massagraf, waar 440 mensen zouden zijn begraven.   Rusland ontkent verantwoordelijk te zijn voor de honderden doden.  Foto Evgeniy Maloletka/AP 						In de recent bevrijde Oost-Oekraïense stad Izjoem is een massagraf aangetroffen. Dat heeft de Oekraïense president Volodymyr Zelensky donderdagavond gemeld in een videoboodschap, volgens internationale persbureaus. De stad ligt in de regio Charkov en was sinds april in Russische handen. Afgelopen zaterdag hebben Oekraïense strijdkrachten Izjoem bevrijd. Zelensky gaf geen details over het aantal mensen dat begraven zou liggen in het massagraf of wat de oorzaak is van hun dood. Volgens de president wordt er nu een onderzoek gestart en wordt meer informatie op vrijdag naar buiten gebracht. „We willen dat de wereld weet wat de Russische bezetting heeft veroorzaakt”, zei hij.  Een politiechef van Izjoem heeft tegen Sky News gezegd dat het gaat om 440 lichamen. Het gaat volgens hem om slachtoffers van geweerschoten, artillerievuur, mijnen en luchtaanvallen, maar ook zei hij dat van velen de doodsoorzaak nog niet bekend is. De voorzitter van het stadsbestuur van Izjoem, Maksim Strelnikov, maakte eerder deze week bekend dat er „duizend” burgers zijn omgekomen in de stad tijdens de maanden van Russische bezetting. Het tegenoffensief van Oekraïne begon eind augustus. Vijfhonderd vierkante kilometer grondgebied zou weer in Oekraïense handen zijn. Volgens een politiechef zouden 440 lichamen zijn gevonden in Izjoem. Foto Evgeniy Maloletka/AP Photo 						Een woensdag opgedoken video laat zien hoe de eigenaar van de Russische huurlingenfirma Wagner Group gevangenen ronselt in een Russische strafkolonie. Omringd door een groep van zeker honderd stilzwijgende gevangenen, stelt Jevgeni Prigozjin (61) hen vrijlating in het vooruitzicht. Daarvoor hoeven ze alleen maar zes maanden in leven te blijven, in een oorlog die Prigozjin „zwaar” noemt. „Totaal onvergelijkbaar met de Tsjetsjeense Oorlog.” De gevangenen krijgen een ogenschijnlijk moeilijke keuze voorgeschoteld: hun straf uitzitten onder het hardvochtige regime van het strafkamp of vechten aan de frontlinie in Oekraïne. Daar worden ze onderdeel van de stormtroepen die door vijandige verdedigingslinies moeten breken. Volgens Prigozjin is dat de hoofdtaak van Wagner-huurlingen. „Er zal geen verschil zijn tussen jou en de anderen. En we hebben alles in huis voor een effectief offensief.” Prigozjin windt in zijn toespraak geen doekjes om de strategie die de Wagner Group hanteert. „Zij die aanvallen en brutaal zijn hebben de grootste kans op overleven. Wie achterblijft en niet weet wat te doen, belandt in het gedrang.” Desertie is een doodzonde, benadrukt de oligarch die jarenlang de privécatering van Poetin verzorgde, wat hem de bijnaam ‘Poetins chefkok’ opleverde. „Niemand geeft op, niemand trekt zich terug, of geeft zichzelf over.”  Van gevangenen die zich aanmelden voor de oorlog wordt — ook jegens zichzelf — meedogenloosheid verwacht. Wie eenmaal aangekomen aan de frontlinie spijt heeft, staat executie te wachten. „Maar hebben jullie iemand die jullie levend uit de gevangenis komt halen? Dat kunnen er slechts twee: God en Allah. En nu bied ik jullie aan hier levend te vertrekken, hoewel ik niet kan beloven dat jullie levend terugkomen. Dus, heren, zijn er nog vragen?”

Jevgeni Prigozjin, „de kok van Poetin”, in 2016. Foto Mikhail Svetlov/Getty Images

 Jevgeni Prigozjin, „de kok van Poetin”, in 2016. Foto Mikhail Svetlov/Getty Images 						In de Oekraïense stad Kryvy Rih, de geboorteplaats van president Volodymyr Zelensky, is woensdag een stuwdam beschadigd door explosies. Volgens Oekraïne zijn er Russische kruisraketten ingeslagen, melden internationale media. Het water in de rivier die stroomafwaarts ligt van de dam leek volgens Oekraïense autoriteiten snel te stijgen, maar door reparaties zou het ergste gevaar donderdagochtend geweken zijn. De inwoners van de stad waren opgeroepen om te evacueren nadat de dam was geraakt. Volgens Oekraïne zou de stuwdam ‘uit wraak’ getroffen zijn. Oleksandr Vilkoel, het hoofd van het militaire bestuur van Krivyi Rih, zei in een bericht op Telegram dat 112 huizen zijn overstroomd maar dat de situatie nu onder controle is en dat het waterpeil daalt. Rusland heeft nog niet gereageerd op de Oekraïense beschuldiging.   						De Oekraïense president Volodymyr Zelensky is betrokken geweest bij een verkeersongeluk in Kiev. Dat meldt een woordvoerder van de president op Facebook. Zelensky’s auto botste tegen een andere auto aan. Volgens de woordvoerder is de president onderzocht en is hij niet ernstig gewond geraakt. De bestuurder van de andere auto is door Zelensky’s begeleidende artsen geholpen en uiteindelijk naar het ziekenhuis gebracht. Enkele minuten na het ongeluk werd de dagelijkse toespraak van Zelensky online gezet.  President Zelensky Foto / AP  						De Duitse bondskanselier Olaf Scholz heeft er dinsdag bij de Russische president Vladimir Poetin op aangedrongen zijn troepen terug te trekken uit Oekraïne. Dat deed hij in een telefoongesprek dat negentig minuten duurde, melden internationale persbureaus.   Scholz heeft Poetin daarnaast onder meer opgeroepen escalatie van het geweld rond de kerncentrale Zaporizja te vermijden. Ook heeft hij er op aangedrongen dat Poetin zich houdt aan de zogeheten graandeal met Oekraïne, de Verenigde Naties en Turkije - die de graanexport vanuit Oekraïne heeft doen hervatten. Volgens het Russische staatspersbureau Tass heeft Poetin in het gesprek vooral geprobeerd de aandacht te vestigen op de „schendingen van het internationaal humanitair recht door Oekraïense zijde”.  Het telefoongesprek vond plaats nadat de vraag van Oekraïne om wapens - vooral tanks en munitie - van Duitsland en andere West-Europese landen is toegenomen. Dat heeft vooral te maken met het feit dat Oekraïne met het tegenoffensief steeds meer grondgebied terug verovert op Rusland. De leveringen van extra wapens blijven volgens Oekraïne nog achter. De Oekraïense minister van Buitenlandse Zaken Dmytro Koeleba schreef dinsdag op Twitter hierover „teleurstellende signalen” te krijgen van Duitsland.  Correctie (14 september 2022): In een eerdere versie van dit artikel stond dat Poetin voor het eerst in langere tijd weer met een westerse wereldleider had gesproken. Dat klopt niet. Hij belde afgelopen zondag met de Franse president Emmanuel Macron. Dat is hierboven aangepast. De Duitse bondskanselier Olaf Scholz.  Foto Clemens Bilan/EPA 						Oekraïne claimt met het tegenoffensief steeds meer grondgebied terug te veroveren op Rusland. Volgens de Oekraïense president Volodymyr Zelensky heeft het leger van het land inmiddels 6.000 vierkante kilometer in handen; dat gebied was bezet door Rusland. Zelensky stelde maandag in een video op sociale media dat het om grondgebied in het oosten en zuiden van Oekraïne gaat. In het zuiden zouden de Oekraïners terrein winnen in de regio Cherson, vlakbij de Krim - het in 2014 door de Russen geannexeerde schiereiland.  Een woordvoerder van het Oekraïense leger zegt tegen persbureau AFP dat er in het afgelopen etmaal meer dan twintig plaatsen zijn heroverd. Oekraïne strijdt nog met de Russen om de bevrijding in de regio’s Charkov en Donetsk. Een van de steden in Oost-Oekraïne is Izjoem, dat voor de Russische invasie nog 45.000 inwoners telde. Inmiddels zijn daar naar schatting zo’n 10.000 van over. Volgens de voorzitter van het stadsbestuur zijn tijdens de Russische inname zo’n duizend burgers omgekomen.  Begin september lanceerde Oekraïne een tegenoffensief om grondgebied terug in te nemen. De Russen leken daar niet op te rekenen en trokken zich terug uit de oostelijke regio van het land. Het Britse ministerie van Defensie laat dinsdag weten dat de Russische strijdkrachten fors zijn verzwakt rond het gebied van Charkov. De Britten schat in dat het „jaren duurt” om de verloren legercapaciteit opnieuw op te bouwen.

Oekraïense militairen in Charkov. Foto Kostiantyn Liberov/AP Photo

 Oekraïense militairen in Charkov. Foto Kostiantyn Liberov/AP Photo 						Oekraïense autoriteiten beschuldigen Rusland van het beschieten van belangrijke infrastructuur in een deel van Oekraïne. Daardoor is er een „totale stroomuitval” geweest in Charkov –voor de oorlog de een na grootste stad van Oekraïne– en verschillende regio’s in Donetsk. Ook in Zaporizja, Dnipropetrovsk en in Soemy is de stroom gedeeltelijk uitgevallen, meldt president Volodymyr Zelensky op Twitter. Hij wijst naar de Russische „terroristen” die niet-militaire faciliteiten aanvallen. „Het doel is om mensen licht en warmte te ontnemen.” In Charkov zouden door de beschietingen grote problemen zijn met de elektriciteits- en watervoorzieningen, meldt persbureau Reuters. Er is onder meer een thermische centrale geraakt. De burgemeester van Charkov, Ihor Terechov, zegt op Telegram dat het om „wraak” gaat van de „Russische agressor voor de successen van ons leger aan het front, in het bijzonder in de regio Charkov.” Afgelopen weekend heeft het Oekraïense leger een verrassend snelle opmars gemaakt in het noodoosten van Oekraïne. Militaire experts denken dat het succesvolle offensief de oorlog in Oekraïne kan doen kantelen. Brand bij een thermische centrale na Russische beschietingen Foto Vyacheslav Madiyevskyy/Reuters 						In dit blog doet NRC verslag van de oorlog in Oekraïne.||https://www.nrc.nl//nieuws/2022/09/12/oekraineblog-week-37-a4141556
2022-09-13||De invloed van forensisch echtpaar Eikelenboom op de 'Rosmalense flatmoord’||Het duo Richard en Selma Eikelenboom stelt forensische rapporten op in tientallen geruchtmakende misdrijven. Op basis daarvan werden mensen veroordeeld of juist vrijgesproken. Deze week veegde de rechter hun rapport over de Rosmalense flatmoord  van tafel. Verslaggever Andreas Kouwenhoven dook in eerdere zaken waar de Eikelenbooms bij betrokken waren. Kloppen die rapporten wel? Lees ook: Vrijspraak in Rosmalense ‘flatmoord’: Rob B. zat veertien jaar onterecht vast voor de doodslag op zijn vriendin||https://www.nrc.nl//nieuws/2022/09/12/de-invloed-van-forensisch-echtpaar-eikelenboom-op-de-rosmalense-flatmoord-a4141560
2022-09-13||Spanjaard Carlos Alcaraz wint grandslamtoernooi US Open||De Spanjaard Carlos Alcaraz heeft de US Open gewonnen. De 19-jarige tennisser versloeg tijdens zijn eerste finale van een grandslamtoernooi de Noor Casper Ruud in vier sets: 6-4 2-6 7-6 (1), 6-3. Alcaraz is met de winst van de US Open ook de nieuwe nummer één van de wereldranglijst. Hij neemt die positie over van Daniil Medvedev. De Russische titelverdediger werd in de vierde ronde uitgeschakeld en raakte daarmee zijn leidende positie kwijt. Alcaraz is de jongste nummer één ter wereld. Voor zowel Alcaraz als Ruud stond er in de finale in New York veel op het spel. Behalve dat de winnaar zich een dag later de nieuwe nummer één zou kunnen noemen, was er ook een prijzenpot van 2,6 miljoen euro.  „Ik heb er altijd van gedroomd om de nummer 1 van de wereld te zijn en om grandslamkampioen te worden”, zei Alcaraz na afloop van de wedstrijd in New York. „Het is lastig voor me nu om dat onder woorden te brengen. Ik ben heel emotioneel.” ||https://www.nrc.nl//nieuws/2022/09/12/spanjaard-carlos-alcaraz-wint-us-open-a4141559
2022-09-13||Nek-aan-nekrace bij verkiezingen Zweden, rechtse oppositie nipte voorsprong||De rechtse oppositiepartijen in Zweden lijken op weg naar een uiterst nipte meerderheid in het parlement. Een exitpoll eerder op de avond ging er juist van uit dat het centrumlinkse blok onder leiding van zittend premier Magdalena Andersson zou gaan winnen, maar met bijna 95 procent van de stemmen geteld hebben de rechtse partijen nu een lichte voorsprong.  Premier Andersson verwacht de definitieve uitslag voorlopig nog niet. Ook haar tegenstander Ulf Kristersson, premierskandidaat van het rechtse blok, verwacht de uitslag pas over een paar dagen.  Acht partijen, vier rechts en vier links, strijden om zetels in het 349 zetels tellende parlement, de Riksdag. De sociaaldemocratische SAP van premier Andersson blijft de grootste partij van Zweden. Maar de rechts-populistische Zweden Democraten lijken de meeste winst te boeken. De anti-immigratiepartij van Jimmie Akesson lijkt de op een na grootste partij van het land te worden met vooralsnog bijna 21 procent van de stemmen.  Hoog op de agenda deze verkiezingen stonden criminaliteit, dodelijk bendegeweld, stijgende energieprijzen en integratieproblemen – thema’s waar de rechtse oppositie waarschijnlijk van heeft geprofiteerd. De Zweden Democraten, de partij die flink in populariteit is gegroeid sinds de vluchtelingencrisis van 2015, beloofde een immigratiestop en een hard optreden tegen zware criminaliteit.   Belangrijkste rivaal van de SD is de sociaaldemocratische partij, die al acht jaar aan de macht is. Partijleider Andersson, minder dan een jaar geleden verkozen tot eerste vrouwelijke premier van Zweden, uitte tijdens de verkiezingscampagne haar zorgen over de toenemende populariteit van de Zweden Democraten. Als deze extreemrechtse partij mee gaat regeren, vreesde ze, wordt de Zweedse identiteit als tolerante natie mogelijk „uitgehold” en kan er over vier jaar „een ander Zweden” zijn.||https://www.nrc.nl//nieuws/2022/09/12/nek-aan-nekrace-bij-verkiezingen-zweden-rechtse-oppositie-nipte-voorsprong-a4141558
2022-09-13||Kunstenaars Documenta ‘verdrietig’ over beschuldigingen antisemitisme||Een groot deel van de kunstenaars dat deelneemt aan de vijfjaarlijkse kunsttentoonstelling Documenta 15 in de Duitse stad Kassel is „woedend, verdrietig en moe” van de beschuldigingen van antisemitisme aan hun adres en het censureren van werken op de tentoonstelling. Dat schrijven het Indonesische curatorencollectief Ruangrupa en tientallen deelnemende kunstenaars en activistische collectieven in een open brief op het online kunstportaal e-flux.
Aanleiding is de commissie die op zoek was gegaan naar verdere antisemitische uitlatingen in de kunstwerken, na het rumoer rondom de Israëlische soldaat met varkenskop die al eerder van de tentoonstelling was verwijderd. Nu moesten Palestijnse films verdwijnen, en is de maat vol. De deelnemers aan deze Documenta  noemen het een vorm van censuur waarbij het „kennelijk niet mogelijk” is  om naast antisemitisme ook de confrontatie aan te gaan met  „xenofobie, anti-islam en anti-Palestijns racisme, met transfobie en homohaat. Ook met deze vormen van haat zal Duitsland moeten leren omgaan.” (NRC) Correctie (17 september 2022): In een eerdere versie van dit artikel stond dat de deelnemers aan de Documenta zich hadden teruggetrokken.  Dat is hierboven aangepast. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/12/kunstenaars-documenta-verdrietig-over-beschuldigingen-antisemitisme-a4141552
2022-09-13||Overlijden Britse koningin aanleiding tot relletje  in  VS||Op haar sterfbed heeft de Britse koningin Elizabeth II nog een relletje veroorzaakt in de Verenigde Staten – zonder het te beseffen. Toen het nieuws werd verspreid dat de koninklijke familie zich naar Balmoral had begeven om bij de stervende koningin te zijn, verstuurde de Amerikaanse hoogleraar Uju Anya deze tweet: „Ik hoor dat de belangrijkste monarch van een diefachtig, verkrachtend, genocidaal rijk eindelijk doodgaat. Moge haar pijn onverdraaglijk zijn.” Twitter verwijderde de tweet, maar toen had al een digitale menigte zich gestort in een online woordenstrijd over racisme, geschiedenis, wellevendheid en vrijheid van meningsuiting. Amazon-topman Jeff Bezos twitterde: „En dit is iemand die wordt verondersteld te werken aan een betere wereld? Dacht het niet.” Waarop Anya antwoordde: „Otoro gba gbue gi” – zoveel als „krijg de kolere” in het Igbo, de Nigeriaanse taal waarmee zij opgroeide: „Moge iedereen die jij en je genadeloze hebzucht kwaad hebben berokkend, zich jou even hartelijk herinneren als ik me mijn kolonisatoren herinner.”  De mensen die het online voor Anya opnamen, verwezen naar de burgeroorlog in Nigeria in de jaren zestig van de vorige eeuw, toen de Nigeriaanse regering, gesteund door Groot-Brittannië, een meedogenloze strijd voerde tegen separatisten in de provincie Biafra. Een blokkade van de provincie leidde tot hongersnood waardoor naar schatting een half miljoen mensen in Biafra, merendeels van het Igbo-volk, de dood vond. „De wereldgemeenschap van Biafranen bejubelt je kracht en weergaloze moed om het diepgevoelde ressentiment van de Biafranen uit te dragen”, twitterde een zelfverklaarde vrijheidsstrijder.  De woorden van Anya vallen in de omgeploegde akker van het Amerikaanse culturele en politieke debat, waar in sommige staten wettelijke maatregelen worden genomen tegen leerkrachten die de geschiedenis van het land ‘verkeerd’ behandelen. Zo is  in de staat Ohio een wetsvoorstel opgesteld dat scholen en onderwijzers verbiedt te leren dat „slavernij en racisme iets anders zijn dan afwijkingen en verraad van de authentieke beginselen waarop de Verenigde Staten zijn gesticht, waaronder vrijheid en gelijkheid”. De Republikeinse Partij, aangevuurd door Donald Trump, voert al lang campagne tegen een onderwijstheorie die critical race theory heet. Deze stelt dat ras en ongelijkheid zwaar moeten meewegen in elk wetenschappelijk onderzoek.  Uju Anya is universitair hoofddocent tweede-taalverwerving aan de Carnegie Mellon universiteit in Pennsylvania. Volgens haar eigen website,  „doceert en onderzoekt ze kritisch toegepaste taalkunde, kritische sociolinguistiek, het leren van nieuwe talen en kritische ras- en discourswetenschappen”. De universiteit nam in een verklaring afstand van Anya’s tweet. „Wij keuren de beledigende en aanstootgevende berichten op Uju Anya’s persoonlijke twitteraccount niet goed. Vrijheid van meningsuiting is de kern van de missie van het hoger onderwijs. Maar de opvattingen die zij deelde, vertegenwoordigen absoluut niet de waarden van het instituut, noch de standaard voor het debat die wij hoog houden.” Het Antilliaanse land Antigua en Barbuda houdt binnen drie jaar een referendum over de vraag of het een republiek moet worden. Dat heeft de premier Gaston Browne zondag tegenover Britse media verklaard, kort na een document te hebben getekend waarin Charles III werd bevestigd als nieuw staatshoofd van Antigua en Barbuda.  De stap is „geen daad van vijandigheid” tussen Antigua en Barbuda en de monarchie, zei hij, „maar de laatste stap om onafhankelijk te worden en zeker te stellen dat we een soeverein land zijn”. Hij wil wel lid blijven van de Gemenebest. Het land is een van de veertien landen die koning Charles nu als staatshoofd hebben. ||https://www.nrc.nl//nieuws/2022/09/12/overlijden-britse-koningin-aanleiding-tot-relletje-in-vs-a4141548
2022-09-13||‘Ondernemen, daar krijg ik energie van’||‘Na mijn afstuderen in 2019 begon ik met een supermooie baan: onderwijskundige bij Hogeschool Windesheim. Toch zat ik er niet op mijn plek. Eén reden was de lockdown. Een half jaar nadat ik was begonnen, moesten we bijna fulltime vanuit huis werken. Daar werd ik geen leuker persoon van.  „Na twee jaar ben ik via een talententraject gaan kijken wat beter bij mij paste. Daaruit bleek dat ik organiseren heel leuk vind en graag in de spotlight sta. Dat klinkt misschien stom, maar ik haal er energie uit als mijn werk gezien wordt. Zo kwam wedding- en eventplanning al vrij snel bovendrijven.  „Grappig, want in mijn examenjaar had ik al eens een folder aangevraagd van een weddingplanneropleiding, maar met een vwo-diploma is het toch taboe om niet naar de universiteit te gaan. Terwijl ik achteraf gezien misschien liever meteen begonnen was met ondernemen. Dat had me een studieschuld gescheeld. „Ik ben nu driekwart jaar bezig en ik heb zo’n vijftien evenementen en acht bruiloften georganiseerd, waarvan een deel nog moet plaatsvinden. Via mijn Instagrampagina en site lopen de opdrachten goed binnen. Ook zit ik hier in een christelijke omgeving waar veel mensen jong trouwen; zelf ben ik vorig jaar getrouwd. „Ik heb al genoeg toekomstdoelen: een eigen weddingplanneropleiding of een weddingplanneragency bijvoorbeeld. Ook ben ik bezig een verhuurtak op te zetten voor bruiloftstyling. Dat ondernemen en plannen maken; daar krijg ik veel energie van.”  ‘Laatst vroeg iemand op een verjaardag wat ik nu verdien, maar die vraag is lastig te beantwoorden. Weddingplannen is echt seizoenswerk: nu haal ik veel binnen, maar in december zal het minder zijn. Daarom keer ik mezelf ‘maar’ 1.000 euro uit per maand. De rest is een buffer. Wel vraag ik klanten een aanbetaling van 50 procent op de 3.000 euro die ik vraag per bruiloft. Zo spreid ik toch een beetje mijn inkomsten.  „Mijn man Jan-Hans is het type dat als hobby excelletjes maakt van onze inkomsten en uitgaven. Hij is dus van de financiën bij ons thuis. Toen ik begon als ondernemer, stelde hij voor om de gezamenlijke lasten voor een jaar 75/25 te verdelen, zodat ik ruimte krijg om te groeien met mijn onderneming. Volgend jaar hoop ik weer fiftyfifty te kunnen bijdragen.  „Sinds ik voor mezelf ben begonnen, moet ik meer letten op mijn uitgaven. Ik was altijd erg van het terrassen en van kleding kopen. Dat moet nu allemaal wat minder. Wel boffen we met ons koophuis. In 2019 was de huizenmarkt al wat overspannen, maar niet zo erg als nu. Met 15.000 euro overbieden hebben we toen een klushuis in Zwolle kunnen kopen. Als ik zie voor hoeveel ze nu weggaan, hebben we geluk gehad.” Netto-inkomen: 1.000 euro     Gezamenlijke lasten: hypotheek, g/w/l 1.270 euro; tv/internet 65 euro; verzekeringen 115 euro; boodschappen 600 euro; huisdier (labradoodle) 150 euro; horeca 225 euro Privélasten: mobiel 11 euro; zorgverzekering 120 euro; auto 150 euro; abonnementen 10 euro;  goede doelen 5,50 euro; sport 32 euro; kleding 100 euro; wellness 39 euro  Sparen: als er wat overblijft   Laatste grote uitgave: rotan bankje voor verhuur  bruiloftstyling 150 euro      
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/12/ondernemen-daar-krijg-ik-energie-van-a4141513
2022-09-13||Beleggers Twitter aan  het woord in Musk-soap||‘I made an offer.” Met die summiere tweet van vier woorden maakte zakenman Elon Musk op 14 april een verrassend overnameplan van Twitter bekend. Dat de zaak al snel zou ontaarden in een juridische soap was, gezien Musks grillige gedrag  van de laatste jaren, voor velen minder verrassend. De topman van autofabrikant Tesla en ruimtevaartbedrijf SpaceX had  44 miljard dollar (circa 43,3 miljard euro) over voor het in 2006 opgerichte socialemediabedrijf, dat hij  van de beurs wil halen. Een bod waarmee het Twitter-bestuur – na aanvankelijk verzet – nog diezelfde maand akkoord ging. Aan die tweet van 14 april hing een SEC-document waarin Musk schreef waarom hij Twitter wilde kopen. Volgens hem is „vrijheid van meningsuiting een maatschappelijke noodzaak voor een functionerende democratie” en heeft Twitter als platform hierbij een „buitengewoon potentieel” dat Musk hoogstpersoonlijk zal „ontsluiten”.  Maar de miljardair trok zich binnen drie maanden terug. Waarom? Twitter zou niet eerlijk zijn geweest over het aantal nepaccounts en spambots op het platform. Dat aantal is relevant, aangezien ze in tegenstelling tot ‘echte’ gebruikers niet op advertenties klikken. En advertenties zijn de belangrijkste bron van inkomsten voor Twitter, dat afgelopen boekjaar een jaaromzet van ruim 5 miljard dollar behaalde. Enkele dagen later sloeg Twitter terug. Het bedrijf spande een rechtszaak aan tegen Musk in een poging hem te houden aan de gesloten deal. De toon  was fel. Musk heeft Twitter en de deal in „herhaaldelijk in diskrediet gebracht”, met de „vernietiging” van aandeelhouderswaarde als gevolg, schreef het bedrijf. Vervolgens stapte Musk eind juli zelf ook naar de rechter met een eigen claim. Daarin beschuldigt hij  Twitter van fraude en misleiding. Hoewel Musk – de rijkste persoon ter wereld – er dus alles aan doet om onder de overname uit te komen, gaan de gebruikelijke formaliteiten rond het bod gewoon door. De aandeelhouders van Twitter buigen zich dinsdagavond (Nederlandse tijd) over het bod van Musk. „Zij zullen ongetwijfeld allemaal ‘ja’ zeggen”, verwacht analist Corné van Zeijl van vermogensbeheerder Actiam. „Het bod is gedaan op een moment dat het op de beurs stukken beter ging met techbedrijven en de economie. Dat is sindsdien dramatisch verslechterd. Het bod is dus uitstekend.” Dat blijkt wel uit de huidige koers van Twitter, dat zijn omzet  het afgelopen kwartaal licht zag krimpen. Het aandeel stond afgelopen vrijdag op 41,85 dollar. Daarmee wordt het bedrijf gewaardeerd op zo’n 32 miljard dollar, aanzienlijk minder dan Musks bod van 44 miljard dollar.  Maar dat de verkopers akkoord gaan, wil volgens Van Zeijl niet zeggen dat de koper overstag gaat. Donderdag werd bekend dat Musk een deel van de verklaring van een klokkenluider van Twitter over spam en bots, mag opvoeren in de rechtszaak. De beursanalist denkt dat de kans dat Musk onder de deal uit kan komen daarmee weer wat groter is geworden.  Analist Brent Thill, die Twitter namens investeringsbank Jefferies volgt, denkt dat de Tesla-topman uit is op iets anders. „Wat we van de aandeelhoudersvergadering kunnen verwachten is onduidelijk, maar het is heel duidelijk dat Musk spijt heeft en een lagere biedingsprijs wil afdwingen. Maar het lijkt erop dat ze hem zullen houden aan 54,20 per aandeel.” Dat is aan de rechter. De zaak dient vanaf 17 oktober bij de Delaware Court of Chancery, een vooraanstaande Amerikaanse rechtbank voor zakelijke geschillen. Mocht Musk onder de deal uitkomen, dan moet hij Twitter mogelijk wel de een breakup fee van 1 miljard dollar betalen. Van Zeijl: „Ik vraag me af of het Twitter-bestuur daar niet stiekem op hoopt. Dat ze wel een hoop geld van Musk ontvangen, maar dat het bedrijf niet verkocht wordt.” Chris Koenis||https://www.nrc.nl//nieuws/2022/09/12/beleggers-twitter-aan-het-woord-in-musk-soap-a4141511
2022-09-13||Wat vindt NRC | Vrij verkeer in gevaar als niets aan uitbuiting wordt gedaan||Het is waar het vrije verkeer van personen, een van de grote vrijheden van de Europese Unie, niet voor bedoeld was: uitbuiting. Toch laten veel ondernemers in Nederland inmiddels al jaren zien hoe eenvoudig het is om met Europese vrijheden in de hand te verdienen aan de kwetsbaarheid van grote groepen arbeidsmigranten uit vooral Oost-Europa. Er zijn rapporten over vol geschreven, maar het blijft een zwarte bladzijde in de economische ontwikkeling van Nederland. En nu blijkt die nóg groter te zijn: onlangs liet NRC zien dat ook het Duitse grensgebied steeds meer gebukt gaat onder het Nederlandse gesleep met arbeidsmigranten. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Omdat Nederland zelf woningnood kent, en duurder is, kopen uitzendbureaus huizen op in Duitse grenssteden. De arbeidsmigranten werken in Nederland, maar wonen dáár. Het gaat inmiddels om duizenden mensen die slecht zijn geïntegreerd, onder erbarmelijke omstandigheden wonen, en voor overlast zorgen. Duitse gemeenten en vakbonden luiden de noodklok. Ze zien hun steden verloederen en zijn verbijsterd over het menselijke leed dat wordt veroorzaakt door de Nederlandse praktijken. Volgens Peter Hinze, burgemeester van Emmerich, leven de arbeidsmigranten in huizen „waar je niet wilt doodgaan”. Volgens een Duitse vakbondsman worden de werkers niet als mensen, maar als „productiemiddelen” behandeld. De Duitsers eisen, volkomen terecht, dat Nederland zijn verantwoordelijkheid neemt en een eind maakt aan de kannibalisatie van het grensgebied. Ook in Nederland zelf leidt het verdienmodel rond arbeidsmigranten tot leed en ergernis. De gemeente Roosendaal eiste eerder dit jaar meer bevoegdheden van het Rijk. Het wil verloederde panden met arbeidsmigranten kunnen onteigenen als deze niet worden opgeknapt. Harder optreden is een goed idee, maar kan problemen ook verplaatsen naar buurlanden. Dat kan niet de bedoeling zijn. Nederland en Duitsland moeten hier samen optrekken. In oktober 2020 verscheen het rapport Geen tweederangsburgers, van oud-SP-leider Emile Roemer, met vijftig aanbevelingen om malafide uitzendbureaus aan te pakken. Na bijna twee jaar is daar te weinig van terechtgekomen. „De situatie is inmiddels onhoudbaar”, schreef minister Karien Van Gennip (Sociale Zaken en Werkgelegenheid) in juli aan de Tweede Kamer. Sinds 1998 hoeven uitzendbureaus geen vergunning meer aan te vragen, een belangrijke oorzaak van de huidige misère. Het kabinet wil weer een certificeringsstelsel optuigen, maar dat gaat mogelijk pas in 2025 in. Waarom zo ontzettend laat? Het is onbegrijpelijk gezien de terugkerende horrorverhalen. De betrokken uitzendbureaus zoeken in het Duitse grensgebied niet alleen woonruimte, maar ook manieren om méér te verdienen aan hun arbeidsmigranten. Uitzendbureaus controleren wordt moeilijker als hun werknemers in het buitenland wonen. En dus kunnen er over de grens makkelijker Nederlandse en voor Duitse begrippen hoge huurprijzen worden gevraagd, terwijl de woonlasten daar lager zijn. Den Haag mag zulke slimmigheid ten koste van anderen niet accepteren. Omdat het vreselijk is voor de betrokken arbeidsmigranten, maar ook omdat het de relatie met Duitsland kan ondergraven - een van de belangrijkste partners van Nederland in de EU, zo niet de belangrijkste. Als het vrije verkeer tot zulke uitwassen leidt is dat ook schadelijk voor het imago van de EU. En wat te denken van het imago van Nederland als hoeder van het internationale recht? Het toelaten van uitbuiting staat hier totaal haaks op.||https://www.nrc.nl//nieuws/2022/09/12/vrij-verkeer-in-gevaar-als-niets-aan-uitbuiting-wordt-gedaan-a4141534
2022-09-13||Column | Jubilaris||Ik was uitgenodigd voor een verrassingsfeest met de titel: ‘Marleen, 25 jaar boekhandel’. Dat klinkt niet spannend, en dat was het ook niet, maar voor iemand die 25 jaar in een boekhandel werkt is zoiets natuurlijk wel spannend. In het geval van deze jubilaris was het zelfs levensbedreigend. Daar was iedereen die was uitgenodigd zich terdege van bewust: als ze er voortijdig van zou weten konden de vreselijkste dingen gebeuren, al haar nagels en haren opeten bijvoorbeeld. „Net als een poes”, zei een van haar vriendinnen in de app-groep. Die vriendin werkte zelf ook in een boekhandel. Bijna al haar vrienden en vriendinnen werkten in een boekhandel, er zaten ook een paar auteurs en uitgeverijmedewerkers tussen. Het was al met al een mooie dwarsdoorsnede van het boekenvak. Niet de top van de piramide, maar het grote vlak waar de rest op steunt. Iets meer vrouwen dan mannen, wars van uiterlijk vertoon. Uren voor het begon, de jubilaris was nog in geen velden of wegen te bekennen, hadden ze zich al verschanst in Boekhandel Hijman Ongerijmd in Arnhem. De jubilaris was wijsgemaakt dat daar een spoedvergadering was over de nieuwe boekenleggers. Spinnend van spanning stonden we steeds dichter bij elkaar in een kleine ruimte, fluisterend filosoferend over wat de jubilaris allemaal had kunnen bereiken als ze niet verliefd was geworden op haar boekhandel. Iemand zei: „O god, als ze maar geen migraine heeft.” Opeens haar stem in het keukentje achter de boekhandel.  „Ze is binnen”, werd gesist. Ze versteenden.  „Nu!”, riep iemand, en daar gingen we. Ik liep voorop, hoe dat kon wist niemand. Achter me een treintje boekwinkelmensen. Een geruisloze optocht. De jubilaris zeeg neer in de vertrouwde bureaustoel. De rest stond zwijgend in een kring om haar heen. Ze staarden, de jubilaris staarde terug. Ik vond de setting heel erg boekhandel. Het duurde en duurde tot iemand hardop zei: „En nu?” Er werd muziek opgezet. Jazz, toevallig een genre waar de jubilaris zenuwachtig van wordt. Ik herinner me van daarna schotels met vegetarische bitterballen, mousserende witte wijn en gesprekken over boekhandels. De jubilaris kreeg een zilveren boekenspeld, een stempel om haar eigen boeken mee te stempelen en een doos Lego-steentjes om een eigen boekhandel van te bouwen. Bij het afscheid zei ze dat het voelde alsof ze in een enorme boekenkast was geklommen en eindelijk de top had bereikt. Het was voor iedereen heus wel duidelijk dat ze al haar talenten ook de komende 25 jaar weer zou gaan aanwenden om een minieme doelgroep – boekenlezers in Arnhem en omstreken – te verwennen. Ze boffen maar. ||https://www.nrc.nl//nieuws/2022/09/12/jubilaris-a4141523
2022-09-13||Opinie | Ingewikkeld||Deze week wordt er weer gecollecteerd voor een erg bekend goed doel. En het moet gezegd worden, ze gaan met hun tijd mee: de QR-code. Scan hem met je telefoon en je kunt via iDeal betalen. Niks geen collectebus meer, scannen en klaar is Kees. Een goede vriend, een 70+’er, kwam er voor het eerst mee in aanraking. Er werd aangebeld, hij deed open en de jongedame die kwam collecteren keek hem aan en zei tot zijn verbijstering: „Ik zie het al, dit is te ingewikkeld voor u. Hierbij een kaart, zodat iemand anders het voor u kan doen.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/12/ingewikkeld-a4141519
2022-09-13||Column | Ha! Leuk onderwerp! Engels op de Algerijnse basisschool||Altijd maar op deze plaats dat gesomber over folterpraktijken,  politieke gevangenen en oorlog – u en ik willen ook wel eens wat vrolijkers. Dus toen ik zag dat de Algerijnse kinderen op de basisschool voortaan Engels  onderwezen krijgen dacht ik: ha! Leuk onderwerp! Maar natuurlijk hangt er weer allerlei zware politiek aan vast, hoewel (voorlopig) geen moord en doodslag. Goed. Tot dit komende schooljaar (vanaf 21 september) kregen Algerijnse kinderen op de middelbare school vanaf een jaar of veertien Engels onderwezen; op de basisschool hadden ze vanaf hun negende Frans als vreemde taal naast Arabisch. Geen wonder, gezien meer dan 130 jaar Franse overheersing – Algerije was niet zomaar een kolonie, het was  in Franse ogen  Frans tot de bloedige onafhankelijkheidsoorlog in 1962  eindigde.  Nog steeds is Algerije met vijftien miljoen Franssprekenden na Frankrijk zelf en de Democratische Republiek Congo (wist u dat? Ik niet) het  land met de meeste Franssprekenden ter wereld. Maar van de Algerijnse president, Abdelmadjid Tebboune, moet dat veranderen. Wat hem betreft niet alleen omdat iedereen met Engels overal uit de voeten kan, meer dan met Frans, maar juist om dat verleden. „Het Frans is oorlogsbuit”, zei hij bij zijn aankondiging in juli.   Voorzover het gezien hun verleden kan boteren,  boterde het de laatste tijd niet erg tussen Algerije en Frankrijk. Niet alleen door de herinnering aan de oorlog met al zijn mensenrechtenschendingen en de kwestie rond excuses. Maar recenter, in oktober,  vanwege de uitspraak van de Franse president Macron dat het „politiek-militaire systeem” in Algerije „de herinnering (aan de oorlog) te gelde maakt”  om zijn bestaan te rechtvaardigen.  En dat het haat jegens Frankrijk aanmoedigt. En doordat hij zich afvroeg of er wel een Algerijnse natie was vóór  de Franse tijd.  Dan was er nog de halvering van het aantal Franse visa om Algerije te dwingen illegalen terug te nemen. Maar intussen is Rusland Oekraïne binnengevallen en hebben Europa en Frankrijk  een energieprobleem. En Algerije heeft grote gas- en olievoorraden. Bovendien hecht Macron erg aan het instandhouden van de invloedssfeer van de Franstaligheid. Dus ging hij twee weken geleden met de blik op de toekomst en met in totaal negentig  ministers, zakenlieden en sportmensen naar Algerije om een nieuwe bladzij op te slaan.  Dat ging niet helemaal goed en niet alleen wegens de geest van het verleden. Het ontging niemand dat bij de persconferentie in het Algerijnse presidentiële paleis Macrons katheder was voorzien van de tekst Presidency of the Republic in plaats van Présidence de la République. Dat zijn details waar ik dol op ben – Franse prominenten waren daarentegen geschokt over deze vernedering. Macron zelf was nogal positief over de resultaten van zijn bezoek, waaronder een overeenkomst om de samenwerking tussen wederzijdse universiteiten uit te breiden.  Intussen hebben de Algerijnse autoriteiten bekendgemaakt de afgelopen zomer vijfduizend docenten Engels te hebben ingehuurd  om op de 19.000 basisscholen te gaan lesgeven.  Er was nogal wat twijfel of het allemaal zou gaan lukken – én of de nieuwe docenten wel voldoende capabel zijn. Maar ik las dat de inspecteur-generaal van het ministerie van Onderwijs er helemaal klaar voor is. Wat ik nergens kon vinden is of  het Engels erbij komt op het lesplan, of het Frans echt wordt uitgefaseerd. Dat zou wat zijn. Carolien Roelants is Midden-Oostenexpert en scheidt op deze plaats elke week de feiten van de hypes.||https://www.nrc.nl//nieuws/2022/09/12/ha-leuk-onderwerp-engels-op-de-algerijnse-basisschool-a4141514
2022-09-13||‘Migrant belast sociale zekerheid relatief weinig’|| Ze teren op ons geld, ze komen bijstand trekken of ze pakken banen af. Dat beeld wordt vaak geschetst van migranten – als mensen die een onevenredig beroep doen op de sociale zekerheid in Nederland. Maar ondanks die boude beweringen is eigenlijk maar weinig bekend over hun feitelijke aanspraak op het Nederlands sociale vangnet, zag Olaf van Vliet. Daarom besloot de hoogleraar economie aan de Universiteit Leiden uit te zoeken hoeveel ‘collectief geld’ gaat naar migranten uit Midden- en Oost-Europese landen, ook wel MOE-landen genoemd. De opzet van het onderzoek is slim in al zijn eenvoud: met collega-econoom Eduard Suari-Andreu onderzocht Van Vliet hoe vaak onder anderen Polen, Roemenen en Bulgaren in de bijstand zitten, werkloosheidsuitkeringen ontvangen, of zorg- of kindertoeslag krijgen. En of dat meer of minder is dan ‘autochtone’ Nederlanders. In juli publiceerden ze hun resultaten.  Wat was het doel van dit onderzoek?  Van Vliet: „Zo neutraal mogelijk in kaart brengen hoe het zit met het beroep dat migranten doen op sociale voorzieningen. Het ontbreekt in het debat over  arbeidsmigratie vaak aan feitelijke in zichten. Er is gewoon jarenlang nauwelijks empirisch onderzoek naar gedaan.”  En wat zijn die feiten?  „EU-migranten uit Midden- of Oost-Europa krijgen verhoudingsgewijs minder vaak een uitkering of toeslag dan autochtone Nederlanders. Die laatste groep krijgt gemiddeld ook een hoger bedrag. De verschillen tussen beide groepen worden na verloop van tijd wel kleiner, en vervagen na ongeveer zeven jaar. Al vertrekt een deel van de migranten  ook weer uit Nederland.     „Als je het uitsplitst naar de individuele regelingen, zie je overigens  variatie. Er krijgen relatief meer migranten uit Midden- of Oost-Europese landen bijstand dan Nederlanders. Bij de AOW is het precies andersom.”  Hoe komt dat?  „De meeste migranten uit die landen zijn betrekkelijk jong en hebben betrekkelijk weinig kinderen als ze hierheen komen. Ze komen naar Nederland om te werken.   Het komt weinig voor dat mensen hier direct gebruikmaken van bijstand of kinderopvangtoeslag.”  Toch zullen sommige politici erop wijzen dat het aandeel migranten uit MOE-landen in de bijstand met 5,9 procent hoger is dan de 3 procent van de autochtone Nederlanders. „De politieke discussie is inderdaad met name toegespitst op specifieke regelingen, zoals de bijstand. Maar dat biedt geen compleet beeld van de druk van migranten op de collectieve sector. Hebben we het over de bijstand, dan speelt mee dat de duur van een WW-uitkering afhankelijk is van het arbeidsverleden. Als je hier een half jaar gewerkt hebt en werkloos raakt, ontvang je maar kort een WW-uitkering. Zo komen arbeidsmigranten soms sneller in de bijstand terecht.”  Voor het onderzoek gebruikten Van Vliet en zijn collega het Inkomenspanelonderzoek van statistiekbureau CBS, een grote dataset met inkomensinformatie van de Belastingdienst. Voor het onderzoek analyseerden ze de gegevens van 192.509 mensen, die deel uitmaken van 96.000 huishoudens. Zo’n 2 procent van de mensen uit die database is migrant uit een Oost- of Midden-Europees land.   Het onderzoek was vollediger geweest als ze ook hadden meegenomen in hoeverre arbeidsmigranten een beroep doen op andere delen van de collectieve sector, zegt Van Vliet. Denk aan onderwijs of zorg. „Maar dan moet je aannames gaan maken over hoe vaak iemand in een ziekenhuis komt, of hoeveel schoolgaande kinderen een migrant gemiddeld heeft.”  Daarom beperkten de onderzoekers zich tot wat wel goed meetbaar is: sociale voorzieningen en verzekeringen. Die eerste categorie betreft toeslagen als die voor zorg en kinderen, of de bijstand. De tweede groep bestaat uit regelingen waarvoor burgers premies betalen, zoals een werkloosheidsuitkering of de AOW. Van Vliet: „Een WW-uitkering is in zekere zin een gewone verzekering, net als voor brand. Daar betaal je premies voor. En als het verkeerd gaat en je hebt schade, dan krijg je een uitkering.”  De politieke gevoeligheid zit dan ook niet zozeer bij die sociale verzekeringen, ziet Van Vliet, maar bij voorzieningen als de bijstand. „Als EU-burger heb je in Nederland toegang tot de hele verzorgingsstaat. In principe kun je vanaf dag één zorgtoeslag aanvragen.” En dat levert soms discussie op, ziet hij. „Want als je hier minder lang bent, heb je via de algemene middelen ook minder bijgedragen aan sociale voorzieningen als de bijstand, of toeslagen.”  Van Vliet en zijn mede-onderzoeker zijn daarom nu bezig met onderzoek naar die ‘bijdrage-kant’, naar hoeveel verschillende groepen in Nederland aan premies en belastingen betalen. „We gaan kijken naar alle bijdragen, van inkomstenbelasting tot sociale premies. We twijfelen nog of we ook btw mee zullen rekenen – mensen consumeren hier immers, dus ze betalen btw. Maar ook daarvoor zou je allerlei aannames moeten maken. We proberen het zo feitelijk mogelijk te houden.”  Het kan cynisch overkomen om mensen terug te brengen tot hun economische waarde, tot de vraag of iemand geld kost en hoeveel, en of ze wel genoeg bijdragen. „Ik snap dat bezwaar goed. Tegelijkertijd: ik ben econoom. Beleidsmakers doen dit voortdurend, maar dan  impliciet. Als het in de begrotingsdiscussie gaat over hoeveel euro’s we over hebben voor de verkeersveiligheid, kiezen we impliciet ook een waarde van een mensenleven in het verkeer. Net als bij het zorgbudget. En ook als het gaat over migratie, worden zulke keuzes gemaakt. Hoeveel budget hebben we voor een asielzoekerscentrum, of voor taalcursussen? Dit gebeurt voortdurend. Het enige wat wij doen: wij maken het expliciet. Ik denk en hoop dat dit onderzoek de discussie juist verheldert.”||https://www.nrc.nl//nieuws/2022/09/12/migrant-belast-sociale-zekerheid-relatief-weinig-a4141512
2022-09-13||Sudoku van maandag 12 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/12/sudoku-a4141499
2022-09-13||In het midden||Horizontaal: 6.  Wordt ook steeds duurder  10.  Vestje 11.  The __, U2 12.  Past voor hell of voorziening 14. Million Years __, Adele 17.  Dat krijg je als je oud bent 18. As Good as It __, met Jack Nicholson 19.  Foutje, bedankt 20.  __ z’n ding 22.  ‘Rusland knijpt __ steeds meer af’  Verticaal: 1.  Uitgeveegd 2.  Gaat al dan niet Talpa fuseren 3.  Toestanden 4.  __ appelstroop  5. Worden radiofrequenties in uitgedrukt   6.  Respectabel groen? 7.  Onderwaterkleding? 8.  __ Klamer 9.  Film met Dustin Hoffman  13.  Gevaarlijke gek 15.  Y 16.  Destijds 21.  Past voor haas of terras  Oplossing puzzel  9 september.  Horizontaal: 1. PATATJE 7. AVRO’S 11. RAAR 12. ANWB 14. ABT 15. INKT 16. OESTER 17. ISMAËL 20. ERA 23. I’LL 25. ERKEND 26. POINTE 27. ENIG 30. ECB 31. SNEU 33. LOOI 34. SHINE 35. VITESSE   Verticaal: 1. PRINCIPES 2. AAN 3. TAK 4. ARTIS 5. JAMMEREN 6. EN 7. ABELEN 8. RATEL 9. OBER 10. STRATEGIE 13. WOEDEBUI 18. SIETSE 19. ALK 21. ALIBI 22. ADELE 24. LOCH 28. NOS 29. IOS 32. EV  In het midden: ASIELDEAL  ||https://www.nrc.nl//nieuws/2022/09/12/in-het-midden-a4141497
2022-09-13||Charme||Daar waar mannen domineren in de professionele restaurantkeukens, doen vrouwen dat in de kookboekenwereld. De stapel kookboeken die thuis op me wacht, bestaat op dit moment bijna uit alleen vrouwelijke auteurs. Onder de successchrijvers bevinden zich veel biculturele Nederlanders waaronder Nederlandse Marokkanen die via hun blogs en Instagram enorme fans hebben vergaard met bestsellers als gevolg.  Denk aan Fatima el Irari die ik eerder op deze plek besprak en die op één stond in de kookboeken-top-10 net als eerder de zusjes Najat en Nadia die bekend zijn geworden onder de naam Kookmutsjes. Aan die lijst kan nu de Belgisch-Marokkaanse Soumia Aattaoui toegevoegd worden. Zij heeft met haar debuut De Keuken van Sou, ‘good food based on your mood’ meteen de eerste plek veroverd in de Nederlandse kookboeken-top-10.  Ik vind dat leuk, hoe vrouwen met verschillende achtergronden van hun hobby hun professie hebben gemaakt en het culinaire landschap inkleuren met nieuwe smaken en recepten. Extra leuk vind ik het dat de Marokkaanse keuken zo ook het Nederlandse publiek bereikt.  Met de Marokkaanse gerechten begint Soumia haar boek, op een paar foto’s vergezeld van haar moeder. Dan word ik sowieso al week, van Marokkaanse moederhanden die deeg bewerken.  Vervolgens maken we een reis door de wereld van soorten eten: comfortfood, zoet, verstandig, vegan, en nog heel veel meer. Het is een bonte mix van 70 vrolijke recepten die Soumia consequent inleidt met woordgrapjes: over Oezbeekse palauw: „Bij mij thuis is het nooit koud of warm, het is altijd pa-law.” Over een recept met penne: „Dit pastagerecht is met geen penne te beschrijven.” En Oeigoerse lagman introduceert ze met „Wees niet zo serieus en lag-man!” En dat gaat dan het hele boek zo door. Ik ga niet liegen, ik begon geërgerd te grommen, tot ik besefte dat ik ondertussen bij ieder recept dacht: „wil ik maken” en de sympathie het won van de irritatie. Ik bleek weerloos tegen Soumia, mijn zuurte was nergens voor nodig. Dit is een leuk boek. Een liefdesverklaring aan eten, haar Marokkaanse wortels, de wortels van haar Afghaanse echtgenoot en aan de keuken waar grenzen wegvallen en invloeden en culturen liefdevol samenkomen.   Soumia Aattaoui De Keuken van Sou Vrijdag 192 blz. € 26,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/12/thuiskok-charme-a4141493
2022-09-13||Column | Mag je het die mensen aandoen?||Koningin Máxima heeft een ‘hele goede discussie’ gevoerd over abortus”, weet ik dankzij de NOS-website van afgelopen zaterdag. Een week geleden zou ik er overheen gelezen hebben. Maar nu de Britten rouwen om hun koningin, die erin slaagde 96 jaar lang een raadsel te blijven voor bijna al haar onderdanen, is het feit dat Máxima discussieert over abortus al bijna privénieuws. Het citaat gaat door: „In het gesprek met (de Texaanse) gouverneur Greg Abbott benadrukte de Nederlandse delegatie het belang van keuzevrijheid voor vrouwen. ‘Daar staan wij helemaal achter’, onderstreepte Máxima tegenover de pers.”  Het eerste wat me te binnen schiet: maar een koninklijke dynastie kan helemaal geen keuzevrijheid of abortus gebruiken.  De corebusiness zijn kinderen en min of meer gedwongen opvolging. Het gaat er trouwens niet om of u of ik persoonlijk ook voor ‘keuzevrijheid voor vrouwen’ zijn. Je kan je eenvoudigweg niet voorstellen dat koningin Elizabeth iets over abortus over haar lippen had gekregen tegenover journalisten. Hoe dan ook is het een politieke uitspraak, met een persoonlijk tintje, en de Britse vorstin deed publiekelijk niet aan persoonlijkheid en politiek. Zij verscheen aan het volk als een protestantse Mariaverschijning die door niemand betwist kon worden. Hologram-achtig, onaanraakbaar. Toen onze toenmalige koningin Juliana begin jaren 80 belde met haar Britse collega, om haar te informeren over haar troonsafstand ten gunste van Beatrix, zei Elizabeth: „Typically Dutch” en hing de hoorn op de haak. (Men had andere manieren van doen, toen.)  Nu we dezer dagen overvoerd raken met de Britse rouwrites, worden we nog eens geconfronteerd met de bovenmenselijke positie van de Britse soeverein. Een enigma.  Zij hield van paarden. Zij hield van haar hondjes (corgi’s).  Wij rekenen zowel Nederland als het Verenigd Koninkrijk tot de monarchieën, maar hoe anders zijn de beide Huizen. Het ‘dienen tot de dood’ van Elizabeth was geen baan, laat staan een baantje, maar een van God gegeven opdracht. Dat is hoogverheven, maar ik vrees ook sociaal misvormend en uiteindelijk onmenselijk voor de monarch zelf. In Nederland  is dat al een bezwaar, maar bij de Britse Koninklijke Familie speelt de vraag nog urgenter: mag je het die mensen aandoen? Moeten ze niet tegen zichzelf worden beschermd? En wij, onderdanen, mogen we dit van ze verlangen?  Ik zag prins, pardon koning Charles III condoleances in ontvangst nemen van het gewone volk: een kushandje hier, een zoen op de wang daar.  Dat was diep menselijk – met de volle belofte van een dynastiek einde.||https://www.nrc.nl//nieuws/2022/09/12/mag-je-het-die-mensen-aandoen-a4141555
2022-09-13||‘Links wint, radicaal rechts tweede partij’||De ongekend spannende Zweedse parlementsverkiezingen lijken te zijn gewonnen door het centrumlinkse blok geleid door zittend premier Magdalena Andersson. Volgens de exitpoll van zondagavond kreeg het blok 49,8 procent van de stemmen, terwijl de vier rechtse partijen samen 49,2 procent kregen, met als grote winnaar de extreem-rechtse Zweden Democraten (SD). Bij winst zou Andersson door kunnen voor een volgende regeertermijn. De definitieve uitslag wordt in de nacht van zondag op maandag verwacht. Acht partijen, vier rechts en vier links, strijden om de 349 zetels in het parlement, de Riksdag genoemd. Volgens de exitpoll sleepten de linkse partijen 176 zetels binnen, net genoeg voor een absolute meerderheid, en kreeg het rechtse blok er 173. De sociaaldemocratische SAP van Andersson is met 29,3 procent van de stemmen in de eerste exitpoll de grootste partij, gevolgd door de Zweden Democraten. Deze populistische anti-immigratiepartij, geleid door Jimmie Akesson, wist volgens de eerste resultaten 20,5 procent van de kiezers voor zich te winnen, een historisch resultaat. In 2018 bleef de partij nog steken op 17,5 procent. De liberaal-conservatieve partij van Ulf Kristersson komt op de derde plek met 18,8 procent van de stemmen.  Hoog op de agenda deze verkiezingen stonden criminaliteit en integratieproblemen. De Zweden Democraten, die een immigratiestop beloofden en hard optreden tegen criminaliteit, hebben hier van geprofiteerd. (NRC)||https://www.nrc.nl//nieuws/2022/09/12/links-wint-radicaal-rechts-tweede-partij-a4141551
2022-09-13||Column | Onze vrijheid maakt ons ook ineffectief||
		Marijn Kruk schrijft om de week een column over de politiek en verbeelding van de Klimaattijd. 
	 

							Marijn Kruk schrijft om de week een column over de politiek en verbeelding van de Klimaattijd. 
						
 
Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS).
 Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS). 

								Meer artikelen van Marijn Kruk
							
 Heeft u al folie op uw niet geïsoleerde buitenmuur achter uw radiator geplakt? Als ik de website  zetookdeknopom.nl mag geloven levert dat een fikse besparing op uw energierekening op. De website is een door minister Rob Jetten (Klimaat en Energie, D66) gelanceerd initiatief met tips om minder energie te gebruiken.  Ik ging aan het meten en rekenen, maar het resultaat viel wat tegen. Het zou in mijn geval neerkomen op een besparing van 6 euro per jaar. Tja. Alle beetjes helpen, maar op die manier heb ik dus wel héél veel beetjes nodig om deze winter een gat in mijn gasrekening te slaan.  De angst onder de bevolking zit er goed in nu energiebedrijven nieuwe termijnbedragen hebben doen uitgaan. Op sociale media circuleert de hashtag #iktrekhetnietmeer. De besparingstips zijn vrijblijvend, maar inmiddels schermt de overheid ook met dwang. Industrieën hebben een ‘energiebesparingsplicht’, kunnen gedwongen worden om te schakelen naar een ander type brandstof, en als de nood echt aan de man komt zelfs worden afgesloten. Het past in het plaatje van de terugkeer van de nationale overheid, zoals we dat eerder ook zagen tijdens de coronapandemie. De terugkeer van het politieke zo je wilt, want het is via de overheid dat we als nationale gemeenschap proberen  greep te krijgen op de wereld om ons heen.  Ik moest eraan denken na een gesprek met een bevriende publiciste tijdens een boekpresentatie onlangs. We hadden het over de opwarming van de aarde, de biodiversiteit die onder druk staat, en hoe het allemaal maar niet opschoot daar iets aan te doen. In de kringen waarin de bevriende publiciste zich  bewoog was daar zo veel frustratie over dat zelfs werd gesproken over de mogelijkheid van een autoritair regime.  Ik kon me daar wel iets bij voorstellen. Er komt een levensbedreigende ramp op ons af, of beter: die is al bezig zich te voltrekken, en op een of andere manier lukt het niet om de benodigde actie te ondernemen. Nee, dan China. Daar worden zonneweides neergelegd tot zover het oog reikt, en flitsen hoge snelheidstreinen. In 2060 moet het land CO2-neutraal zijn, en ze lopen op schema – zegt de regering in Beijing. Daarmee is er al direct een fundamenteel probleem, want behalve vrijheid is ook transparantie in een autocratie ver te zoeken. Maar het maakt de vraag naar de betrekkelijke ineffectiviteit van onze liberale democratieën op dit punt niet minder pertinent. Volgens de Franse filosoof Pierre Charbonnier komt dit doordat we de ecologie nooit op adequate manier onderdeel hebben gemaakt van ons politieke denken sinds de Verlichting. Het probleem ligt niet alleen bij het kapitalistische systeem en zijn excessen, schrijft hij in Abondance et Liberté, maar bij de notie van emancipatie zelf, en daarmee bij onze wetten en instituties.   De Gele Hesjes zijn hier een goed voorbeeld van. Het wegennet was bedoeld om het Franse platteland te ontsluiten, maar door Macrons belastingverhoging op diesel ontnam hij de gebruikers  die herwonnen vrijheid juist weer. Ons begrip van vrijheid dient te worden herdacht, aldus Charbonnier, „niet door te zeggen dat oneindige vrijheid onmogelijk is, maar door een sociale en duurzame relatie aan te gaan met de materiële wereld”.  Dat klinkt wat abstract, maar in haar belangrijke ambassadeursrede maakte de Duitse minister Annalena Baerbock (Buitenlandse Zaken) dat vorige week heel concreet. Neem de staalindustrie, zei ze. Die was altijd een motor van het Wirtschaftwunder geweest. Maar met haar „rokende schoorstenen” en „onstilbare energiehonger” was er een niet langer toelaatbare ecologische prijs betaald. Maar vooralsnog ook bij Baerbock geen dwang; het bleef bij wenken. ||https://www.nrc.nl//nieuws/2022/09/12/onze-vrijheid-maakt-ons-ook-ineffectief-a4141515
