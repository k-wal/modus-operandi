2022-09-21||Van der Staaij brengt zoals elk jaar een verrassing mee: een schilderij||Versplintering kent één voordeel en Kees van der Staaij van de SGP weet wat dat is: hij hoeft niet meer als allerlaatste de Kamer toe te spreken. Na hem volgen nog 8 partijen.  Andere tradities blijven wel onveranderd bestaan. Van der Staaij staat erom bekend dat hij ‘een verrassing’ in huis heeft om zijn verhaal te verbeelden. Zo bracht hij in 2019 een replica van Rembrandts ‘De verloren zoon’ mee voor premier Rutte. Dit jaar heeft hij opnieuw een schilderij meegebracht: een replica van ‘De toren van Babel’ van Pieter Bruegel de Oude. De Kamer roffelt en applaudiseert. Die toren van Babel, daar wil Van der Staaij het over hebben. Want verstaan de parlementariërs elkaar wel? Of praten we langs elkaar heen? „Misschien is het geen toeval dat de Tweede Kamer is verhuisd binnen het Haagse naar de nabijheid van Babylon”, merkt hij op, verwijzend naar het pand New Babylon, om de hoek van het onderkomen van de Tweede Kamer tijdens de jarenlange verbouwing. Van der Staaij neemt als SGP-leider liever een ander werk als uitgangspunt. „Geen Babel, maar Bijbel.” Overigens is ook bij de gezagsgetrouwe achterban van de SGP het enthousiasme over de premier flink afgenomen. Een maand nadat Rutte IV net begon, dat was in januari van dit jaar, zei 32 procent van de SGP-kiezers nog tevreden te zijn met het kabinet. Daar is nog 13 procent van over. Ook het aandeel SGP’ers dat zegt helemaal geen vertrouwen te hebben in het kabinet is toegenomen: van 18 procent vorig jaar tot 27 procent nu. Dat blijkt allemaal uit onderzoek van I&O Research.||https://www.nrc.nl//nieuws/2022/09/21/van-der-staaij-brengt-zoals-elk-jaar-een-verrassing-mee-een-schilderij-a4142815
2022-09-21||Staat New York klaagt Trump en zijn kinderen aan voor fraude||Met een waslijst aan voorbeelden heeft de openbaar aanklager van New York woensdag oud-president Trump en zijn volwassen kinderen en hoge medewerkers van zijn projectontwikkelingsbedrijf beschuldigd van jarenlange fraude. Aanklager Letitia James eist in een civiele procedure dat Trump en zijn bedrijf vijf jaar geen enkele onroerendgoedtransactie in de staat New York mogen aangaan. Daarbij zou hij 250 miljoen dollar boete moeten betalen. James heeft haar bevindingen, resultaat van drie jaar onderzoek, gedeeld met een federale aanklager die strafrechtelijk onderzoek doet naar de Trump Organization, en met de belastingdienst IRS die door Trumps fraude zou zijn benadeeld. Mocht de zaak leiden tot zulke vergaande maatregelen, dan kan dat een dodelijke klap voor het bedrijf zijn, zeker omdat ook zijn kinderen, als medewerkers en mede-eigenaren van het bedrijf, in de zaak zijn meegenomen. In de op verschillende Amerikaanse tv-zenders live uitgezonden persconferentie van aanklager James werd de oud-president als een ordinaire dief voorgesteld. Ze ging gedetailleerd in op enkele staaltjes van wat zij „verbluffende” fraude noemde, gepleegd over de periode van 2011 tot en met 2021 – dus inclusief de jaren dat Trump als president regeerde, maar nog altijd de enige begunstigde van zijn bedrijf was. Van 23 bezittingen staat volgens James vast dat Trump en zijn organisatie jaar in jaar uit de waarde „veel te hoog” hebben voorgesteld. Zijn financiële rechterhand in het bedrijf, Allen Weisselberg, heeft volgens James verklaard dat, wanneer hij samen met Trump de kasboeken nakeek, zijn baas elk jaar wilde dat zijn waarde op papier steeg. Ze noemde het voorbeeld van een Trump-pand aan Wall Street, dat door taxateurs op iets meer dan 200 miljoen dollar was geschat, maar door Trump in de boeken werd opgevoerd voor 524 miljoen. Met zulke ‘opgepompte’ bedragen kon Trump voordeliger voorwaarden voor leningen bedingen, of hogere prijzen bij verkoop.  Ze noemde ook een woning van drie verdiepingen aan de chique Fifth Avenue in New York, die volgens gegevens van Trump zo’n 28.000 m2  zou beslaan, maar in werkelijkheid drie keer  kleiner was. „Terwijl hij persoonlijk had toegezien op de bouw ervan.” Voor de belastingdienst deed Trump het omgekeerde, aldus James. Voor zijn aangiften stelde Trump de waarde van zijn bezittingen juist naar beneden bij. Het onderzoek van de aanklager in New York bevestigt de getuigenis van Trumps persoonlijke advocaat Michael Cohen begin 2019 voor een commissie van het Huis van Afgevaardigden. James verwees daarnaar in de verwachting dat Trump haar onderzoek zou afdoen als de zoveelste heksenjacht op hem. Trumps oudste zoon Eric legde op Trumps socialemediaplatform Truth Social een verband met James’ herverkiezingscampagne dit jaar.||https://www.nrc.nl//nieuws/2022/09/21/staat-new-york-klaagt-trump-en-zijn-kinderen-aan-voor-fraude-a4142809
2022-09-21||JA21 wil heel graag meebesturen, ook als het niet de populariteitsprijs oplevert||Joost Eerdmans van JA21 is nu aan de beurt. Hij pleegde vandaag al een paar interrupties over asielopvang en migratie en wijdt daar ook het grootste deel van zijn termijn aan. Daarnaast doet hij een oproep aan het kabinet om ondernemers meer economische steun te bieden. „Het is een illusie te denken dat het mkb deze crisis kan overleven zonder onze hulp”, aldus Eerdmans. Eerdmans laat er geen geheim over bestaan dat hij graag wil meeregeren, „ook als het niet de populariteitsprijs gaat opleveren„. De JA21-leider zou maar wat graag meer invloed in Den Haag uitoefenen, in ruil voor zijn zetels in de Eerste Kamer. Die kunnen het kabinet daar aan een meerderheid helpen. Al is het de vraag hoe lang: de JA21-senatoren zijn overgelopen van FVD na de verkiezingszege in 2019, en in 2023 zijn nieuwe verkiezingen. Dan het onderzoek dat I&O Research voor ons deed. Maar 5 procent van de JA21-kiezers zegt tevreden te zijn met het kabinet-Rutte IV. 83 procent zegt dat premier Mark Rutte over zijn houdbaarheidsdatum heen is maar, opvallend, 39 procent ziet geen alternatief voor Rutte. Alleen bij VVD’ers (73 procent) en CDA’ers (42 procent) ligt dat percentage hoger.  Zo’n vier op de tien kiezers van JA21 zegt helemaal geen vertrouwen te hebben in Rutte IV. Dat geldt ook voor kiezers van BBB en PVV.  Eerdmans wordt door Nederlanders gewaardeerd met een 4,8. ||https://www.nrc.nl//nieuws/2022/09/21/ja21-wil-heel-graag-meebesturen-ook-als-het-niet-de-populariteitsprijs-oplevert-a4142814
2022-09-21||Justitie VS mag onderzoek naar geheime documenten bij Trump voortzetten, oordeelt hof||De Amerikaanse oud-president Donald Trump heeft in twee dagen tijd twee juridische tegenvallers te verwerken gekregen in de zaak van de staatsgeheimen die hij in zijn woonhuis had opgeborgen. Woensdag oordeelde een hof van beroep dat het ministerie van Justitie het recht heeft onderzoek te blijven doen naar deze documenten. Een lagere rechter had eerder geoordeeld dat justitie de inbeslaggenomen documenten niet nader mocht onderzoeken voordat een zogenoemde special master, een neutrale arbiter, ze had bekeken. Het hof –  met twee door toenmalig president Trump benoemde rechters en één door president Obama – liet weinig heel van dit oordeel.  Dinsdag waren Trump en zijn advocaten al op de vingers getikt door diezelfde special master, rechter Raymond Dearie. Terwijl de oud-president volhield dat hij geen staatsgeheime documenten had opgeborgen in zijn woonhuis, wilden zijn advocaten niet specificeren welke documenten die volgens het ministerie van Justitie wel staatsgeheim zijn, dat volgens Trump níet zijn. „Het is van tweeën één”, aldus special master Dearie in zijn rechtszaal in New York. „You can’t have your cake and eat it.”  Daarbij sloten de opmerkingen die het hof van beroep woensdag maakte over de kwestie van de classificatie van de documenten, nauw aan. Trump „suggereert dat hij deze stukken mogelijk zou hebben gedeclassificeerd toen hij nog president was”, schreef het hof. „Maar in de processtukken is geen bewijs te vinden dat dit met ook maar een van de stukken is gebeurd. Toen hij voor de special master verscheen, weigerde [Trump] ook maar enig bewijs aan te voeren voor zijn bewering dat hij ook maar een van deze stukken heeft gedeclassificeerd.” De 76-jarige Dearie is op verzoek van Trump en met instemming van het ministerie van Justitie aangesteld als special master om onderzoek te doen naar de documenten in kwestie. Het gaat om stukken die Trump heeft meegenomen naar zijn landgoed Mar-a-Lago in Florida, toen hij na zijn verkiezingsnederlaag in januari 2021 het Witte Huis moest verlaten. Volgens de wet moeten die documenten worden overgedragen aan het Nationaal Archief, al kunnen presidenten doorgaans een verzoek indienen om bepaalde stukken te houden. Trump en zijn advocaten liggen al meer dan een jaar in de clinch met, eerst, het Nationaal Archief en sinds begin 2022 ook het ministerie van Justitie. Nadat het archief vijftien dozen uit Mar-a-Lago hadden teruggehaald, stelden medewerkers vast dat zich onder de daarin bewaarde stukken ook documenten bevonden die waren aangemerkt als vertrouwelijk of top secret. Beperkt als de uitspraak van het hof is, staan er toch omineuze aanwijzingen in voor Trump Vanaf dat moment heeft Trump zich steeds onwillig getoond om meer documenten waar het archief naar vroeg, over te dragen. Zijn advocaten vroegen het archief steeds om uitstel. In juni dit jaar tekende een van hen een verklaring waarin stond dat ze na een „zorgvuldige zoektocht” in Trumps verblijf geen andere vertrouwelijke of staatsgeheime documenten hadden aangetroffen. Omdat het archief informatie had, mogelijk van medewerkers van Trump, dat deze verklaring niet klopte, is de FBI ingeschakeld. Die deed op 8 augustus huiszoeking in Mar-a-Lago. Zelfs nadat daarbij tal van vertrouwelijke en hoogste geheime staatsstukken zijn aangetroffen, hebben Trump en zijn advocaten volgehouden dat de stukken niet vertrouwelijk zijn. Volgens Trump zelf heeft hij namelijk „alle stukken gedeclassificeerd”, met andere woorden: ontdaan van de vertrouwelijke status. Het hof schrijft in zijn uitspraak dat dit een loze opmerking is. „Het declassificeren van een document verandert de inhoud niet en verandert de status ervan ook niet in een persoonlijk document.”  Beperkt als de uitspraak van het hof is, alleen toegesneden op de vraag of justitie zijn onderzoek naar de documenten mag voortzetten, staan er toch omineuze aanwijzingen in voor de zaak die Trump heeft aangespannen. „Een uitspraak die het gebruik van geclassificeerd materiaal bij een strafrechtelijk onderzoek belemmert of verhindert levert een risico op reëel en ernstig gevaar voor de Verenigde Staten en hun bevolking op.” Dit artikel is donderdag om 5:30 uur geactualiseerd naar aanleiding van de uitspraak van het hof van beroep.||https://www.nrc.nl//nieuws/2022/09/21/special-master-ontziet-oud-president-trump-niet-a4142808
2022-09-21||Esther Ouwehand (PvdD) ziet in de energiecrisis haar gelijk bevestigd||Esther Ouwehand, de fractievoorzitter van de Partij voor de Dieren, zal vaak het gevoel hebben dat de actualiteit bevestigt wat haar partij al jaren zegt. Voor de coronapandemie waarschuwde de PvdD al voor de risico’s als ziektes uit het dierenrijk zouden overwaaien. Nu is er een energiecrisis en kan Ouwehand wijzen op de manier waarop haar partij al lang hamert op verduurzaming en het afbouwen van de gasafhankelijkheid van Rusland. Dat sluit aan bij het verhaal dat Ouwehand wil vertellen: de crises waarvoor het kabinet staat zijn ,,geen natuurverschijnsel, maar het gevolg van politieke keuzes’’. Keuzes van het kabinet hebben de crises zelf veroorzaakt, volgens Ouwehand. “In zo’n land hadden we al lang niet meer moeten willen leven.” Met een ‘Klimaatwet 1.5’ wil ze zelf een voorzet geven om de energie- en klimaattransitie te versnellen. Haar achterban is ondertussen flink ontevreden met het huidige kabinet én met premier Mark Rutte, bleek uit het onderzoek van I&O Research in opdracht van NRC. 81 procent van de PvdD-achterban zegt dat hij over zijn houdbaarheidsdatum heen is, 13 procent zegt geen alternatief te zien voor Rutte. Alleen bij GroenLinks ligt dat percentage nog lager: op 6 procent. Nederlanders waarderen Ouwehand met een 5,0. ||https://www.nrc.nl//nieuws/2022/09/21/esther-ouwehand-pvdd-ziet-in-de-energiecrisis-haar-gelijk-bevestigd-a4142813
2022-09-21||Beschouwingen zijn inhoudelijk&#8230; tot het incident met Baudet||Tien uur lang heeft Thierry Baudet zich niet met het belangrijkste debat van het jaar willen bemoeien. Als enige van alle twintig fractievoorzitters doet de leider van Forum voor Democratie geen enkele interruptie bij de eerste paar sprekers op de eerste dag van de Algemene Politieke Beschouwingen. Als hij even na 20.00 uur aan de beurt is – hij krijgt voorrang omdat zijn vrouw op punt van bevallen staat – weet hij binnen twintig minuten het debat geheel te ontregelen.  Met opmerkingen over het St. Anthonys College in Oxford, de universiteit waar minister van Financiën Sigrid Kaag heeft gestudeerd. Dat is een opleidingscentrum „voor  spionnen”, zegt Baudet. „Het bewijs van de verbondenheid van de geheime diensten, marxisme en de mondiale deep state”. Hierop besluit het voltallige kabinet demonstratief de plenaire zaal  te verlaten, een ongekende daad van protest. Kaag als een van de eersten, snel gevolgd door al haar collega’s in vak K. Premier Rutte lijkt de actie als laatste in de gaten te hebben, maar vertrekt uiteindelijk ook.  Kamervoorzitter Vera Bergkamp schorst de vergadering omdat ze de indirecte beschuldiging aan het adres van de partijleider van D66 „niet gepast” vindt. Bovendien: een debat waar de Tweede Kamer de regering ter verantwoording roept kan niet plaatsvinden als niemand van het kabinet aanwezig is. In de wandelgang zegt minister Hugo de Jonge (Wonen, CDA) dat híj als minister van Volksgezondheid „twee jaar lang naar die complotwaanzin” heeft moeten luisteren en dat het „linea recta leidt tot bedreigingen”.  Na een kwartier schorsing keert, na overleg met voorzitter Bergkamp, alleen premier Rutte terug in het kabinetsvak. Hij zegt dat Baudet de grens is overgegaan van „wat je betamelijk vindt in het parlementaire debat”. Rutte geeft aan onder voorwaarden als enige van het kabinet te willen blijven zitten, zodat het debat kan  doorgaan. Hierop vraagt voorzitter Bergkamp aan Baudet of hij de woorden die hij aan Kaag heeft gericht wil intrekken. „We hebben met elkaar afgesproken om niet op de persoon te spelen en geen verdachtmakingen te doen.” Omdat de FVD-leider dit  weigert  ontneemt Bergkamp Baudet definitief het woord en sluit ze hem uit van de rest van de vergadering. De Kamervoorzitter die afgelopen jaar vaak het verwijt kreeg niet stevig in te grijpen als een debat dreigde te ontsporen, krijgt nu steun van de meerderheid van de overige fractievoorzitters voor dit al even ongekende besluit: een rode kaart voor een partijleider tijdens een plenair debat. De Algemene Beschouwingen worden na de dinerpauze vervolgd, zónder Baudet.  Als PvdA-fractievoorzitter Attje Kuiken op het schorsen van Baudet mag reageren slaakt ze een zucht. „Tot dit moment was dit een debat waar het ging over mensen die hun boodschappen niet meer kunnen betalen.” Voor het incident met Baudet is  de eerste dag van de Algemene Politieke Beschouwingen juist heel inhoudelijk geweest. Als VVD-fractievoorzitter Sophie Hermans woensdagochtend in het begin van haar betoog aandacht vraagt voor verwoestingen van de „zinloze oorlog” in Oekraïne, staat Caroline van der Plas van de BoerBurgerBeweging heel snel bij de interruptiemicrofoon. Ze vindt het „een schoffering” voor Nederlandse burgers dat Hermans niet over hun hoge energierekening begint. „Mijn perspectief is puur Nederland, het land staat in brand.” Hermans antwoordt dat ze direct heeft benoemd dat de gevolgen voor Nederlanders „heel heftig” zijn. „Neemt u mij niet kwalijk dat ik dit ook in het internationale perspectief zet.” De discussie tussen de twee Kamerleden liet zien waar het tussen partijen op de eerste dag van het debat politiek en ideologisch botste. Moet het kabinet zich middenin de huidige energiecrisis alleen nog bezighouden met de koopkracht voor Nederlanders op de korte termijn, of ook aandacht blijven vragen voor solidariteit met Oekraïne in de komende maanden en jaren? D66-fractievoorzitter Jan Paternotte vond het „gek” dat pas na een paar uur debat de woensdagochtend door Vladimir Poetin aangekondigde mobilisatie van honderdduizenden reservisten aan bod kwam. „Ik hoor in deze zaal iets te vaak: het is niet onze oorlog”, zei Paternotte. Hij vroeg het kabinet op korte termijn te komen met „stevige nieuwe wapensteun” voor Oekraïne. De koopkracht en hoog oplopende energierekening waren zoals verwacht het belangrijkste onderwerp van het debat. Voor de oppositie was het woensdag lastig het verwijt te maken dat het kabinet daar niks aan doet. De maatregelen die het kabinet dinsdag op Prinsjesdag had aangekondigd zijn in omvang ongekend. Nog nooit repareerde een regering voor zoveel geld de dreigende armoedeval van honderdduizenden huishoudens. Een lastenverlichting van ruim 17 miljard in de begroting voor volgend jaar, op het laatste moment nog aangevuld met de invoering vanaf november van een prijsplafond voor de energierekening ter waarde van nog eens 10 tot 15 miljard euro. Het kabinet trekt „heel veel geld” uit, moest GroenLinks-leider Jesse Klaver erkennen. In het koopkrachtpakket zitten „veel goede dingen”, zei Lilian Marijnissen van de SP. Fractieleider Attje Kuiken van de PvdA: „Het is goed dat het kabinet eindelijk een stap in de goede richting heeft gezet.”  De kritiek die in het marathondebat overeind bleef: het koopkrachtpakket komt te laat, het plan rond de energierekening ook en is bovendien nog niet uitgewerkt. En voor te veel groepen doet het kabinet nog niets of te weinig, zoals MKB-bedrijven die ook veel energie verbruiken – bakkers, sauna’s – en publieke instellingen zoals basisscholen en bibliotheken. Donderdag moet blijken of premier Mark Rutte (VVD) financieel nog ruimte ziet om aan die wensen van de Kamer tegemoet te komen. ||https://www.nrc.nl//nieuws/2022/09/21/debat-is-inhoudelijk-tot-incident-a4142811
2022-09-21||Volgens Segers was de asieldeal van Ter Apel &#8216;net goed genoeg&#8217;||Het verhaal van Gert-Jan Segers heeft een sterk moralistisch karakter. De leider van de ChristenUnie laat zich inspireren, zegt hij, door de Amerikaanse oud-president Franklin D. Roosevelt aan en zijn ‘vier vrijheden´: vrijheid van meningsuiting, vrijheid van religie, vrijheid van gebrek en vrijheid van vrees. Maar wat zou Roosevelt hebben gevonden van Ter Apel, wil Farid Azarkan weten, waar mensen de afgelopen maanden met regelmaat buiten moesten slapen? De Denk-voorman spreekt Segers aan op de asieldeal waarmee de coalitie de crisis in Ter Apel probeerde te beslechten. „Moreel leiderschap doen is dat doen wat je kunt als het heel moeilijk is”, reageert Segers. „De morele ondergrens was dat we die mensen die daar buiten sliepen niet in de steek mochten laten. En we zien dat er nu aan oplossingen wordt gewerkt. Dan zeg ik: het is nét goed genoeg.” De energiecrisis heeft volgens Segers nog eens duidelijk gemaakt dat we moeten ,,terugkeren op onze neoliberale schreden’’. De crisis heeft in zijn ogen laten zien dat de overheid meer grip moet krijgen op energieleveringen en -prijzen, grip die door eerdere kabinetten is weggegeven. Zoals Rutte IV de regie op de woningmarkt weer steviger aantrekt vanuit Den Haag, zo wil Segers dat de regering ook op de energiemarkt weer een grotere rol gaat spelen.||https://www.nrc.nl//nieuws/2022/09/21/volgens-segers-was-de-asieldeal-van-ter-apel-net-goed-genoeg-a4142804
2022-09-21||De laatste spreker namens de coalitie aan het woord: Gert-Jan Segers||Inmiddels is Gert-Jan Segers bezig met zijn inbreng. Door kiezers in het onderzoek van I&O Research, in opdracht van NRC, werd Segers gewaardeerd met een 5,1, dat is het hoogst van de vier leiders van regeringspartijen. Toen de ChristenUnie in Rutte III ging meeregeren, in 2017, kreeg hij nog een voldoende: een 6,2. Ook over de coalitiedeelname is de achterban anders gaan denken. In februari, een maand nadat het kabinet-Rutte IV begon, was een meerderheid  van de CU-kiezers (58 procent) daar nog tevreden over. Dat is inmiddels een minderheid van 40 procent.  Sinds het kabinet eind augustus met een pakket maatregelen kwam om de crisis in de asielopvang te bezweren, rommelt het in de ChristenUnie. Leden ondertekenden een brief waarin de fractie werd opgeroepen zich te keren tegen de plannen. Zij schreven dat de „juridisch en moreel failliete beslissingen” van de regering moeten „worden teruggedraaid”.  En ook dat de partij „nimmer” mag accepteren „dat een fundamenteel recht als gezinshereniging wordt ontnomen aan vluchtelingen”. Een oproep tot een extra ledenvergadering kreeg ook genoeg steun, die vindt op 1 oktober plaats. ||https://www.nrc.nl//nieuws/2022/09/21/de-laatste-spreker-namens-de-coalitie-aan-het-woord-gert-jan-segers-a4142803
2022-09-21||Aantal arrestaties bij protesten in Rusland loopt op naar ruim 1.300||Het aantal arrestaties bij protesten in Russische steden tegen de afgekondigde mobilisatie voor de oorlog in Oekraïne loopt in snel tempo op. Volgens de onafhankelijke mensenrechtenorganisatie OVD-Info waren woensdag aan het eind van de avond ruim 1.300 mensen gearresteerd, verspreid over 38 steden in het land. Alleen al in Sint-Petersburg hield de Russische oproerpolitie meer dan 500 mensen aan die zich verzetten tegen de oorlog en de plannen van de Russische president Vladimir Poetin om reservisten op te roepen voor de krijgsmacht. Demonstranten worden in veel gevallen hardhandig meegenomen en in busjes afgevoerd. ||https://www.nrc.nl//nieuws/2022/09/21/aantal-arrestaties-bij-protesten-in-rusland-loopt-op-naar-ruim-1-300-a4142798
2022-09-21||Klaver stoort zich aan &#8216;paniekvoetbal&#8217; van &#8216;stuurloos&#8217; kabinet||„Paniekvoetbal”: zo omschrijft GroenLinks-leider Klaver het kabinetsbeleid. Met de herdenking van 150 jaar afschaffing van de slavernij op komst, in 2023, memoreert Klaver de leiders van slavenopstanden die destijds het verzet leidden. ‘Kathedraaldenkers’, noemt hij ze. „Hoe ver staat deze manier van denken af van hoe wij met elkaar bezig zijn.” Als uitwassen van die gebrekkige kabinetsaanpak noemt hij de asielcrisis en de moeite die het Nederland kost de sancties tegen Rusland uit te voeren, maar vooral de steunpakketten waarmee het kabinet de koopkracht overeind probeert te houden. Het pakket dat er nu, op de valreep, ligt, verdient volgens Klaver een compliment, maar voor 2024 lijkt nog niets geregeld.  Dat wijst op een groter probleem, aldus Klaver. Het kabinet is „stuurloos”, zegt de GroenLinks-leider, en heeft daarnaast niet „het vermogen om de wereld te zien zoals die nu nog niet is”. Hij noemt als voorbeeld het prijsplafond voor de energierekening, dat het kabinet lange tijd beschouwde als een inbreuk op de vrije markt. „Hadden we dat nou maar eerder gedaan”, zegt Klaver. Die opmerking komt niet uit de lucht vallen: GroenLinks en de PvdA drongen al maanden aan op een prijsplafond. Dat de coalitiepartijen hen daarom vandaag volop met complimenten overlaadden was geen toeval: beide partijen zijn ook welkom als steunpilaren in de Eerste Kamer.||https://www.nrc.nl//nieuws/2022/09/21/klaver-stoort-zich-aan-paniekvoetbal-van-stuurloos-kabinet-a4142799
2022-09-21||De Jonge: Kamer had zelf eerder streep moeten trekken||In de dinerpauze zegt Hugo de Jonge (CDA) dat híj als minister van Volksgezondheid „twee jaar lang naar die complotwaanzin” van Thierry Baudet heeft moeten luisteren en dat het „linea recta leidt tot bedreigingen”. „Als je ze niet alle 24 in een kratje hebt, kun je er een aansporing in zien. Ik heb zelf al een paar keer eerder op het punt gestaan om weg te lopen, maar ik was dan vaak wel de enige bewindspersoon in het kabinetsvak. Ik heb het maar gelaten bij mijn rug naar hem toedraaien.” Volgens De Jonge had de Tweede Kamer zélf al „veel eerder een streep moeten trekken”. Hij weet niet meer precies wie als eerste opstond, Eric van der Burg of hij. „Ik had er in elk geval genoeg van en ben m’n spullen gaan pakken.” Meteen nadat Vera Bergkamp Baudet het woord had ontnomen, stond Baudet bij de liften in de Tweede Kamer. „Ik wil met de pers praten”, zei hij en liep terug naar de ingang van de plenaire zaal. Maar daar moest hij een paar minuten wachten, de journalisten stonden rond D66-fractievoorzitter Jan Paternotte.||https://www.nrc.nl//nieuws/2022/09/21/de-jonge-kamer-had-zelf-eerder-streep-moeten-trekken-a4142797
2022-09-21||Zelfs bij Zoom willen ze niet meer de hele dag zoomen||Arik Day, workplace manager op het Europese hoofdkantoor van Zoom, kent z’n collega’s inmiddels bij naam. Hij heeft ze deze maand allemaal ontmoet bij de receptie op de derde verdieping van de kantoortoren aan de Amsterdamse Zuidas. Weliswaar opende het nieuwe kantoor al in februari 2020, maar toen kwam de coronapandemie en bleef het er stil. Deze donderdag is het druk in het Zoom-kantoor. Overal lopen jonge mensen met een Apple-laptop onder de arm op zoek naar collega’s. Om de hoek van de receptie staat een kleine rij bij een intimiderend groot koffiezetapparaat met espressobonen en melkschuimer.  Zoom is, als zo veel bedrijven, van voltijds thuiswerk tijdens de lockdown overgegaan naar ‘hybride’ werken – deels vanuit huis, deels op kantoor. Bij Zoom, grote aanbieder van video conferencing-technologie, mogen werknemers zelf weten hoe vaak ze komen. Twee dagen per week is de norm. Tijdens een korte rondleiding vertelt Day dat Zoom mensen naar kantoor probeert te trekken met de „uitstekende lunch” en „een masseur die af en toe langskomt”.  Zou niet uitgerekend een bedrijf als Zoom prima de kantoren kunnen sluiten? „Technisch kunnen we dat best”, vertelt Day. „Maar heb je dan gelukkige werknemers? Zij zijn hier toch ook vooral voor het sociale contact.” Het is op z’n minst opvallend: zelfs bij Zoom, populair geworden als videobeldienst tijdens de lockdown, zien ze de nadelen van videovergaderen. Toen Zoom-topman Eric Yuan op een dag in 2020 negentien videovergaderingen op rij bijwoonde, was voor hem de maat vol. Zelfs hij kreeg last van zoom fatigue, videobelmoeheid, vertelde hij  vorig  jaar op een (virtuele) conferentie. Yuan  stopte direct met non-stop videovergaderen. „Ik was er klaar mee.” Zoom – opgericht in 2011 – werd tot corona vooral gebruikt door zakelijke klanten en onderwijsinstellingen. Na de uitbraak van de pandemie groeide het aantal gebruikers explosief – al geeft het bedrijf geen precieze cijfers. Amerikaanse analisten vermoeden dat het zijn grootste concurrent, Microsoft Teams, dicht heeft genaderd. Dat telt 270 miljoen gebruikers per maand.  De Parnassustoren op de Amsterdamse Zuidas. Het kantoor van Zoom beslaat er vijf verdiepingen.    Foto Simon Lenskens De extreme groei tijdens de coronajaren is voor Zoom niet per se  positief geweest. Het was er „niet klaar voor”, zei de Europese baas Jeff Koll eerder tegen NRC. Zoom kampte met privacy- en capaciteitsproblemen, en was zo ‘laagdrempelig’ dat buitenstaanders met slechte bedoelingen zich eenvoudig  toegang verschaften tot vergaderingen. Die problemen lijken nu opgelost, maar het imago van Zoom liep  onherstelbare schade op.  Een ander probleem, dat nog steeds speelt: de sterke groei van het beursgenoteerde Zoom (8.000 werknemers, 4 miljard dollar omzet) heeft geleid tot hoge verwachtingen. En die kan Zoom nu niet waarmaken. Bij de presentatie van zijn jongste kwartaalcijfers, vorige maand, maakte het de laagste omzetgroei in zijn historie bekend: ‘slechts’ 8 procent. Het vertrouwen van beleggers in aanhoudend hoge groei lijkt verdwenen. Zooms beurskoers daalde het afgelopen jaar met ruim 70 procent. Abe Smith ziet er moe uit, bij de fysieke afspraak in een vergaderruimte van het Amsterdamse kantoor. De manager, hoofdverantwoordelijke voor Zooms internationale activiteiten, was een dag eerder in Keulen, om te spreken tijdens een groot evenement. De 24 uur daarna bracht hij al zoomend door in de metro, op zijn hotelkamer en in de trein naar Amsterdam. „Soms video, soms alleen audio. Nu ben ik hier en zie ik jou. Dat is de nieuwe manier van werken.” Zoom is, naast onder meer Uber en Amazon, een van de grote Amerikaanse techbedrijven die een deel van hun internationale activiteiten vanuit Amsterdam aansturen. Zoom koos voor Amsterdam vanwege de „diversiteit” van de stad, „de goede bereikbaarheid” en het „grote aanbod aan talent”, vertelt Smith. Helpt het gunstige Nederlandse belastingklimaat voor expats en techbedrijven ook mee? Smith: „That doesn’t hurt.”  Voor Smith, die in 2019 bij Zoom begon, zijn de voorbije jaren „exceptioneel” geweest. Gevraagd naar de ingestorte beurskoers, schudt hij zijn hoofd.  „Wij hebben Wall Street niet onder controle”, zegt hij. „Standaard 200, 300 procent groei is ook belachelijk om vol te houden.” Smith benadrukt dat Zoom winstgevend is – „dat is nu trendy, wij zijn dat al jaren” – en dat het aantal betalende klanten groeit. Het zijn er nu ruim 200.000.  „And mind you, wat nu gaande is, gebeurt maar eens in de honderd jaar”, zegt Smith met een zeker Silicon Valley-gevoel voor  overdrijving. „Werken wordt nooit meer zoals het was. Werknemers eisen flexibiliteit, willen kiezen waar ze kunnen werken. In die nieuwe wereld hebben wij een plek.” Nu virtuele en fysieke aanwezigheid bij veel digitaal georiënteerde bedrijven steeds meer verweven raakt, probeert Zoom mee te veranderen. Van videobeldienst wil het een  communicatieplatform worden dat juist hybride werk eenvoudiger moet maken. Zo heeft Zoom een service ontwikkeld waarmee verkopers via video klanten kunnen rondleiden in fysieke winkels. Met Zoom Rooms  moet een hybride vergadering – vaak ongemakkelijk en onhandig – een stuk natuurlijker aanvoelen. Dat gebeurt door de weergave van deelnemers op het scherm aan te passen aan de ruimte waarin mensen zich bevinden. Een collegezaal ziet er zo op het scherm  direct heel anders uit dan een vergaderhokje van twee  bij  twee meter. Microsoft heeft het voordeel dat veel bedrijven al gebruikmaken van zijn Office-softwarepakket – waarmee ze automatisch toegang hebben tot Teams. Dat dwingt Zoom tot snellere innovatie, wil het de concurrentieslag overleven. Zo werkt het nu aan vertaalsoftware waarmee werknemers overal ter wereld rechtstreeks in hun eigen taal kunnen communiceren tijdens de vergadering. Volgens techwebsite The Information presenteert Zoom binnenkort  een kalender-app en e-mailfunctie om een goed alternatief voor Google en Microsoft te kunnen bieden. Abe Smith denkt dat „focus” Zoom zal helpen om te overleven.  Alles wat Zoom bedenkt, moet nuttig zijn voor een werkomgeving waarin mensen zowel fysiek als digitaal aanwezig zijn, is het idee. Die nieuwe bedrijfsfilosofie heeft zelfs topman Eric Yuan, die weer parttime naar kantoor gaat, van zijn zoom fatigue- afgeholpen, vertelde hij vorig jaar aan het Amerikaanse zakentijdschrift Forbes. „Bij alles wat we ontwikkelen, moeten we nadenken over hoe het uitpakt op een kantoor waar mensen hybride werken”, zei Yuan. „Daar dachten we vroeger nooit over na.”  Zoom voerde vorig jaar ook iets nieuws in op zijn eigen kantoor: de woensdag is voortaan een dag zonder Zoom-vergaderingen, voor álle werknemers. „Soms moet je jezelf wat mentale ruimte geven, toch?”, zegt Abe Smith. „Een paar uur ongestoord kunnen nadenken. Een mens heeft ook tijd nodig  om echt te kunnen werken.”   Op het kantoor van Zoom in Amsterdam.   Foto Simon Lenskens||https://www.nrc.nl//nieuws/2022/09/21/zelfs-bij-zoom-willen-ze-niet-meer-de-hele-dag-zoomen-a4142762
2022-09-21||De NFT-markt is ingestort, al blijven sommigen in de technologie geloven||De handel op OpenSea, het grootste handelsplatform voor digitale eigendomscertificaten, is ingestort. Ging er tot voor kort geregeld voor ruim 100 miljoen dollar (101 miljoen euro) per dag om, deze maand zakte het dagvolume onder de 9 miljoen dollar, aldus cryptodataverzamelaar DappRadar. De belangstelling ervoor is flink bekoeld: het aantal gebruikers en transacties op het platform is gehalveerd. Non-fungible tokens (NFT’s) zijn unieke eigendomsbewijzen voor digitale producten als illustraties, videoclips of objecten in de virtuele wereld. Zie het als een eigendomsstempel dat je op zo’n digitaal product kan drukken. Deze certificaten zijn per definitie niet vervangbaar: van iedere NFT is er maar één. Ze staan, net zoals cryptomunten als bitcoin en ether, opgeslagen in de blockchain, een openbaar toegankelijk online register van alle transacties. In dit ‘grootboek’ staan NFT’s in de vorm van een unieke code veilig opgeslagen en vindt een eigenaar aantoonbaar zijn eigendomsrecht terug. De eerste NFT, een videoclip van kunstenaar Kevin McCoy, stamt uit 2014. Sindsdien verschenen ze in vele vormen, van afbeeldingen van de eerste tweet ooit tot liedjes en songteksten. Al is vooral digitale kunst in trek bij kopers van NFT’s. Een NFT creëert door zijn uniciteit immers schaarste in een onlinewereld waarin verder alles met een muisklik gekopieerd kan worden. In dat opzicht is het een slimme opzet. Wel leidde de doorverkoop van NFT’s al gauw tot speculatie, met slechts één doel: snel veel geld verdienen.  Vorig jaar was sprake van een ware  rage rond NFT’s. De handel in deze certificaten groeide tot ongekende hoogte. NFT’s van digitale kunstenaars als Pak en Mike ‘Beeple’ Winkelmann werden voor tientallen miljoenen per stuk verkocht. Met name NFT’s van de Bored Ape Yacht Club, een collectie van tienduizenden cartoons van verveeld kijkende apen, waren buitengewoon in trek. Sommige ervan stegen binnen een jaar van 80 dollar naar een waarde van 4 ton, al dan niet gestuwd door beroemdheden als rapper Eminem en topvoetballer Neymar. Zij betaalden tonnen voor hun NFT’s, die ze trots toonden op sociale media.  In coronatijd wakkerde dat de hype nog eens extra aan, zegt technologie-expert Jarno Duursma. Hij volgt de NFT-markt al jaren nauwgezet. „Mensen zaten thuis en waren op zoek naar nieuwe inkomsten. Zij hadden al affiniteit met crypto’s, hoorden van anderen dat zij met NFT’s een smak geld hadden verdiend en dachten: dat wil ik óók.”  Dat gedrag wordt het ‘flippen’ van NFT’s genoemd: je koopt ze in voor weinig, om ze weer snel voor een hoger bedrag te verkopen. Duursma: „Het is een combinatie van hebberigheid en naïviteit, vergelijkbaar met de handel in crypto’s. Mensen denken: ik doorzie dit spelletje, hier ga ik een klapper maken. Maar geluk en pech zitten dicht bij elkaar.” Dat de handel nu is ingezakt, moet worden gezien in het licht van bredere ontwikkelingen op de beurs. Gestegen rentes en een dreigende recessie hebben conservatieve opties als beleggen in obligaties en sparen weer wat aantrekkelijker gemaakt, terwijl cryptomunten een duikvlucht hebben genomen. In zo’n klimaat is speculeren op plotselinge waardestijging, bijvoorbeeld van NFT’s, uiterst riskant. In het tweede kwartaal van dit jaar werd met de doorverkoop van een NFT globaal geen winst meer gemaakt, blijkt uit een rapport van databedrijf NonFungible. „Het minste wat we kunnen zeggen is dat de markt in drie maanden tijd nogal drastisch is veranderd […] en dat niet alle NFT-eigenaren miljonair zijn geworden”, concluderen de onderzoekers met een knipoog. Ook om andere redenen is de handel in NFT’s riskant. Sommige oplichters doen zich online namelijk voor als bekende kunstenaars en verkopen dan digitale kunstwerken met NFT’s. Ook bootsen kwaadwillenden soms complete cryptomarktplaatsen na, zoals OpenSea. En dan neemt het aantal nieuwe NFT-projecten nog eens zo snel toe dat grofweg een derde van de NFT’s nooit verkocht zal worden, concludeerde blockchain-analysebedrijf Nansen dit voorjaar. In Nederland houdt de Autoriteit Financiële Markten (AFM) geen toezicht op de handel in NFT’s. Ook heeft ze geen overzicht van veilige aanbieders in Nederland. De financieel toezichthouder noemt de risico’s van NFT’s vergelijkbaar met die van crypto’s en adviseert consumenten zich eerst goed in de materie te verdiepen voordat ze in NFT’s handelen. „De AFM raadt af om geld in NFT’s te stoppen.” De toezichthouder zegt de ontwikkelingen met belangstelling te volgen en wijst op aanstaande Europese cryptoregelgeving (MiCAR), die de cryptomarkt straks beter moet reguleren. Daarin worden mogelijk ook regels voor NFT’s opgenomen. Techexpert Duursma waarschuwt ook. „NFT’s zijn niet liquide. Je kan ze niet, zoals crypto’s, even snel van de hand doen. Je moet maar net iemand vinden die dat specifieke kunstwerk wil hebben, terwijl een waardedaling snel kan inzetten.” Duursma schreef de online handleiding Zo koop je een NFT, die beginnende kopers aan de hand neemt. Hij geeft praktische adviezen; hoe je de betrouwbaarheid van een verkoper nagaat, hoe je een veilige cryptoportemonnee aanmaakt, en welke kosten zijn verbonden aan een NFT-transactie, die wordt afgerekend met ether, na bitcoin de grootste cryptomunt.  Want Duursma gelooft wel in de belofte van NFT’s. „Qua technologie is het niet iets om in de prullenbak te gooien. In NFT’s kun je allerlei zaken programmeren, dát is de meerwaarde.” Als voorbeeld geeft hij de verkoop van muziekrechten, merchandise en exclusieve tickets door muzikanten, die zo op een nieuwe manier inkomsten kunnen verdienen. Duursma: „Je kan als fan door het kopen van NFT’s allerlei bonusmateriaal krijgen. Het kan dienen als een soort VIP-pas in de digitale wereld.” Ondertussen blijven NFT’s ook van waarde in de kunstwereld. De Nederlandse kunstenaar Rik Oostenbroek verkoopt dankzij de technologie voor het eerst zijn digitale kunstwerken met eigendomscertificaat. Geregeld voor duizenden euro’s per stuk, waardoor hij nu goed  kan rondkomen van zijn werk.  „De waarde van de Bored Ape-verzameling schoot in een jaar tijd de lucht in, dus veel mensen hadden dollartekens in hun ogen”, vertelt de kunstenaar. „Mensen hadden constant de hoop om ‘de nieuwe Bored Ape’ in handen te hebben. Ook zijn veel projecten hun beloftes niet nagekomen. Je merkt dat er veel spelers zijn vertrokken. Sommigen met een flinke zak geld, anderen met een flink verlies.”  Oostenbroek zegt blij te zijn met de afgekoelde markt. „Daardoor staat NFT-kunst juist wat meer in de spotlights. Artiesten maken én verkopen nog steeds NFT-kunst en ik ben eigenlijk wel blij dat het niet meer om die belachelijke bedragen gaat.”||https://www.nrc.nl//nieuws/2022/09/21/de-nft-markt-is-ingestort-al-blijven-sommigen-in-de-technologie-geloven-2-a4142761
2022-09-21||Klaver noemt Baudets woorden &#8216;politiek op zijn aller-aller-aller-lelijkst&#8217;||Het debat is hervat, zonder Thierry Baudet in de zaal. GroenLinks-leider Jesse Klaver, die zijn beurt net had weggegeven aan Baudet, is begonnen. „Ik zal nog eens iemand voor laten gaan bij de politieke beschouwingen”, grapte hij. Daarna noemde hij het voorval met Baudet „politiek op z’n aller-aller-aller-lelijkst.” En: „Mij is altijd geleerd dat als je denkt: o, wat is dit lelijk, dan moet je maar denken: schoonheid kan de wereld redden.” Klaver is zeven jaar GroenLinks-leider, de APB is voor hem bekend terrein. Van Nederlanders krijgt hij een 4,7, dat is iets meer dan de waardering die Mark Rutte krijgt (4,5). In 2016, toen hij pas een jaartje fractievoorzitter was, kreeg Klaver nog een 6. Dat blijkt uit het onderzoek van I&O Research in opdracht van NRC dat je in dit blog al een paar keer voorbij zag komen. Daaruit blijkt ook dat nog tien procent van de GroenLinks-kiezers zegt tevreden te zijn met  het kabinet-Rutte IV.  Overigens zei Klaver in 2018 dat hij in 2023, komend jaar dus, premier zou worden. Dat deed hij in het televisieprogramma ‘5 jaar later’ van RTL. Er zijn in 2023 vooralsnog geen Tweede Kamerverkiezingen gepland, wel Provinciale Statenverkiezingen.||https://www.nrc.nl//nieuws/2022/09/21/klaver-noemt-baudets-woorden-politiek-op-zijn-aller-aller-aller-lelijkst-a4142796
2022-09-21||‘Schiphol vergoedt schade als gevolg van nieuwe passagiersbeperkingen’||Schiphol biedt luchtvaartmaatschappijen een vergoeding voor de financiële schade die wordt veroorzaakt door  de nieuwe beperkingen van het aantal passagiers. De Amsterdamse luchthaven meldde vorige week  dat in september en oktober 18 procent van het aantal reizigers moet worden geschrapt. Er  wordt  350 euro   betaald per passagier die niet kan vertrekken door de  maatregel. Dat bevestigt voorzitter Marnix Fruitema van BARIN, de branche-organisatie van luchtvaartmaatschappijen op Schiphol, na berichtgeving van persbureau ANP.  De luchthaven heeft nog steeds last van extreme drukte: beveiligingsbedrijven op het vliegveld hebben te weinig personeel. De compensatie moet vliegmaatschappijen overhalen om vluchten te schrappen of hun ticketverkoop te beperken. Volgens Fruitema zijn met dit aanbod eventuele schadeclaims tegen Schiphol nog niet van tafel.  Reizigers die als gevolg van de wachtrijen voor security op Schiphol hun vlucht hebben gemist, kunnen een beroep doen op een tijdelijke compensatieregeling. Die heeft Schiphol vorige week aangekondigd. Daarnaast zijn Europese regels van kracht die passagiers het recht geven op een tegemoetkoming als zij een vlucht missen of ernstige vertraging oplopen.  KLM meldde woensdag dat de maatschappij de komende dagen weer vele tientallen vluchten moet annuleren om aan de nieuwe beperkingen te voldoen. Tot vrijdag gaat het om gemiddeld vijftien vluchten per dag. In het weekend zijn dit er iets meer, verwacht KLM.  Transavia hoeft deze week vooralsnog geen vluchten te schrappen. De budgetmaatschappij van Air France-KLM blijft onder het opgelegde maximumaantal (lokaal vertrekkende) passagiers. Alle boekingen kunnen doorgaan, onder meer doordat Transavia de afgelopen dagen de ticketverkoop flink heeft beperkt. Voor volgende week zouden wel vluchten moeten worden geschrapt. ||https://www.nrc.nl//nieuws/2022/09/21/schiphol-vergoedt-schade-als-gevolg-van-nieuwe-passagiersbeperkingen-a4142788
2022-09-21||Burgemeester van Tubbergen: ’Straks staat hier een goed functionerend azc’|| Op de dag dat er driehonderd mensen buiten de poorten van het aanmeldcentrum in Ter Apel slapen, krijgt burgemeester Wilmien Haverkamp (56, partijloos), een telefoontje. Het is staatssecretaris Eric van der Burg (Asiel, VVD), met de mededeling dat Tubbergen een asielzoekerscentrum krijgt. Van der Burg zoekt sinds zijn aantreden naar meer opvangplekken voor asielzoekers. Het aanmeldcentrum is overvol, mensen slapen buiten en er zijn vijf keer zoveel kinderen aanwezig als toegestaan. Maar veel gemeenten weigeren een azc. Volgens Van der Burg krijgt hij ook in Tubbergen „keer op keer” nul op rekest.   „Het telefoontje kwam onverwachts”, zegt burgemeester Haverkamp. Van herhaaldelijke verzoeken tot opvang is volgens haar namelijk  geen sprake. Het steekt haar nog steeds. „Veel gemeenteambtenaren waren op vakantie. Het voelde echt als een overvaltechniek.” Van der Burg ziet geen andere mogelijkheid dan gemeenten te passeren en zélf een vergunning voor een azc af te geven. Tubbergen is de eerste gemeente waar hij dat doet. In een door het Centraal Orgaan opvang Asielzoekers (COA) aangekocht hotel in het dorp Albergen, dat onder de gemeente Tubbergen valt, moeten driehonderd asielzoekers worden opgevangen. Een uur na het telefoontje maakt Van der Burg zijn beslissing in een brief aan de Tweede Kamer bekend. Omwonenden horen via de media over hun toekomstige buren. Boze Albergenaren protesteren die week voor het hotel. Er komt een ‘stille tocht’, een rechtszaak van het COA tegen de hoteleigenaar die onder de verkoop uit wil, en een poging het hotel in brand te steken. Driehonderd asielzoekers zijn te veel, vinden veel inwoners. Het azc komt er toch. Weliswaar in afgeslankte vorm. Haverkamp tekent een overeenkomst voor 150 mensen in het hotel, onder wie zo’n 50 statushouders.  Protest in Albergen tegen de komst van een azc.    Wist u dat het ministerie vond dat Tubbergen te weinig deed aan de opvang van asielzoekers?  „Dat beeld hebben we nooit gekregen. Waren wij ons daarvan bewust geweest,  hadden we mogelijk anders gehandeld. Wij hebben in april in het eerste gesprek met het COA aangegeven dat we 200 of 300 asielzoekers te veel vonden. We gaven aan wél meer statushouders te willen opvangen. Daarop hebben we nooit reactie gekregen.” Statushouders zijn geen asielzoekers. Tubbergen heeft in meer dan tien jaar geen asielzoekers opgevangen. „Klopt, wij zijn een van die 194 gemeentes.” Werd het dan niet hoog tijd? „In azc’s wachten heel veel statushouders op een plek. Als we hun een plek bieden, helpen we het COA ook, dachten wij. Waarom is het COA niet op ons aanbod voor meer statushouders ingegaan als die nood zo hoog is?” Het COA zegt dat zij op twee momenten in juni de gemeente heeft gewaarschuwd voor het inzetten van dwang. In regionale overleggen werd daar ook voor gewaarschuwd. Toch kwam het telefoontje van de staatssecretaris „als donderslag bij heldere hemel”? „Het is bij mij niet bekend dat ze ons hebben gewaarschuwd. Mocht het gezegd zijn tijdens een overleg met de veiligheidsregio – dat weet ik niet meer –, dan had ik het beeld van het laatste gesprek met het COA voor ogen. Daarin zeiden ze: ‘Jammer, maar we komen bij jullie terug als er ontwikkelingen zijn’. Dan verwacht je die dwang vervolgens niet.” Uw volgende stap was kijken of u er juridisch onderuit kon. Waarom? „Het besluit overviel ons. En misschien deden we het ook wel omdat de staatssecretaris aangaf dat hij alle juridische middelen zou inzetten om ons te pareren, als wij er wat tegenin wilden brengen. Daardoor ga je veel te juridisch denken.” Onmiddellijk na bekendmaking braken er protesten uit. Hoe kijkt u daarnaar? „Die overval die ons zo trof, voelden ook onze inwoners. Het gevoel dat het Rijk zo van bovenaf beslist over ons als gemeente, maakte mensen onzeker.” Er waren borden aan het hotel geschroefd, met teksten als: ‘houd Albergen schoon’. Hadden de protesten ook te maken met vreemdelingenangst? „Mensen zijn onzeker. Dan doe je dingen die jezelf of je omgeving geen goed doen. Ik ken Albergen als een dorp waar ruimte is voor anderen en elkaars meningen. Ik herkende dat niet in sommige uitingen die ik zag, dat was wel heftig.” Waarom heeft u zich nooit publiekelijk tegen die uitwassen uitgesproken? „Die teksten willen wij niet meer, hebben we gezegd. Met de organisatoren van de stille tocht hebben we een gesprek gevoerd en zo invloed uitgeoefend.”   Spandoeken tegen de komst van een azc in Albergen.    Haverkamp maakte na de in haar ogen  ‘overval’ van Van der Burg meteen duidelijk dat ze de dwang ongepast vond: „Waarom wordt dit van hogerhand opgelegd? Zo ga je niet met mensen om”, zei ze op een persconferentie. „Eerst was het de gemeente en inwoners sámen tegen de staatssecretaris”, zegt ze daar nu zelf over. „In tweede instantie trek je als gemeente regie weer naar je toe en moet je een passende oplossing vinden.”  Eind augustus kwam de staatssecretaris naar een gemeenteraadsvergadering, daarna volgde een gesprek met Haverkamp en de wethouder. Ze besloten, met de motie van de raad in de hand, tot een deal voor de opvang van 150 mensen. Omwonenden mogen meedenken over een veiligheids- en activiteitenplan. Sommige inwoners en een deel van de gemeenteraad, zijn daarmee allerminst tevreden. Zij willen weten wanneer het azc weer verdwijnt. Voor bijna elk huis in Albergen staat een protestbordje. Medewerkers van het COA en het college werden in een informatiebijeenkomst, begin september, bedreigd. Sommige inwoners dachten in het begin: de gemeente gaat alles doen om het azc te voorkomen. „Dat beeld kan ontstaan zijn, maar het is niet wat ik voor ogen had. Alleen de grootschaligheid vonden wij een probleem.” Ik hoorde u op de persconferentie, of in de raadsvergadering niet zeggen: de kans dat het azc er komt, is groot. Dat had de woede wellicht gedempt.  Haverkamp knikt. „De avond van het telefoontje van de staatssecretaris dacht ik: dit kan niet waar zijn. Maar de wethouder heeft aangegeven: natuurlijk willen we opvang regelen,  alleen niet in zulke aantallen.” Waren er achteraf dingen die u anders had gedaan? „Ik vind ‘achteraf’ en ‘als’ heel makkelijk. Op dat moment heb ik gedaan wat ik gedaan heb.” In het begin richtte de woede zich op het Rijk. Nu is dat de gemeente. Inwoners vinden dat u bij de staatssecretaris meer had kunnen aandringen op een moment dat het azc verdwijnt. „Er waren veel emoties op de informatieavond in september. Zo heftig had ik het niet verwacht. Aan de eindtijd hebben we in het gesprek met de staatssecretaris écht veel tijd besteed, maar het was een hele harde nee. Ik besefte  ook dat de staatssecretaris niet meerdere malen naar Tubbergen komt. Ik moest het ijzer smeden op het moment dat het heet was. Als de instroom van asielzoekers minder wordt, gaan we overleggen over het azc.  Meer was er niet uit te halen. En er zijn ook mensen die niet boos zijn.  Een grote groep inwoners is nog steeds ontevreden. „Ik denk dat er straks een goed functionerend azc staat. Mét verbinding in het dorp. Statushouders opvangen gaat hier ook heel goed. Bij naturalisatieceremonies komen mensen van de voetbalclub of buren mee. De gemeente moet gesprekken blijven voeren. Het gaat niet van vandaag op morgen. Maar ik heb vertrouwen in de veerkracht van onze inwoners.” Correctie (22 september 2022): In een eerdere versie van dit artikel stond dat Wilmien Haverkamp 65 jaar is. Dat klopt niet: ze is 56.||https://www.nrc.nl//nieuws/2022/09/21/burgemeester-van-tubbergen-straks-staat-hier-een-goed-functionerend-azc-a4142787
2022-09-21||Fed voorziet rente van meer dan 4 procent eind dit jaar||De Federal Reserve, de Amerikaanse centrale bank, heeft woensdag haar belangrijkste rentetarief voor de derde maal op rij met 0,75 procentpunt verhoogd. Ook heeft zij verdere renteverhogingen in het vooruitzicht gesteld. Zo probeert de Fed de inflatie te bevechten.  Het belangrijkste Amerikaanse rentetarief voor banken ligt nu  binnen een bandbreedte van tussen de 3 en  3,25 procent. De meeste Fed-bestuursleden gaan er nu vanuit dat de rente in december dit jaar tussen de 4,25 en 4,5 procent zal liggen. De rente is in korte tijd fors gestegen. Tot in maart dit jaar lag de rente nog tussen de 0 en 0,25 procent.  De Fed probeert vat te krijgen op de inflatie, die uitkwam op 8,3 procent op jaarbasis in augustus. Weliswaar is dat een fractie lager dan in juli (8,5 procent), maar de zogeheten ‘kerninflatie’, waarvan wispelturige energie- en voedselprijzen zijn uitgezonderd, nam juist toe van 5,9 naar 6,3 procent. Dat baart bestuursleden van de Fed zorgen: de onderliggende inflatie is hardnekkig. Net als andere grote centrale banken streeft de Fed naar een inflatie van 2 procent.   Renteverhogingen zijn het geijkte monetaire middel om de inflatie aan te pakken. Hogere rentestanden remmen de economische activiteit (investeringen, consumptie) en beperken zo uiteindelijk de prijsstijgingen. De Fed neemt een toename  van de werkloosheid –  door een afkoelende economie –  op de koop toe.  De werkloosheid in de VS is laag: 3,7 procent. Deze zal oplopen naar zo’n 4,5 procent in 2023, denkt het Fed-bestuur.   De vastberadenheid van de Fed om het rentewapen in te zetten,  houdt de druk hoog op andere centrale banken om hetzelfde te doen. De hogere Amerikaanse rente draagt bij aan de gestegen koers van de dollar ten opzichte van andere munten, zoals de euro, het Britse pond en de Japanse yen. Een hoge rente in de VS betekent voor investeerders meer rendement, waardoor de vraag naar dollars stijgt.  De sterke dollar is een  kopzorg voor de Europese Centrale Bank en voor de Bank of England. De koers van de euro is gedaald naar ónder de 1 dollar. De koers  van het pond in dollars staat op het laagste niveau in 37 jaar. De dure  dollar betekent  voor Europa dat import die in dollars wordt betaald –  meestal is dat zo bij energie – duurder wordt, wat bijdraagt aan de inflatie.  De Bank of England, die het belangrijkste rentetarief nu op 1,75 procent heeft staan, verhoogt de rente naar verwachting deze week met 0,5 of 0,75 procentpunt. In het VK is  de inflatie 8,6 procent (kerninflatie: 6,3 procent). De ECB verhoogde de  rente eerder deze maand met 0,75 procentpunt naar 1,5 procent voor banken die lenen bij de ECB en naar 0,75 voor banken  die geld stallen bij de ECB. In de eurozone is de inflatie 9,1 procent (kerninflatie: 5,2 procent). ||https://www.nrc.nl//nieuws/2022/09/21/fed-voorziet-rente-van-meer-dan-4-procent-eind-dit-jaar-a4142786
2022-09-21||OM Den Haag wil streep door 53 strafzaken vanwege capaciteitsproblemen||Het Openbaar Ministerie in Den Haag gaat de rechter maandag vragen om 53 strafzaken niet inhoudelijk in behandeling te nemen. Een woordvoerder van het OM bevestigt woensdag aan NRC dat het OM zich door de rechter niet-ontvankelijk wil laten verklaren. Reden voor het besluit is dat er „ruimte moet worden gemaakt voor zaken die het OM nog belangrijker vindt”. Het gaat onder meer om zaken waarin mensen worden verdacht van hennepteelt, inbraak of het dealen van cocaïne. Bij de zaken zijn geen slachtoffers betrokken, waardoor er ook geen schadevergoeding wordt gevraagd of een slachtoffer gebruik wil maken van het spreekrecht. De zaken zijn minstens vier jaar oud en al eens voor de rechter gekomen. Het OM benadrukt dat het niet zozeer gaat om capaciteitsproblemen bij het Openbaar Ministerie, maar in de hele strafrechtketen. In juni besloot het OM Oost-Nederland al om zo’n 1.500 strafzaken die al meer dan anderhalf jaar wachtten op behandeling door de politierechter vanwege het personeelstekort niet voor de rechter te brengen. Een aantal zaken werd afgedaan met een strafbeschikking, de rest geseponeerd.||https://www.nrc.nl//nieuws/2022/09/21/om-den-haag-wil-streep-door-53-strafzaken-vanwege-capaciteitsproblemen-a4142737
2022-09-21||Vrouwen en lhbt’ers in Italië vrezen voor ‘orbánisering’ als radicaal-rechts aan de macht komt|| Een varkentje is een heikel onderwerp geworden tijdens de Italiaanse verkiezingscampagne. In een recente aflevering van Peppa Pig, een populaire Britse tekenfilm voor kleuters, duikt een personage op met twee moeders. „Mijn ene mama is arts en mijn andere mama kookt spaghetti, en dat lust ik zo graag”, zegt Penny Polar Bear. Onaanvaardbaar, reageerde het parlementslid Federico Mollicone, en hij vroeg prompt de Italiaanse openbare omroep Rai om de uitzending te censureren. Mollicone behoort tot de radicaal-rechtse partij Broeders van Italië, die de aflevering van Peppa Pig met twee moeders als ‘genderindoctrinatie’ omschrijft. De partij leidt in de peilingen, en zondag maakt boegbeeld Giorgia Meloni  een goede kans om premier te worden. Wat is ‘genderindoctrinatie’? Volgens Fabio Rampelli (62), die als Meloni’s eerste politieke mentor wordt beschouwd, gebeuren er „hallucinante dingen op Italiaanse scholen”, zegt hij tijdens een gesprek in Rome. „Ze proberen kinderen van acht in te prenten dat ze geen jongen of meisje zijn, maar hun gender nog moeten kiezen. Propaganda met kinderen gaat te ver.” Ook partijvoorzitter en kandidaat-premier Giorgia Meloni spreekt tijdens toespraken van ‘genderideologie’ en van een ‘lhbt-lobby’. Giacomo Galeotti (33), filosofiestudent en lid van de homorechtengroep Arcigay, spreekt geregeld op Italiaanse scholen. „Nee, ik vertel kinderen niet dat ze hun geslacht nog moeten kiezen”, zegt hij met een zucht, „en áls er al een lobby is in Italië, dan wel die van de Rooms-Katholieke Kerk.” Vooral op rechtse en katholieke politici oefent het Vaticaan, letterlijk en figuurlijk in het hart van Italië, een grote invloed uit. Katholieke media sturen mede  het maatschappelijke debat. Als gevolg daarvan vindt de liberalisering van ethische kwesties in   Italië jaren later plaats dan in de rest van  West-Europa. Zo mogen mensen van hetzelfde geslacht in Italië pas sinds 2016 een ‘samenlevingscontract’ afsluiten; een homohuwelijk is er niet. Adoptie door lhbt-stellen kan niet, draagmoederschap evenmin. En euthanasie is illegaal. Giacomo Galeotti woont in de Marken, een regio aan de Adriatische kust die sinds 2020 door Broeders van Italië wordt bestuurd. Dit jaar, vertelt hij, heeft het radicaal-rechtse regiobestuur geweigerd om de Gay Pride officieel te ondersteunen. Volgens het bestuur betrof het een ‘politiek evenement’. Broeders van Italië, een partij met flinke wortels in het fascisme, heeft de mond vol van God, het vaderland en het traditionele gezin. De partij hanteert ook een fel antimigratiediscours, en partijleden ventileren erg conservatieve opvattingen over de rol van de vrouw. Dat ze bovendien de autocratische Hongaarse premier Viktor Orbán bewonderen, doet sommigen vrezen voor de ‘orbánisering’ van Italië.  Loopt het straks echt zo’n vaart? Galeotti, de lhbt-activist, vreest niet meteen dat Meloni anti-homowetten invoert. „Maar ik ben wél bang voor het sociale klimaat. Openlijk gay zijn is al niet makkelijk in Italië, en dat wordt er vast niet beter op.” Vrouwen zijn dan weer bezorgd dat het straks nog moeilijker wordt om abortus te plegen. Abortus is in Italië al legaal sinds 1978. Toch weigert liefst 70 procent van de Italiaanse gynaecologen op basis van gewetensbezwaren om zwangerschappen af te breken. In acht regio’s, vooral in het zuiden, schommelt dat cijfer zelfs tussen 80 en 90 procent. Broeders van Italië omschrijft zich als pro life en Giorgia Meloni zegt vrouwen „het recht om niet te aborteren” te willen geven. Haar partij wil met fiscale prikkels het uiterst lage Italiaanse geboortecijfer opkrikken. Krijgt Italië  de primeur van een vrouwelijke premier die de abortuswet op de helling zet? Tiziana Antonucci (65), een kleine vrouw met peper-en-zoutkleurig lang haar, is al 45 jaar maatschappelijk werker in een centrum voor gezinsplanning in Ascoli Piceno, een middeleeuwse stad in  de Marken, ruim tweehonderd kilometer ten noordoosten van Rome. „Makkelijk is abortus in dit land nooit geweest”, zegt Antonucci, „maar het regiobestuur zou wél de wet moeten respecteren”. Twee jaar geleden maakte de landelijke minister van Volksgezondheid  bekend dat niet alleen ziekenhuizen, maar ook centra voor gezinsplanning de abortuspil zouden mogen toedienen, en tot negen weken. Voordien mocht die pil slechts tot zeven weken worden ingenomen, waardoor ze in Italië nauwelijks werd gebruikt.  In centra voor gezinsplanning krijgen vrouwen meer psychologische ondersteuning. De abortuspil blijkt voor sommige vrouwen ook minder ingrijpend en emotioneel belastend dan een  ingreep. De maatregel van de minister was ook bedoeld om de door de coronapandemie overbelaste ziekenhuizen te ontzien.  Maar de regio Marken weigerde de richtlijn  te volgen. „Het is gevaarlijk als een heel jong meisje zo’n pil neemt, buiten de controle van het ziekenhuis om”, zegt Maria Lina Vitturini (54), voorzitter van de regionale gelijkekansencommissie en lid van Broeders van Italië, tijdens een gesprek. „Daarbij mag zo’n abortuspil ook niet iets banaals worden, een pilletje dat je even bij de apotheker ophaalt”, zegt ze erbij. In het centrum voor gezinsplanning van Ascoli Piceno werkt Tiziana Antonucci al decennialang met gynaecologe Marina Fiori (66). Onder haar witte artsenschort verbergt de dokter een azuurblauwe trui en een gele broek. Gedreven en snel zegt ze dat een abortuspil in Italië nergens zomaar te krijgen is zonder medische begeleiding, „ook niet in regio’s waar ze wél in centra voor gezinsplanning wordt toegediend”. De twee collega’s vragen zich af: worden zulke onwaarheden uit onwetendheid verspreid, of is het ideologie? Dokter Fiori is bezorgd: „Ik had nooit verwacht dat wij, Italiaanse vrouwen, die strijd uit de vorige eeuw opnieuw zouden moeten strijden.”||https://www.nrc.nl//nieuws/2022/09/21/vrouwen-en-lhbters-in-italie-vrezen-voor-orbanisering-als-radicaal-rechts-aan-de-macht-komt-a4142784
2022-09-21||Column | Eigen plek||Inmiddels is het bijna een jaar geleden dat ik verhuisde maar omdat mijn nieuwe stulpje een berging heeft, waren er nog steeds stapels onuitgepakte dozen. Gisteren opende ik de laatste, die gevuld bleek met stekkers, kabels en een halfvergane pollepel. Op de bodem lag een verstofte geheugenkaart. Meteen liet ik het uitpakken voor wat het was en rende naar mijn laptop, benieuwd naar wat er op die kaart stond. Wie verhuist komt onderweg naar de toekomst vooral veel verleden tegen, en doorgaans is dat verleden al zo verwerkt dat het leuk is om er weer even in te duiken. Op de geheugenkaart bevonden zich talloze foto’s en filmpjes uit mijn studententijd. Ik had in die periode een hartsvriendin bij wie ik dag en nacht was, tot ze veranderde. Ze reageerde haar frustraties steeds vaker en agressiever op mij af, tot ik, na haar er diverse keren op te hebben aangesproken, op een gegeven moment het contact beëindigde. Ik was er klaar mee om de boksbal te zijn. Maar de kaart bevatte, natuurlijk, alleen herinneringen aan de leuke momenten. Foto’s van onze reizen. Filmpjes van de heerlijke dynamiek die we hadden, hoe geweldig we op elkaar ingespeeld waren. Zoals elke langdurige relatie was de onze een cultuur geworden, compleet met een eigen vocabulaire, referenties, gerechten en tradities. Sip maar kalm sloot ik de laptop. Uiteraard was er ook veel goeds, anders had ik het niet zo lang volgehouden. De rest van de dag zorgden de herinneringen vooral voor steken. De koosnamen en de grappen rustten in mijn achterhoofd, als afkoelend speelgoed in een kelder. Misschien, peinsde ik, moet ik maar gewoon doen alsof er een hiernamaals bestaat voor relaties. Een geestelijke berging waar de best mogelijke versie van een band wordt bewaard, onaangetast door de kennis van later.  „Stel je niet aan”, zei mijn zus-de-psycholoog toen ik haar er die middag over consulteerde. „Hiernamaals, ha! Je bedoelt gewoon dat je het een plekje moet geven (vreselijke uitdrukking trouwens!). Nou, doe dat dan ook!” Maar dat bedoelde ik helemaal niet. Ik wilde niet opbergen. Ik wilde iets in een andere, veilige, desnoods fictieve ruimte laten doorleven. Zodat de uren samen uiteindelijk meer zijn dan hun afloop. Dat we ergens nog steeds rondstuiterden, melig, elkaar uitdagend, elkaar steunend, elkaar troostend. Een mausoleum voor een symbiose. Een beschutte plek voor twee mensen die even elkaars alles waren, tot de tijd hen uiteendreef.||https://www.nrc.nl//nieuws/2022/09/21/eigen-plek-a4142770
2022-09-21||Biden wil Rusland vooral laten zien dat het Westen van geen wijken weet|| Zet en tegenzet. Na Poetins escalatie van de oorlog in Oekraïne reageerde de Amerikaanse president Biden bij de Verenigde Naties woensdag met de boodschap dat het Westen van geen wijken weet. „Deze oorlog wil een einde maken aan het recht van Oekraïne om als staat te bestaan. En aan het recht van Oekraïners om te bestaan als een volk”, zei Biden. Wie je ook bent, waar je ook woont, wat je ook gelooft, „daar zou je koude rillingen van moeten krijgen”. Dat de  toespraak van de Amerikaanse president tot de Algemene Vergadering een aanklacht zou zijn tegen Poetins oorlog lag voor de hand en was door zijn medewerkers ook al verklapt. Poetins aankondiging in de loop van de Amerikaanse nacht verleende Bidens optreden alleen maar meer urgentie.  Biden is al sinds vorig najaar de aanvoerder van de westerse coalitie die zich om Kiev schaarde en een ongekende saamhorigheid en daadkracht aan de dag legde. Het is  aan hem om die coalitie ook in de nabije toekomst bijeen te houden en te proberen méér landen in het westerse anti-Poetin kamp te trekken. De toespraak was daar duidelijk op geënt.  Een groot deel van de VN-leden, voornamelijk armere landen in Azië, Afrika en het Midden-Oosten, wil in het gevecht tussen Poetin en het Westen liefst neutraal blijven. Rusland weet dat en doet er alles aan zoveel mogelijk landen uit het westerse kamp te houden. Het Westen probeert in New York deze week terrein te winnen met een viervoudige strategie. Met een eigen verhaal. Met, altijd een effectief middel, geld. Met meer aandacht voor de gevolgen van de oorlog. En met, hier en daar, een paar scherpe woorden. „Laten we zeggen waar het op staat”, begon Biden. „Een permanent lid van de VN-Veiligheidsraad viel een buurland binnen en probeerde een soevereine staat uit te wissen. Rusland heeft de basisprincipes van het VN-handvest overtreden.”  De ene na de andere westerse leider wijst er in New York op dat Poetin met zijn oorlog de VN-regels met voeten heeft getreden. Laat je zo’n schending onbestraft, dan open je de weg naar een wereld waar annexatie-oorlogen vaker voorkomen. Het is dus in ieders belang – ook in het belang van landen die liever neutraal blijven – dat de internationale normen intact blijven, is de boodschap aan de leiders in de ‘Global South’: voordat je het weet is jouw land aan de beurt. Iedereen zou koude rillingen moeten krijgen van wat Rusland wil doen met Oekraïne Daarnaast onderstreepte het Westen dat het wel degelijk oog heeft voor problemen buiten Oekraïne. Zo belegden de VS en de EU in de marge van de Algemene Vergadering een speciale bijeenkomst met de Afrikaanse Unie over de voedselcrisis. De voorzitter van de Europese Raad Charles Michel onderstreepte op die top dat de EU de voedselschaarste, die 200 miljoen mensen treft, te lijf wil gaan met een fonds van bijna 8 miljard euro. Biden kondigde in zijn toespraak woensdag aan dat de VS bijna 3 miljard dollar extra uittrekken om dreigende hongersnood te voorkomen. De Franse president Emmanuel Macron wees de ‘neutrale’ landen uitdrukkelijk op hun verantwoordelijkheid. „Ze hebben het mis, ze maken een historische fout”, zei hij. „Wie vandaag zwijgt, is als het ware medeplichtig aan een nieuw imperialisme.” President Zelensky zelf, die de VN later op de Amerikaanse dag zou toespreken per video, sprak eerder per videoverbinding met oud-president Bill Clinton die in de marge van de VN een eigen discussieforum in New York organiseert. Zelensky: „Je moet partij kiezen. Je kunt niet heen en weer gaan tussen goed en kwaad, licht en duisternis. Je kunt niet aan de kant blijven.” Meteen na de inval in februari hebben westerse landen het VN-debat over Oekraïne overgeheveld van de Veiligheidsraad, waar Rusland een veto heeft, naar de Algemene Vergadering, waar elk land een stem heeft.  Aanvankelijk ging de Algemene Vergadering voortvarend te werk. De oorlog werd veroordeeld, Rusland werd uit de Mensenrechtenraad gezet. Het optreden van de vergadering had weliswaar geen direct effect op de oorlog, maar het activisme was opvallend voor een orgaan met 193 leden dat weinig bevoegdheden heeft. Al na een paar weken maakten westerse diplomaten gewag van „Oekraïnemoeheid”. Veel landen in Afrika, Azië en het Midden-Oosten hebben weliswaar sympathie voor Oekraïne maar willen niet bij herhaling tegen Moskou optreden. Dat heeft verschillende redenen. Een aantal landen is Rusland nog steeds dankbaar voor de steun tijdens de bevrijdingsstrijd. Sommige landen hebben economisch belang bij een goede band met Rusland en sommige voelen zich ronduit geïntimideerd door Moskou. Wie tegen Moskou is, is niet automatisch vóór het Westen. „In veel landen ontstond de indruk dat het Westen alleen maar gaf om Oekraïne en de rest van problemen in de wereld uit het oog verloor”, zegt VN-expert Richard Gowan van de International Crisis Group. Het westerse optreden was ook niet altijd even subtiel. „Sommige westerse diplomaten eisten op hoge poten steun voor hun Oekraïne-koers, terwijl ze geen oog hadden voor de problemen die de oorlog veroorzaakte op het gebied van voedsel en energie.” Rusland voedt de onvrede met het Westen waar het maar kan. De voedselschaarste, de economische malaise en de energiecrisis waar de wereld mee kampt zijn veroorzaakt door sancties van het Westen, beweert Moskou keer op keer. „We moeten voortdurend tegenwicht bieden aan de propaganda van Rusland en zijn misleidende narratief”, zei EU-buitenlandchef Borrell na afloop van een vergadering van Europese ministers in New York. „We blijven aan onze partners in Azië, Afrika en Latijns-Amerika uitleggen wie de ware boosdoener is.”||https://www.nrc.nl//nieuws/2022/09/21/biden-wil-rusland-vooral-laten-zien-dat-het-westen-van-geen-wijken-weet-a4142783
2022-09-21||Vernietigende film over PvdA is volgens makers ‘geboren uit een warm hart’||In hun vlammende, pamflettistische documentaire What’s Left – De puinhopen van links (BNNVARA), deze donderdag op NPO 2, tonen schrijver-columnist Johan Fretz en documentairemaker Juul Op den Kamp de teloorgang van de Partij van de Arbeid. De eens zo grote arbeiderspartij, die in de loop der jaren kelderde van ruim vijftig naar een schamele negen Kamerzetels, heeft volgens hen het sociaal-democratische ideaal verloochend door zich te bekeren tot het neoliberalisme, of daar in ieder geval hand- en spandiensten aan te verlenen. Nederland wordt steeds rechtser – waarom nu een film maken over wat er mis is met een zieltogende linkse partij? Fretz: „De film is niet bedoeld om de PvdA nog verder af te breken, ze is geboren uit een warm hart voor de sociaal-democratie. Juul en ik komen allebei uit een PvdA-nest. En bij die liefde hoort ook gerechtvaardigde woede en teleurstelling over de teloorgang ervan. Het verhaal van een linkse machtspartij die zo ver van zijn kernwaarden afdrijft – ik denk dat het zeker voor millennials en zoomers een eye opener zal zijn.” Op den Kamp: „Voor hen is dit bedoeld. Het is een whodunnit popcornmovie over de teloorgang van de sociaaldemocratie. Het ligt voor de hand om iets te maken over wat rechts allemaal heeft aangericht, maar veel minder mensen weten wat het aandeel van links daarin geweest is.” Fretz: „VVD’ers vinden dat de overheid niet verantwoordelijk is voor bijvoorbeeld dakloosheid, de wooncrisis, armoede. Ze voeren uit waar ze voor staan, dus dat is niet zo interessant voor een film. Dat de PvdA de afbraak ook gefaciliteerd heeft, dát is het verhaal.” Waarom zo vernietigend? Pas zes minuten voor het einde, gloort er wat hoop aan de horizon. Op den Kamp: „Om te kunnen weten hoe het anders kan, moet je eerst weten hoe we hier terecht zijn gekomen.” Fretz: „Er zitten wel wat tirades van mij in, maar we brengen het met veel humor en zelfspot, en vooral betrokkenheid. Sommigen zien felle kritiek als cynisme, of irritant geschreeuw. Maar dat vuur is juist een teken dat het ons aan het hart gaat.” Op den Kamp: „Het team dat deze film maakte, is woedend over hoe het gaat in Nederland, en dat hebben we als brandstof gebruikt om de film te maken. In actie komen omdat je je zorgen  maakt, kan nooit cynisch zijn. Cynisch is niks doen. We eindigen met hoop en strijdvaardigheid. Het is de bedoeling dat de film de kijkers in beweging zet. We zien onder jongeren het ideaal van de sociaaldemocratie weer opbloeien.”  Drie voormalige partijleiders komen aan het woord, maar die zeggen weinig. Wat is de meerwaarde? Fretz: „Ze zeggen wel degelijk wat, en soms is niets zeggen ook onthullend. Dit is een film, geen Nieuwsuur. Wouter Bos heeft iets glads en ondoorgrondelijks, maar die ambivalentie maakt hem ook mysterieus en dat is goed voor de film. Op den Kamp: „Diederik Samsom bleef maar ontwijken, en kwam uiteindelijk met: wie er wat verkeerd heeft gedaan, doet er niet toe, want we leven toch maar mooi in een prachtig land. Dat was precies waar we naar toe wilden. Want dat zeggen politici wel, maar het is niet zo. Het ontwijkende interview geeft  structuur aan de film.” Fretz: „Job Cohen is de enige die durft te zeggen: het was drie keer niks, het kabinet-Rutte II, en we hebben dingen gedaan die echt niet door de beugel konden. Daarmee geeft hij onze film veel meer gewicht. Als ik het zeg, maakt het wellicht geen indruk. Maar de oudere nestor zegt het zélf.” Oud-PvdA-leider Ad Melkert hebben jullie niet gesproken, zijn klassieke confrontatie met Pim Fortuyn in 2002 zit er wel in. Was dat het begin van het einde van de PvdA? Fretz: „Ik denk het wel. Daarna heeft het charisma van Wouter Bos de partij nog een tijdje overeind gehouden. Maar de Fortuyn-revolte bracht de rot naar boven. Fortuyn geeft in dat debat een kloppende sociaal-economische analyse van de teloorgang van de ziekenhuizen door schaalvergroting en privatisering. En Melkert reageert daar niet op, omdat hij weet dat het waar is.” Naast de PvdA zijn linkse partijen als de SP, GroenLinks en Bij1 opgekomen. Waarom hebben jullie die niet meegenomen in de analyse? Op den Kamp: „Die zitten er wel in, maar we wilden ons concentreren op de PvdA omdat dat de enige linkse partij is die de laatste veertig jaar regeringsmacht heeft gehad.” Fretz: „Verder wilden we het persoonlijk houden: ik kom uit een PvdA-nest, we zien in de film de leiders op wie ik heb gestemd.” Op den Kamp: „Het persoonlijke verhaal van Johan is belangrijk om de kijkers mee te nemen. Hij is de poster boy van de sociale mobiliteit: hij komt uit een arm gezin, ging studeren, werd schrijver en theatermaker. Een kind van de sociaaldemocratie. Maar de weg die hij heeft afgelegd, is voor kinderen nu niet vanzelfsprekend meer. De kracht van film is dat je je kan identificeren met Johan en door zijn verhaal beseft hoeveel invloed politiek op een mensenleven heeft.” Wat is de uitweg voor de PvdA? Opheffen? Fuseren? Fretz: „Fuseren heeft weinig zin als je niet eerst bedenkt waar je voor staat. We willen vooral het gesprek op gang brengen over het fundament. De partij moet eerst terug naar de kernwaarden zoals oud-leider Joop de Uyl die in de jaren zeventig formuleerde: gelijkere spreiding van kennis, macht en inkomen. Essentieel daarbij is dat je duidelijk maakt dat de klassenstrijd en emancipatiestrijd niet tegengesteld zijn, maar altijd hand in hand gaan.” 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/21/we-willen-de-pvda-niet-verder-afbreken-a4142768
2022-09-21||Bergkamp schorst als Baudet Kaag aan spionage linkt||Het betoog van Baudet is een lange tirade tegen het migratiebeleid, het klimaatbeleid, het coronabeleid, het ‘wokisme’ en andere „waanzinnigheden”, die volgens hem „deel uitmaken van hetzelfde grote project”. „Volgens de diepste overtuiging van de elites die ons regeren is de menselijke vrijheid een gevaar, is de menselijke natuur een gevaar”, zegt Baudet.  Deze elites – wie ze precies zijn blijft onduidelijk – zouden „een nieuwe mens willen scheppen”, vervolgt hij. „Ze haten de mensen 1.0, dat wil zeggen de echte mensen.” Dat doet denken aan het communisme, aldus Baudet: het Westen wil volgens hem China achterna. Rusland daarentegen, „belichaamt evident het tegenovergestelde van al deze dingen” en verdient daarom zijn bewondering. Poetin – over wie Baudet nog kritisch klonk na de Russische invasie van Oekraïne – is in zijn ogen nu een „viriele, mannelijke leider”. Lang blijft het stil in de plenaire zaal. Baudet kan onverstoord blijven spreken, want niemand onderbreekt hem met een interruptie. De rit uitzitten, lijkt de gedachte. Dat verandert als Baudet persoonlijker wordt. Hij begint over St. Anthonys College in Oxford, waar Sigrid Kaag ooit studeerde. Dat was historisch een instituut „waar de Britse geheime dienst spionnen zocht”, zegt Baudet, die daarin het bewijs ziet dat „communisme en de deep state verbonden zijn”. Daarmee is het voor velen genoeg. Voorzitter Bergkamp onderbreekt Baudet, ze vindt het „niet gepast”. Ze schorst eerst om in gesprek te gaan met Baudet. Maar dan zijn de kabinetsleden in Vak K al opgestapt en de zaal uitgelopen, dus schorst ze de vergadering. Na overleg geeft Bergkamp de kans aan Baudet om zijn woorden terug te nemen. Dat weigert hij: hij heeft het nooit over Kaag zélf gehad, zegt hij. Daarop ontneemt de voorzitter hem het woord. „Er is voor alles een druppel, en dit is die druppel.”||https://www.nrc.nl//nieuws/2022/09/21/bergkamp-schorst-als-baudet-kaag-van-spionage-beschuldigt-a4142776
2022-09-21||Baudet mag eerder spreken: &#8216;dringende positieve privéomstandigheden&#8217;||Eigenlijk zou Jesse Klaver van GroenLinks nu aan de beurt zijn, maar Thierry Baudet van Forum voor Democratie mag voor. Vanwege, in de woorden van de Kamervoorzitter, „dringende positieve privéomstandigheden”. Zijn vrouw is hoogzwanger. Van alle partijleiders wordt Thierry Baudet als allerlaagste gewaardeerd door kiezers, hij krijgt een 2,4 – blijkt uit onderzoek van I&O Research in opdracht van NRC.  Uit dat en eerder onderzoek, van het Sociaal en Cultureel Planbureau, blijkt dat het gebrek aan vertrouwen in de politiek het laagst is in rechts-conservatieve hoek. Het SCP schrijft ook dat aanhangers van rechtse partijen „veel vaker” vinden dat ze „geen invloed hebben op de regering of dat politici niet geven om wat zij denken”.||https://www.nrc.nl//nieuws/2022/09/21/baudet-mag-eerder-spreken-dringende-positieve-prive-omstandigheden-a4142774
2022-09-21||Rusland laat tien buitenlandse krijgsgevangenen vrij na bemiddeling Saoedi-Arabië||Rusland heeft woensdag tien buitenlandse krijgsgevangenen vrijgelaten die in Oekraïne waren gevangengenomen. Dat is volgens internationale persbureaus gebeurd na bemiddeling door de Saoedische kroonprins Mohammed bin Salman. Het zou volgens een verklaring van het Saoedische ministerie van Buitenlandse Zaken gaan om vijf Britten, twee Amerikanen, een Kroatische, een Marokkaanse en een Zweedse gevangene. Ze vochten in Oekraïne mee aan de zijde van het Oekraïense leger.  Volgens het ministerie werden de vrijgelaten gevangenen vanuit Rusland overgebracht naar Saoedi-Arabië. Daar zouden ze al zijn aangekomen per vliegtuig. Het is niet duidelijk hoe de vrijlating tot stand is gekomen. Het Kremlin heeft nog niet gereageerd. De Britse premier Liz Truss reageerde opgelucht op de vrijlating van de Britse staatsburgers na „maanden van onzekerheid en lijden voor hen en hun families”, zo schreef ze op Twitter. Gemotiveerd door televisiebeelden
Het Amerikaanse persbureau Reuters meldt, op basis van een bevestiging van de familie, dat de twee Amerikaanse staatsburgers werden  vrijgelaten. De mannen van 39 en 27 jaar oud werden in juni gevangengenomen in de Oost-Oekraïense regio Donetsk, waar ze met het Oekraïense leger meevochten. Destijds meldde Reuters dat de mannen gemotiveerd waren om Kiev te steunen na het zien van televisiebeelden uit Oekraïne in de eerste weken nadat Rusland het land was binnengevallen. Ook de Zweedse minister van Buitenlandse Zaken Ann Linde bevestigde woensdag tijdens de Algemene Vergadering van de Verenigde Naties in New York de terugreis van de Zweedse gevangene. De burger was in mei gevangengenomen in de havenstad Marioepol. Volgens Reuters hing de doodstraf boven het hoofd van die gevangene.||https://www.nrc.nl//nieuws/2022/09/21/rusland-laat-10-buitenlandse-krijgsgevangenen-vrij-na-bemiddeling-saoedi-arabie-a4142767
2022-09-21||Films uit Texas laten ‘de waarheid’ zien|| „Dit verhaal is niet waargebeurd. Afgezien van alle feiten.” Zo opent de film My Son Hunter, die sinds deze maand online te bekijken is à raison van 21,99 dollar. Anderhalf uur in het theater van de alternatieve feiten – letterlijk. Deze speelfilm bedient hetzelfde publiek als bijvoorbeeld 2,000 Mules van Dinesh D’Souza, een documentaire die wil aantonen dat honderdduizenden stemmen illegaal zijn uitgebracht op Joe Biden bij de presidentsverkiezingen in 2020 en dat Donald Trump eigenlijk had gewonnen. En Capitol Punishment van Chris Burgard, dat beweert dat de politie en linkse extremisten de bestorming van het Capitool door Trumpaanhangers in scène hebben gezet. Of de speelfilm The Obamagate Movie (2020), geschreven met het uitgangspunt dat Barack Obama en de zogenoemde deep state de verkiezingscampagne en het presidentschap van Donald Trump probeerden te ondermijnen. Aan al die films ligt dezelfde premisse ten grondslag: ‘zij’ willen niet dat we ‘de waarheid’ horen of zien, daarom moeten ‘wij’ haar wel naar buiten brengen. In al deze films zegt altijd wel iemand dat de ‘mainstream media’ de hier gepresenteerde feiten negeren in samenspraak met de Democratische machthebbers. „Een ondergrondse tegencultuur is in beweging gekomen”, zegt producent en bedenker van My Son Hunter, Phelim McAleer. Hij belt vanuit Los Angeles, maar denk niet dat we daarmee Hollywood aan de telefoon hebben. „Elke film die Hollywood uitbrengt is alsof ze met een hamer onze waarden kapot slaan.” My Son Hunter, geregisseerd door Robert Davi, vooral als acteur bekend van slechterikenrollen in The Goonies en Bondfilm License to Kill,  gaat over de zoon van president Joe Biden. Hunter liet, stoned als hij doorgaans was, een laptop vol compromitterende foto’s en e-mails bij een reparateur liggen. De onthulling daarvan bracht een stroom berichten en geruchten op gang, waar McAleer en schrijver Brian Godawa hun speelfilm op baseerden, en op de autobiografie Beautiful Things van Hunter Biden zelf. In de film is Hunter een tragische figuur, die hunkert naar de liefde van zijn vader. „Ik wilde geen bordkartonnen figuur met een boevensnor van hem maken, maar een mens. Je gelooft ook eerder van een mens dat-ie corrupt is dan van een karikatuur”, zegt McAleer. De films zijn amper te zien in bioscopen en niet bij de grote streamingdiensten Dat is waar het hem om te doen was: te laten zien dat zoon én vader Biden corrupt zijn. De ene voorstelling van zaken klopt beslist – Hunter verdiende inderdaad miljoenen in het corrupte Oekraïne, juist op het moment dat zijn vader als vicepresident verantwoordelijk was voor het Amerikaanse Oekraïne-beleid. Andere ‘feiten’ zijn dubieuzer, zoals dat Joe (big guy) Biden zou hebben meegedeeld in Hunters verdiensten. Die beschuldigingen worden dan ook wat omzichtiger gebracht. „Ik heb onder de sneltoetsen van mijn telefoon meer advocaten dan psychiaters zitten”, zegt McAleer. „En dat wil wat zeggen in LA.” De films zijn nauwelijks te zien in bioscopen en niet bij de grote streamingdiensten. „Ik heb My Son Hunter aangeboden bij Netflix, bij Amazon. Wilden ze niet hebben. O, ze waren heel omzichtig. ‘Dit past niet in ons schema’, zeiden ze”, zegt McAleer. „Bioscopen? Ik kom geen bioscoop in met mijn film”, zegt Chris Burgard  aan de telefoon vanuit Texas. „Geen festival wil ’m vertonen. Ik kon niet eens bij Fox News of Breitbart reclameruimte kopen om Capitol Punishment aan te prijzen. Ze zijn allemaal bang voor rechtszaken.” Die angst wordt ingegeven door rechtszaken die lopen tegen filmmakers en journalisten die gammele  beweringen hebben gedaan over organisaties of bedrijven. Dominion, producent van stemmachines, heeft miljardenclaims lopen tegen de nieuwszenders Fox News en OAN. Daar werd zonder onderbouwing beweerd dat die machines stemmen voor Trump zouden hebben veranderd in stemmen voor Biden. Een boek van de maker van 2,000 Mules, met dezelfde titel en hetzelfde onderwerp, werd onlangs door de uitgever teruggeroepen uit de boekwinkel. In het boek werden beschuldigingen geuit die in de film niet te horen zijn. Films in dit genre worden alleen online of op dvd uitgebracht, waar ze een publiek bereiken dat in de films bevestigd ziet wat ze al vermoedden. Deze week kreeg Burgard nog een telefoontje van een kerk, of ze de dvd mochten afspelen voor de gemeente.  Maar er begint tekening te komen in de woestijn waar deze roependen hun boodschap brengen. Ook al komen ze niet op het Sundance Festival en vieren ze geen premières in het TCL Chinese Theatre in Hollywood, ze kunnen inmiddels bij ten minste twee streamingplatforms terecht. Daily Wire (‘streamt wat zij niet willen streamen’) van de conservatieve commentator Ben Shapiro vertoont films als What is a Woman, over de ‘gender-ideologie’-beweging en de serie Fauci ontmaskerd. SalemNow (‘films die je nergens anders ziet’) verdiende in twee weken tijd meer dan een miljoen dollar aan 2,000 Mules, dat dit voorjaar agressief werd aangeprezen tijdens de landdagen van ultraconservatief Amerika, de CPAC-conferentie. En ook Breitbart, de rechtse nieuwssite die lange tijd werd bestierd door Donald Trumps adviseur Steve Bannon, waar Burgard niet met zijn advertenties terecht kon, is wel als distributeur betrokken bij My Son Hunter.  Salem Media was tot 2021 nog in Californië gevestigd. Toen verhuisde het hoofdkantoor naar Texas. De staten Texas en Florida, bestuurd door aartsconservatieve gouverneurs, zijn de nieuwe bestemmingen van de filmmakers die zich in Hollywood niet meer thuis voelen. Chris Burgard verhuisde in 1985 naar Hollywood, nadat hij als dans-double van hoofdrolspeler Matthew Broderick aan Ferris Bueller’s Day Off had gewerkt. Hij speelde in de tv-serie Growing Pains, waar latere sterren als Leonardo DiCaprio, Hillary Swank en Brad Pitt in optraden. „Ik had een geweldig leven in Hollywood. Tot ik Border maakte.” Burgard filmde aan de zuidgrens de illegale oversteek van Mexicaanse migranten en ging mee met Amerikaanse burgermilities die deze nieuwkomers onderscheppen. „Na die film kreeg ik in Hollywood niemand meer aan de lijn.”  Ook hij is onlangs naar Texas verhuisd en woont nu op een ranch bij Dallas. „Ik ben ontsnapt.” Burgard noemt het „opwindend dat je niet langer in Hollywood hoeft te wonen om films te maken”. Phelim McAleer woont nog wel in Los Angeles. „Ik ben de laatste hier. Al mijn vrienden wonen in Florida of Texas.” Zij zijn niet veranderd, zeggen Burgard en McAleer, Hollywood is veranderd. „Hunter Biden is een echt Hollywood-verhaal”, zegt McAleer. „Seks, drugs, rock ’n’ roll. Man, Oliver Stone had deze film kunnen regisseren. Vroeger.”||https://www.nrc.nl//nieuws/2022/09/21/films-uit-texas-laten-de-waarheid-zien-a4142766
2022-09-21||Oproep tot mobilisatie legt de grote tekorten in het Russische leger bloot|| Rusland zat er de hele  dinsdagavond op te wachten, maar pas woensdagmorgen vroeg werd de aangekondigde  tv-toespraak van Vladimir Poetin eindelijk uitgezonden. De Russische president zat scheef achter zijn bureau, zwaar leunend op zijn linkerarm, alsof hij weer last had van zijn rug. Maar anders dan tijdens zijn agressieve speeches rond de Russische invasie in Oekraïne van 24 februari, toonde Poetin geen opwinding of emotie – ondanks de ernst van het besluit dat hij wereldkundig maakte: de „gedeeltelijke mobilisatie” en gedwongen inlijving van Russische burgers in het leger. Op vaderlijke toon probeerde de Russische president de pijn te verzachten: het besluit betreft alleen reservisten met „bepaalde militaire functieopleidingen” en „desbetreffende ervaring” – waarmee Poetin waarschijnlijk doelde op eerdere gevechtservaring aan het front, zoals in Syrië. De maatregel, zo zei Poetin, was „volledig gerechtvaardigd in het licht van de dreigingen waarmee we worden geconfonteerd.” Bij het schetsen van die dreigingen kwam de Russische president echter niet veel verder dan de mededeling dat de „frontlijn meer dan duizend kilometer lang is” en nieuwe, woeste beschuldigingen aan het adres van westerse regeringsleiders, die volgens Poetin niet alleen uit zijn op de vernietiging van Rusland, maar zelfs openlijk zouden spreken over de inzet van kernwapens. Poetin was niet te beroerd om opnieuw met nucleaire vergelding te dreigen. Rusland beschikt over „vernietigingswapens” die op punten „moderner zijn dan die van de NAVO” en zal niet aarzelen die in te zetten als dat nodig is, zo zei de president: „Dat is geen bluf”. Dat klonk dreigend, maar leek ook vooral bedoeld als rookgordijn voor de werkelijke reden van Poetins mobilisatiebesluit: het  enorme tekort aan mankracht van het Russische leger. De troepenmacht waarmee Poetin Oekraïne eind februari binnenviel telde op papier bijna 190.000 man – beroepsmilitairen die vrijwillig deelnamen aan het conflict. In werkelijkheid waren veel eenheden lang niet op sterkte en moesten er soms dienstplichtigen gedwongen worden mee te vechten. Poetin was niet te beroerd om opnieuw met nucleaire vergelding te dreigen Deze toch al onderbezette invasiemacht heeft de afgelopen zeven maanden enorme verliezen geleden. In een toelichting op het mobilisatiebesluit sprak de Russische minister van Defensie Sergej Sjojgoe woensdag van 5.937 gesneuvelden, maar dat aantal is vrijwel zeker veel te laag: de Oekraïense generale staf meldde woensdag ruim 55.000 gedode Russische militairen. Het aantal gewonden, meestal een factor twee tot drie hoger, moet daar nog bij worden opgeteld. Geen wonder dus dat nu al een enorm aantal Russische reservisten zal worden opgeroepen: 300.000 man. Minister van Defensie Sjojgoe bevestigde dat het Kremlin vooral op zoek is naar ex-militairen met „gevechtservaring” – ervaren voormalige beroepssoldaten, met wie de lege gevechtseenheden in Oekraïne zo snel mogelijk kunnen worden gevuld. Maar daar hoeft het niet bij te blijven. Juristen die het presidentieel  decreet nr. 647 over de ‘gedeeltelijke mobilisatie’ bestudeerden, merkten op dat de tekst het mogelijk maakt om álle Russische (mannelijke) staatsburgers in de militaire leeftijd op te roepen – zieken en gedetineerden uitgezonderd. Bovendien is punt 7 van het decreet niet openbaar gemaakt. Volgens Poetins voorlichter Dmitri Peskov wordt hierin gesproken over het aantal van 300.000 op te roepen reservisten, maar verdere details wilde hij niet geven. Mogelijk kan het dus gaan om meer rekruten, als dat nodig blijkt te zijn. Tijdens zijn toelichting zei Sjojgoe zonder blikken of blozen dat de totale reserve van de Russische strijdkrachten 25 miljoen man bedraagt. Toch zal de mobilisatie geen directe gevolgen hebben op het slagveld. Het zal minstens enkele weken duren voordat de eerste opgeroepen militairen in de gevechtseenheden kunnen instromen. Hoe dan ook zal de gevechtskracht van de gemobiliseerde militairen lager liggen dan de vrijwilligers met wie Poetin de oorlog begon. Onder de gesneuvelden van de afgelopen maanden bevonden zich opvallend veel officieren, die lastig zijn te vervangen. De vraag is ook in hoeverre Rusland in staat is te zorgen voor voldoende uitrusting en bewapening. Aan het front zijn inmiddels stokoude T-62 tanks gesignaleerd en de geronselde soldaten uit de door Rusland bezette ‘Volksrepublieken’ Donetsk en Loehansk moeten het vaak doen met stalen helmen uit Sovjettijd, die weinig bescherming bieden tegen granaatscherven. De Russische mobilisatie, zo zei de Britse minister van Defensie Ben Wallace woensdag, is een teken dat Poetins invasie „aan het mislukken is”. Aan die conclusie is de Russische president echter nog niet toe. Met de dinsdag aangekondigde referenda in de door Rusland bezette regio’s over aansluiting bij de Russische Federatie – over de uitslag daarvan maakt niemand zich illusies – trekt de Russische president een lijn in het zand: de gemobiliseerde militairen verdedigen straks het nieuwe ‘vaderland’. In Ruslands militaire verleden is kwantiteit altijd belangrijker geweest dan kwaliteit, zo weet Poetin, en werd de overwinning vaak met wilskracht en doorzettingsvermogen geforceerd. In 1812 verloren de Russen de slag bij Borodino, maar wonnen ze de oorlog tegen Napoleon. Na een reeks catastrofale nederlagen in 1941 wist het Rode Leger in 1942 bij Stalingrad het tij te keren. Ook nu rekent Poetin op de lange adem van zijn strijdkrachten – en op de ijzeren vuist van zijn politie en veiligheidsdiensten, die het thuisfront onder de duim moeten houden. Ze kwamen woensdagavond al op grote schaal in actie: bij anti-oorlogsdemonstraties werden in diverse Russische steden, vooral in Moskou en St. Petersburg,  zeker 1.250 arrestaties verricht. ||https://www.nrc.nl//nieuws/2022/09/21/oproep-tot-mobilisatie-legt-de-grote-tekorten-in-het-russische-leger-bloot-a4142764
2022-09-21||CDA praat weer over normen en waarden||Het klassieke CDA-thema ‘normen en waarden’ klinkt door in het verhaal van fractievoorzitter Pieter Heerma:||https://www.nrc.nl//nieuws/2022/09/21/cda-praat-weer-over-normen-en-waarden-a4142763
2022-09-21||Meer dan vijfhonderd arrestaties bij protesten in Rusland tegen mobilisatie||Bij protesten in verschillende steden in Rusland zijn honderden mensen gearresteerd. Volgens de Russische onafhankelijke mensenrechtenorganisatie OVD-Info is er woensdag aan het begin van de avond al sprake van zeker vijfhonderd arrestaties. De aantallen lopen rap op. In meer dan 22 Russische steden wordt geprotesteerd nadat activisten van de Russische oppositie daartoe hadden opgeroepen.  Inwoners van onder meer Moskou en Sint-Petersburg zijn woensdag de straat opgegaan om te protesteren tegen de door president Vladimir Poetin aangekondigde militaire mobilisatie omwille van de oorlog in Oekraïne. Op beelden op sociale media is te zien dat een groep mensen op straat in Moskou scandeert: „Stuur Poetin naar de loopgraven.” Ook worden beelden gedeeld van mensen die door de politie met knuppels zouden zijn geslagen. In Rusland zijn dergelijke protesten tegen de regering verboden. ||https://www.nrc.nl//nieuws/2022/09/21/meer-dan-500-arrestaties-bij-protesten-in-rusland-tegen-mobilisatie-a4142760
2022-09-21||Watertekort in Nederland voorbij, dreiging blijft||Er is geen sprake meer van een landelijk watertekort, dat laat de Rijksoverheid via een persbericht weten. Hoewel regionaal nog veel verschillen bestaan, is op dit moment meer aanbod dan vraag naar zoet water. Hierdoor wordt nu overgegaan van het risiconiveau „feitelijk watertekort” naar „dreigend watertekort.” Volgens minister Mark Harbers (VVD, Infrastructuur en Waterstaat) komt het Managementteam Watertekorten door het afschalen van het niveau niet meer bij elkaar. De afgelopen maanden was er in Nederland sprake van watertekort als gevolg van droogte. De Waterschappen en Rijkswaterstaat moesten maatregelen nemen om meer water vast te houden. Enkele maatregelen kunnen nu worden afgebouwd. Zo mochten sommige sluizen niet meer voor recreatievaart gebruikt worden en nu weer wel.  Toch is de droogte niet afgelopen: op een aantal plaatsen is nog steeds sprake van een lage rivierafvoer, lage grondwaterstanden en problemen met waterkwaliteit en verzilting. Daarom blijven op sommige plekken nog een aantal maatregelen van kracht, zoals beperkingen voor de recreatievaart. Voor het volledige herstel van de droge periode heeft de natuur een lange periode van neerslag nodig. Het KNMI verwacht dat het tekort de komende weken verder zal afnemen, schrijft Harbers aan de Tweede Kamer. Daarnaast zullen alle betrokken partijen de droogtecrisis evalueren. Zij willen voor 1 april 2023 met een rapport komen, omdat het droogteseizoen dan weer begint.||https://www.nrc.nl//nieuws/2022/09/21/watertekort-in-nederland-voorbij-dreiging-blijft-a4142736
2022-09-21||Pieter Heerma (CDA) aan het woord||Pieter Heerma van het CDA is begonnen aan zijn verhaal. Hij was in het debat vrij onzichtbaar bij de interruptiemicrofoon. Alleen met Wilders en Kuiken ging hij in debat. Fractievoorzitters van andere regeringspartijen Jan Paternotte (D66) en Gert-Jan Segers (ChristenUnie) stonden er wel regelmatig om bijvoorbeeld te zeggen dat zij vinden dat het kabinet al wel veel doet om de koopkrachtdaling te dempen.
Overigens is CDA-leider, vicepremier en minister van Buitenlandse Zaken Wopke Hoekstra niet aanwezig in het kabinetsvak. Hij is in New York, voor de jaarlijkse vergadering van de Verenigde Naties.
Hoekstra scoort laag bij Nederlanders: een 4,3. In het eerste jaar waarin hij deelnam aan een kabinet - 2017, Rutte II, minister van Financiën - was dat nog een 6,7.  Dat blijkt uit onderzoek van I&O Research in opdracht van NRC.
Daaruit blijkt ook dat een minderheid van de CDA’ers tevreden is met het kabinet waar ze deel van uitmaken: 41 procent. Dat was bij aanvang van Rutte IV nog 70 procent.
Iets om op te letten: het CDA probeert al een tijdje een verhaal over gemeenschapszin te vertellen dat gaat over ‘minder ik en meer wij’. Het woord ‘samen’ wordt ook opvallend vaak gebruikt door CDA’ers, zowel in de Tweede Kamer als door christendemocratische kabinetsleden. Grote kans dat het de invalshoek is van de inbreng  van Heerma. ||https://www.nrc.nl//nieuws/2022/09/21/pieter-heerma-cda-aan-het-woord-a4142758
2022-09-21||Kabinet holt van crisis naar crisis, vindt PvdA||PvdA-fractievoorzitter Attje Kuiken mist „perspectief” en „fundamentele keuzes” bij het kabinet, zegt ze in haar bijdrage.
Hoe het wel moet? Kuiken citeert de tv-toespraak van oud-PvdA-premier Joop den Uyl, tijdens de oliecrisis in 1973. Den Uyl hield een warm pleidooi voor herverdeling. „Naar het oordeel van de regering zal waar minder te verdelen valt, dat mindere ook gelijker moeten worden verdeeld”, zei Den Uyl. En: „Als wij daartoe bereid zijn, dan wordt het geen koude winter, al vriest het nog zo hard.”
Het kabinet kan wel wat meer ‘Den Uyl’ gebruiken, vindt Kuiken. „Zonder visie, hol je van crisis naar crisis.” Ze zegt dat het kabinet te lang gewacht heeft met de uitwerking van een prijsplafond voor energie, en ze noemt de verhoging van het minimumloon te mager.
Ze wordt slechts drie keer onderbroken, door Gert-Jan Segers (ChristenUnie) en Pieter Heerma (CDA). Die laatste geeft haar ook wat credits, omdat zij samen met Jesse Klaver (GroenLinks) al lange tijd aandringt op een prijsplafond voor energie. „Niemand kan ontkennen dat mevrouw Kuiken hier recht van spreken heeft.”||https://www.nrc.nl//nieuws/2022/09/21/pvda-mist-perspectief-a4142754
2022-09-21||Luister naar Haagse Zaken om het debat over de energiecrisis te begrijpen||Stap je na het werken de auto in, of begin je met koken en kun je dus even niet meer dit blog lezen? Dan kun je naar Haagse Zaken luisteren. In de meest recente aflevering geeft Marike Stellinga je een financieel-economische context bij de plannen die het kabinet deze week presenteerde.  Luister hier naar Haagse Zaken: ||https://www.nrc.nl//nieuws/2022/09/21/luister-naar-haagse-zaken-om-het-debat-over-de-energiecrisis-te-begrijpen-a4142739
2022-09-21||Toespraak Poetin leidt tot paniek: ‘Hoe krijg ik een vrijstelling voor het leger?'|| Voor de deur van een rekruteringsbureau van het Russische leger, een van de twee dozijn die de hoofdstad telt, is het op woensdagmiddag opmerkelijk rustig. Bij de ingang zitten en staan een stuk of zes jonge jongens. Sommigen met papieren in de hand, anderen met een bezorgde vriendin of moeder aan hun zijde. Van heftige emoties is geen sprake, laat staan van tekenen die wijzen op de grootschalige mobilisatie die president Poetin woensdag afkondigde. Toch verraden de bedrukte gezichten dat bezoekers vandaag liever elders zijn.  Bij de vijver aan de overkant van de straat staat een man van een jaar of dertig in een hoody en wijde broek bij een shoarmatent op zijn bestelling te wachten. „Mijn paspoort verloopt binnenkort. Nee, ik weet niet hoe ik dan het land uit moet komen!”, roept hij geagiteerd in zijn mobieltje, terwijl zijn vriendin bezorgd kijkend wegduikt in haar motorjack. In een Italiaans café een stukje verderop discussiëren twee mannen op luide toon over de macht van de Verenigde Staten, de overwinning van het Sovjet-leger op de Duitsers en de anti-Russische stemming in de Baltische landen.  Dergelijke gesprekjes zijn al sinds het begin van de „speciale militaire operatie” in Oekraïne – de enige wettelijk toegestane benaming in Rusland – dagelijkse kost op straat, in café’s en in chatgroepen op het Russische internet. Maar met de woensdag aangekondigde mobilisatie, joeg het Kremlin een nieuwe golf van paniek door het land. De mobilisatie mag dan voorlopig van toepassing zijn op ‘slechts’ driehonderdduizend Russische reservisten, het aantal familieleden en vrienden dat de maatregel raakt is vele malen groter. Daardoor dreigt het Kremlin het laatste beetje vertrouwen van burgers in een goede afloop te verspelen. Zeker omdat Russen de afgelopen dagen werd bezworen dat er van een mobilisatie geen enkele sprake is.  „Hoe krijg ik een vrijstelling voor het leger?” en „Hoe kan ik Rusland verlaten?” waren veel gebruikte zoektermen op het internet. In speciale chatgroepen regende het bezorgde berichten. „Mijn buurman heeft net een oproep ontvangen. Zijn vrouw huilt”, schrijft iemand. Anderen delen foto’s van dienstoproepen die zijzelf of kennissen ontvingen en van politiepatrouilles op straat.  Direct na de aankondiging woensdag leek zich dan ook een nieuw emigratiegolfje af te tekenen. Volgens staatsstatistiekbureau Rosstat verlieten dit jaar al 8,5 miljoen Russen het land, twee keer zoveel als vorig jaar. Maar de vertrekopties zijn door gesloten luchtruimen en sancties beperkt, en vliegtickets naar bestemmingen als Caïro, Dubai, Istanbul en Tbilisi extreem duur.  Luchthavens en reisbureaus in Moskou lieten woensdag weten dat, anders dan in geruchten werd beweerd, er voorlopig geen sprake was van reisrestricties. Wel zouden reservisten het dringende advies hebben gekregen niet naar het buitenland op vakantie te gaan. Maar vertrekken is slechts voor een hele klein groep weggelegd. De rest wacht in angst af op wat komen gaat. Mensenrechtenorganisaties als de Soldatenmoeders, die zich inzetten voor de rechten van soldaten en hun familie, kregen woensdag een stroom telefoontjes te verstouwen. Of het Kremlin met de mobilisatie grootschalig verzet over zich afroept, is zeer de vraag. Woensdag riepen verscheiden oppositiegroepen Russen op de harde straffen en de militaire censuur te trotseren en de straat op te gaan. Daarop liet het OM in Moskou weten dat oproepen tot protest kan leiden tot een celstraf van maximaal vijftien jaar. Toch lieten veel mensen zich daar niet door weerhouden: de politie verrichtte zeker 1.250 arrestaties, vooral in Moskou en St. Petersburg.||https://www.nrc.nl//nieuws/2022/09/21/toespraak-poetin-leidt-tot-paniek-hoe-krijg-ik-een-vrijstelling-voor-het-leger-a4142738
2022-09-21||Oud-president Trump en Trump Organization aangeklaagd voor fraude||De openbaar aanklager van de Amerikaanse staat New York klaagt voormalig president Donald Trump en zijn bedrijf, de Trump Organization, aan voor fraude. Dat heeft openbaar aanklager Letitia James woensdag bekendgemaakt. Het is de uitkomst van drie jaar onderzoek door James naar het financiële reilen en zeilen van Trump en de Trump Organization. Ook de drie oudste kinderen van Trump - Donald Jr., Ivanka en Eric Trump - worden aangeklaagd, net als twee hooggeplaatste medewerkers. Trump en zijn bedrijf worden aangeklaagd voor fouten die werden gemaakt in de jaarverslagen van Trump. Die verslagen werden ingediend tussen 2011 en 2021. Zo zouden Trump en de Trump Organization volgens openbaar aanklager James in meer dan tweehonderd gevallen de waarde van vastgoedeigendom opzettelijk onjuist hebben opgegeven om gunstige leningen en belastingvoordelen te verkrijgen. De aanklacht noemt daarnaast 23 eigendommen waarvan de waarde „flink en frauduleus is overschat”. Hiermee zou Trump zijn nettowaarde met „miljarden dollars” omhoog hebben geschroefd „om zich onrechtmatig te verrijken en het systeem te bedriegen”, aldus James. Trump deed dit met behulp van zijn kinderen en zijn hooggeplaatste medewerkers. Met de civielrechtelijke zaak wil James bewerkstelligen dat Trump en de andere aangeklaagden hun verkregen voordelen, ter hoogte van zo’n 250 miljoen dollar (253 miljoen euro), moeten terugbetalen. Ook eist de openbaar aanklager een verbod voor Trump en zijn kinderen om in het vervolg nog bedrijven te hebben in de staat New York, en een verbod voor de Trump Organization om vastgoedtransacties aan te gaan. Daarnaast heeft James de aanklacht doorgestuurd naar de federaal aanklager in Manhattan en de Amerikaanse belastingdienst, die over kunnen gaan tot strafrechtelijke vervolging. Trump heeft altijd ontkend onrechtmatig te hebben gehandeld en noemde het civielrechtelijk onderzoek van James herhaaldelijk politiek gemotiveerd. De oud-president probeerde meermaals het onderzoek te vertragen en verhoren te ontlopen. Op 10 augustus weigerde hij tijdens een zitting achter gesloten deuren antwoorden te geven op vragen van de openbaar aanklager, waarbij hij zich volgens persbureau Reuters meer dan vierhonderd keer beriep op het zwijgrecht.||https://www.nrc.nl//nieuws/2022/09/21/oud-president-trump-en-trump-organization-aangeklaagd-voor-fraude-a4142735
2022-09-21||Tijd voor de vijfde spreker: Attje Kuiken (PvdA)||Attje Kuiken van de PvdA staat op het punt van beginnen aan haar eerste inbreng als fractievoorzitter tijdens politieke beschouwingen. Ze werd pas in april gekozen als de opvolger van Lilianne Ploumen. Onervaren is ze overigens niet, ze is sinds 2010 Tweede Kamerlid.   Een maand na haar benoeming werd ze door kiezers gewaardeerd met een 5,4. Een nipte onvoldoende, maar van alle 19 partijleiders staat ze wel, samen met Lilian Marijnissen van de SP, op de derde plek. Dat onderzocht I&O Research in opdracht van NRC.  De achterban van de PvdA, zo blijkt uit hetzelfde onderzoek, is flink ontevreden over het kabinet-Rutte IV. Maar 8 procent zegt wel content te zijn met huidige kabinet. Nog interessant om op te letten: de PvdA-fractie is steeds nauwer gaan samenwerken met die van GroenLinks. Kamerleden voeren regelmatig namens elkaar het woord. In de Eerste Kamer willen beide partijen na de Provinciale Statenverkiezingen van komend jaar zelfs één fractie vormen. Hebben Kuiken en GroenLinks-leider Jesse Klaver (straks pas aan de beurt als zevende spreker) hun inbreng op elkaar afgestemd?||https://www.nrc.nl//nieuws/2022/09/21/tijd-voor-de-vijfde-spreker-attje-kuiken-pvda-a4142732
2022-09-21||De redding van energiebedrijf Uniper kost Duitsland nu bijna 30 miljard|| Met de nationalisatie woensdag van Uniper loopt het totaal aan reddingskosten voor dit energiebedrijf richting de 30 miljard euro. De redding van Uniper, tot woensdag nog grotendeels in handen van het Finse Fortum, was noodzakelijk omdat Uniper op omvallen stond. Dat zou grote  gevolgen voor de Duitse economie hebben gehad. Het in Düsseldorf gevestigde bedrijf speelt een essentiële rol in de Duitse energiesector omdat het de leverancier is voor 40 procent van de Duitse particulieren en bedrijven die aardgas gebruiken. Omdat Rusland het bedrijf eerst minder en nu helemaal geen goedkoop gas meer levert, is Uniper in grote problemen beland. De grootste gasleverancier van Duitsland moet aan zijn leveringsplicht voldoen en is nu gedwongen om daarvoor duur gas in te kopen. Over de eerste helft van dit jaar moest het bedrijf al een verlies van ruim 12 miljard euro bekendmaken. Vóór de Russische invasie in Oekraïne leverde Gazprom de helft van het gas dat Uniper nodig had.   Om faillissement te voorkomen steekt Berlijn 8 miljard euro aan vers kapitaal in het bedrijf. Voor 480 miljoen euro neemt de staat het resterende belang van Fortum over. Dat bedrijf, voor ruim de helft in handen van de Finse staat, krijgt verder de 4 miljard euro terug die het eerder aan Uniper had uitgeleend. Al deze reddingskosten komen boven de 9 miljard euro die Berlijn al in juni in Uniper heeft moeten investeren. Toen belandde 30 procent van de aandelen in handen van de staat. Om nieuwe problemen te voorkomen, zorgt staatsbank KfW Bank de komende tijd voor extra financiële ruimte, als blijkt dat de huidige kredietlijnen onvoldoende zijn. Eind augustus had Uniper naar eigen zeggen bij KfW voor 13 miljard euro aan kredietruimte. Minister Robert Habeck (Economische Zaken) noemde de redding woensdag noodzakelijk omdat de positie van Uniper snel verslechterde. „De regering zal alles doen wat noodzakelijk is om belangrijke, cruciale bedrijven in Duitsland altijd stabiel te houden”, aldus de bewindsman van de Groenen in een toelichting op de nationalisatie. De redding van Uniper is niet de enige recente ingreep van Duitsland om de energievoorziening zeker te stellen. Vorige week nam de staat drie raffinaderijen over die deels in handen waren van het Russische oliebedrijf Rosneft. Op die manier, verklaarde Berlijn, moest de productie van benzine, diesel en kerosine worden gegarandeerd. Volgens Duitse media speelde ook mee dat Duitsland vreesde dat Rosneft het embargo voor Russische olie zou frustreren. Dat gaat komend jaar in en het is nog de vraag hoe de raffinaderijen, die niet aan zee liggen, van niet-Russische olie worden voorzien. Die Russische olie komt nu via de pijplijn Droesjba (‘Vriendschap’) vanuit Rusland binnen. Uniper is met zijn 11.500 medewerkers actief in veertig landen. In Nederland exploiteert het bedrijf onder meer een kolencentrale op de Maasvlakte. Daarnaast beschikt het concern over drie stadscentrales (Den Haag, Rotterdam, Leiden) die voor elektriciteit en warmte zorgen. Bij de eerste reddingsactie deze zomer dwong  de Duitse overheid al af dat Uniper zijn juridische strijd tegen Nederland zou staken: het bedrijf eiste financiële compensatie vanwege de verplichte sluiting voor kolencentrales die voor 2030 op de agenda staat.||https://www.nrc.nl//nieuws/2022/09/21/de-redding-van-energiebedrijf-uniper-kost-duitsland-nu-bijna-30-miljard-a4142734
2022-09-21||Anekdote uit jonge jaren van Paternotte leidt tot discussie over wetsovertredingen||Heeft Jan Paternotte (D66) de wet overtreden? Die vraag stelt Caroline van der Plas (BBB) na een verhaal van Paternotte. Hij vertelde dat hij in 2005, als voorzitter van de Jonge Democraten, met een delegatie van de JD en het CDJA naar de Sociaal Ecomomische Raad (SER) optrok. Hij wond zich op over de manier waarop alleen ouderen beslissingen namen over pensioenen, en dat er geen jongere te bekennen was in de SER. Paternotte trok met de groep het gebouw in, ze droegen op symbolische wijze een 14-jarig lid op een stoel het gebouw binnen. Ze eisten een jongerenzetel in de SER. „De politie kwam met zes busjes en gooide ons eruit.”  Toch kregen jongeren uiteindelijk toch een zetel in de SER. Paternotte, met een plagerij in de richting van Jesse Klaver: „En dat was het begin van de opmars van Jesse Klaver. Laten we het erop houden dat jongeren de consequenties van hun acties niet altijd kunnen overzien.” Klaver kreeg deze zetel in de SER in 2009.  Caroline van der Plas rook haar kans. Had Paternotte hier de wet overtreden? En, zo ja, is zijn afkeuring van protesterende boeren dan niet hypocriet? „Ik snap heel goed dat als je iets heel graag wil en je je niet gehoord voelt, dat je dan wel eens de rand opzoekt van een protest.” Paternotte: „Wilt u deze actie echt vergelijken met het dumpen van asbest op snelwegen, het kort en klein slaan van poltiebusjes voor de deur van een minister, of het continu blokkeren van snelwegen?”  Paternotte erkende dat hij wel eens fout geparkeerd heeft. ||https://www.nrc.nl//nieuws/2022/09/21/anekdote-uit-jonge-jaren-van-paternotte-leidt-tot-discussie-a4142733
2022-09-21||Bij de kringloopwinkel wordt de betaalbare kleding weggekaapt door modemeisjes||De jongste editie van de Amsterdamse modeweek was een feest van stijlen en kleuren. Wat ook opviel: upcycling, het hergebruiken van oude items en materialen, is echt ‘een ding’.  Dat verbaast niet  in een tijd waarin duurzaam denken en doen de nieuwe lifestyle lijkt te zijn. Compleet met kreten als ‘preloved’, ‘pre-used’ en ‘pre-owned’ die welhaast gemeengoed zijn geworden.  Voor  niet-insiders: met voornoemde termen wordt tweede-, derde, of zoveelstehandskleding aangeduid. Items die ook vaak onder de noemer ‘vintage’ worden geschaard. Dat is vaak onterecht, want daarvan is pas sprake als een  kledingstuk 20 of 25 jaar oud is, zo schijnt. Hoe het ook zij:  het dragen van niet-nieuwe kleding heeft de laatste jaren een opmars gemaakt.  Modebladen en influencers promoten het dragen ervan; lokale en nationale overheden lanceren campagnes met hetzelfde oogmerk en waar ooit werd gepronkt met ‘het nieuwste van het nieuwste’ is het nu welhaast een sport om een ‘oud’ doch trendy stuk te ‘hunten’ – voor weinig welteverstaan. Fantastisch natuurlijk, maar er zit ergens iets scheef.  Dat realiseerde ik me toen ik een vriendin sprak – een dame voor wie het leven een struggle is waar zij zich nochtans vrouwhaftig doorheen weet te slaan. Ze ziet er altijd uit om door een ringetje te halen. Met dank aan de tweedehandswinkels waar ze sinds jaar en dag haar kleding koopt. Niet omdat het een trend is, maar puur uit noodzaak, want ze heeft een miniem bedrag om van te leven.   Tijdens een van onze tweewekelijkse koffie-afspraken beklaagde ze zich over het verschraalde aanbod in de winkels die ze doorgaans bezoekt en over de items in de hippere tweedehandsboetieks, die ze zich vaak niet kan veroorloven. Zelfs bij de kringloopwinkel, nu ‘circulair warenhuis’, wordt de mooie en betaalbare kleding weggekaapt door modemeisjes van uiteenlopende leeftijden en genders.  In feite zou je hier kunnen spreken van gentrificatie. Een term die doorgaans wordt gebruikt in relatie tot oude wijken of stadsdelen die als onaantrekkelijk worden beschouwd. Totdat ze worden overgenomen door kapitaalkrachtige (jonge) mensen, waarna de huizen onbetaalbaar worden voor de oorspronkelijke bewoners. Met pre-loved fashion lijkt het,  wrang genoeg,  eenzelfde kant op te gaan. De afleggertjes waar ooit massaal de neus voor werd opgehaald zijn nu ‘vintage vondsten’ en ‘helemaal hot’. Daardoor worden ze duurder en gaandeweg onbetaalbaar voor degenen die hier van oudsher op aangewezen waren. Hen rest uiteindelijk niets anders dan goedkope fast fashion, die uiteindelijk duurkoop zal blijken te zijn. En dan moeten ze ook nog eens dealen met onbegrip en afwijzing vanwege de ‘niet verantwoorde’ keuze die ze maken.  Maar groen doen kost poen. Dat moge duidelijk zijn. Er is een groeiende groep mensen die wel duurzaam wil, maar dat niet kan. Is tweedehands kleding straks alleen maar voor the happy few? Hoe gaan we dit voorkomen? Door minder en bewuster te shoppen, ook als het gaat om kleren met een tweede of derde leven? Vragen waar we bij stil moeten staan. En ja, het antwoord valt lastig te geven. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/21/de-gentrificatie-van-vintage-kleding-2-a4142730
2022-09-21||Jesse Klaver tegen Jan Paternotte: &#8216;Don&#8217;t Klimaatwet me&#8217;||Veel interrupties krijgt Jan Paternotte (D66) over het klimaatbeleid van het kabinet-Rutte IV. Niet zo gek: D66 is de meest progressieve partij in de coalitie, en daarom een geliefd doelwit voor de linkse oppositie. Paternotte had gezegd dat het kabinet op de goede weg is om de klimaatdoelen te halen. Dat leidde tot een stekelige reactie van GroenLinks-leider Jesse Klaver, die Paternotte erop wees dat de doelen uit de Klimaatwet „jaar na jaar’ niet gehaald worden. Een teer puntje voor D66: de partij trok samen met GroenLinks op toen de wet werd geschreven.  Paternotte antwoordde dat de Urgenda-doelen (over stikstof) wél gehaald worden, dat er veel gebeurt op het gebied van bijvoorbeeld zonne-energie, en dat er meer voortellen van het kabinet moeten komen om de doelen wel te halen. Klaver: „De greenwashing van D66 is erger dan die van Shell. Er komen pas in maart voorstellen (van het kabinet) om de klimaatdoelen te halen.”  Paternotte: „Dat ligt aan de systematiek van de Klimaatwet.”  Klaver: „Don’t klimaatwet me, ik heb hem verdorie zelf geschreven.” De Partij voor de Dieren viel D66 aan op klimaatbeleid. Het kabinet staat vanwege de energiecrisis kolencentrales toe op hogere capaciteit te draaien. D66’er Rob Jetten is als minister van Klimaat en Energie verantwoordelijk. Esther Ouwehand: „Ik wil D66 wel geloven dat ze iets doen aan klimaat, maar dan moeten ze het wel echt doen.” Paternotte antwoordde: „Als ik iets lelijk vind, zijn het kolencentrales. Maar er is wel wat aan de hand in Europa en de wereld. We hebben de gaskraan dichtgedraaid.”||https://www.nrc.nl//nieuws/2022/09/21/jesse-klaver-tegen-jan-paternotte-dont-klimaatwet-me-a4142729
2022-09-21||Biden: uitspraken Poetin &#8216;roekeloze minachting&#8217; tegenover kernwapenverdrag||Rusland heeft „schaamteloos” de kernprincipes van de Verenigde Naties geschonden, met de „brute, onnodige oorlog” in Oekraïne. Dat heeft de Amerikaanse president Joe Biden woensdag gezegd in zijn langverwachte toespraak tot andere wereldleiders, op de tweede dag van de Algemene Vergadering van de VN in New York. Daarmee reageerde de Amerikaanse president op de laatste aankondigingen van de Russische president Vladimir Poetin van een militaire mobilisatie en „roekeloze nucleaire bedreigingen”.  Biden zei dat de uitspraken van Poetin „roekeloze minachting” tonen naar het door Rusland ondertekende Non-proliferatieverdrag voor kernwapens. Hij zei verder dat de VS zullen samenwerken met de G7 en andere landen om de oorlog te stoppen. „We zullen solidair zijn met Oekraïne, tegen de Russische agressie. Punt uit.” Rusland is als enige verantwoordelijk voor de oorlog in Oekraïne, oordeelde Biden. „Deze oorlog is begonnen door één man”, zei hij, verwijzend naar Poetin. „Deze oorlog gaat over het Oekraïens recht om te bestaan als staat. Waar je ook woont, wie je ook bent: hiervan zou je bloed moeten gaan koken.”  Ook kondigde het Witte Huis eerder aan nog eens 2,9 miljard dollar (2,93 miljard euro) vrij te maken voor bestrijding van de wereldwijde voedselonzekerheid. Dat komt bovenop de bijna 6,7 miljard dollar aan Amerikaanse steun, die al eerder is gegeven voor hetzelfde doel. Volgens de regering-Biden is de wereldwijde voedselcrisis versterkt door onder meer de klimaat- en coronacrisis, inflatie en de Russische invasie in Oekraïne, die ook voor wereldwijde graantekorten zorgde.||https://www.nrc.nl//nieuws/2022/09/21/biden-uitspraken-poetin-roekeloze-minachting-tegenover-kernwapenverdrag-a4142694
2022-09-21||Ziekenhuis veroordeeld  voor falende bescherming medische dossiers||Het Bravis Ziekenhuis in Roosendaal moet een patiënt een schadevergoeding betalen omdat de beveiliging van medische dossiers niet op orde was. Dat heeft de rechtbank Zeeland-West Brabant woensdag geoordeeld. Het is de eerste keer dat een ziekenhuis een patiënt moet compenseren vanwege onvoldoende controle op de veiligheid van patiëntendossiers. Een secretaresse van het ziekenhuis keek gedurende ten minste vier jaar onrechtmatig in medisch dossiers van bekenden. De medewerkster had onbeperkt toegang tot de medische dossiers doordat zij op de afdeling spoedeisende hulp werkte. Ze bekeek tussen juni 2014 en juli 2018 in totaal 347 keer de medische dossiers van de ex-vrouw van haar partner, onthulde NRC eerder. Zij richtte een uitgeverij op die in eigen beheer een boek uitgaf van haar partner. Deze ‘wraakroman’ beschreef de vechtscheiding van haar man met zijn ex-vrouw waarin medische details over de voormalige partner zijn verwerkt. Volgens de rechter moet ervan worden uitgegaan dat de secretaresse de medische informatie deelde met haar partner – die ex-partner was van de vrouwelijke patiënt – en dat hij deze informatie verwerkte in zijn boek. Het boek is inmiddels verboden. De Autoriteit Persoonsgegevens trad aanvankelijk niet op tegen het omvangrijke datalek van Bravis. De toezichthouder stelde naar aanleiding van de publicaties in NRC een onderzoek in. De toezichthouder noemde het beeld destijds „zorgelijk”. De Autoriteit Persoonsgegevens zegt woensdagmiddag in een reactie dat het ziekenhuis een jaar lang een extra rapportageverplichting is opgelegd en dat dit op 16 december 2021 is afgesloten. Een woordvoerder noemt het niet vreemd dat een gedupeerde zelf naar de rechter moet stappen voor genoegdoening en ingrijpen. „Burgers kunnen altijd naar de rechter stappen, los van de AP.”  Advocaat Paul Tjiam, die de patiënte bijstaat, zegt dat de toezichthouder tekortschiet, waardoor de gedupeerde van het datalek gedwongen was haar gelijk te halen bij de rechter. „Dat krijg je als je als toezichthouder niets doet. De gedupeerde patiënt moet het dan zelf oppakken.” De rechter stelt vast dat het ziekenhuis in het geheel niet controleerde welke dossiers medewerkers met onbegrensde toegang raadpleegden. Een gegevensfunctionaris selecteerde daarnaast „maandelijks steekproefsgewijs slechts twee patiëntendossiers” ter controle. „Daarmee is (evident) geen sprake van een systematische en risicogerichte controle. Bovendien was deze controle ook in omvang onvoldoende, gelet op de schaal van verwerkingen in het ziekenhuis.” Het slachtoffer ontdekte in 2018 zelf het datalek toen ze bij het ziekenhuis informeerde wie er inzage in haar dossier had gehad. De secretaresse bleek ook tienmaal noodprocedures te hebben gebruikt om in haar dossier en dat van haar moeder en dochter te kijken. Deze procedures bestaan zodat personeel in spoedgevallen medische dossiers kan inzien. De noodtoegang bij de betrokken dossiers is het Bravis-ziekenhuis nooit opgevallen. Volgens de rechter gaat het hier om „een bijzondere categorie van persoonsgegevens, namelijk medische persoonsgegevens uit een patiëntendossier van een ziekenhuis. Deze gegevens zijn over een langdurige periode van vier jaar veelvuldig onrechtmatig ingezien en zijn gedurende deze periode ook onvoldoende beschermd. Daarnaast is er ook medische informatie gedeeld met derden en gepubliceerd in een boek.” Daarom heeft patiënte recht op schadevergoeding. Het ziekenhuis moet haar 2.000 euro betalen, naast de vergoeding van de proceskosten. De vrouw eiste een aanzienlijk hoger bedrag van 15.000 euro. Het ziekenhuis zei woensdagmiddag „kennis te hebben genomen” van de uitspraak van de rechter. Bravis „betreurt” de onbevoegde toegang tot medische dossiers en wijst erop dat de secretaresse destijds op staande voet is ontslagen. Bravis maakte in september bekend dat het een nieuw softwaresysteem in werking heeft gesteld waardoor het ziekenhuis „voorop loopt met digitale informatie-uitwisseling met patiënten”.||https://www.nrc.nl//nieuws/2022/09/21/ziekenhuis-veroordeeld-voor-falende-bescherming-medische-dossiers-a4142728
2022-09-21||Rocco (m): grote hond, klein hartje||Het is niet zomaar een beetje hond dat aan komt lopen. Enthousiast kwispelend, van links naar rechts schietend, overal aan snuivend en ruikend komt hij de gang uit waar de kennels zitten. Rocco is een Argentijnse dog, een ras dat zich op Wikipedia laat omschrijven als: „Een tamelijk grote en zeer krachtige hond die veel respect afdwingt”. Nou, zeg dat.  Rocco is één bonk spier van zeker 45 kilo, met een schofthoogte van dik 65 centimeter. Als hij op zijn achterpoten gaat staan, torent hij boven menig mens uit.  „Als hij niet wil dat je binnenkomt, kom je niet binnen”, zegt Immy Kloet, locatiemanager van Dierenbeschermingscentrum Amersfoort. „Maar voor snoepjes doet hij veel, hè.” Ze aait hem liefdevol over zijn gigantische snoet. Hij gaat zitten als ze ‘zit’  zegt en pakt behoedzaam een snoepje uit haar hand. Hij is een grote vriendelijke reus, onwijs trouw naar de mensen die voor hem zorgen. Daarbij zorgt hij er met veel toewijding voor dat er geen ongewenste gasten op het terrein komen. Alleen, zo staat in zijn karakteromschrijving op de website van het asiel, zag hij „geen verschil tussen een inbreker en gewenste visite”.  Visite werd bij zijn vorige eigenaars buiten de hekken, op neutraal terrein, aan Rocco voorgesteld. Dat ging meestal goed. „Maar één op de twintig keer was iemand in zijn ogen gewoonweg niet welkom ”, zegt Kloet.  Het zijn meestal de grote honden die in het asiel terechtkomen, zegt Kloet. „Herders, staffords, pitbulls.” Die typetjes. Meestal is dat omdat ze niet goed opgevoed zijn. Mede om die reden zijn het precies ook deze honden die lang in het asiel zitten. „Kleine hondjes vinden nu eenmaal sneller een nieuw huisje omdat meer mensen op zoek zijn naar een klein hondje”, zegt Kloet. Er zijn dan ook meer mensen die een chihuahua kwijt kunnen dan een Rocco.  Toch hopen ze bij het asiel dat er iemand is die hem een fijn leven wil bieden. Hij is voor zijn acht jaar enthousiast en blij als een pup, wil graag samen spelen en kan „met gekke bokkesprongen” rondrennen als hij buiten is. Bekend is dat hij last heeft van heupdysplasie, maar met de juiste voeding en voldoende beweging is dat onder controle.  Hij laat zich dirigeren naar het fotoscherm waar hij mag plaatsnemen. Zitten, liggen, hier kijken, daar kijken. Kloet vraagt, Rocco voert uit. Dit is een grote hond, met een klein hartje. En hij is hard op zoek naar een huis. Liefst ergens waar weinig bezoek over de vloer komt, dat scheelt hem een hoop werk.||https://www.nrc.nl//nieuws/2022/09/21/rocco-m-grote-hond-klein-hartje-a4142727
2022-09-21||Voor Irak is het ene scenario nog hopelozer dan het andere|| Hussein Salim Mohammed ligt al drie weken op bed met zijn been in het gips. In de hoek van zijn kamertje in een volkswijk in Bagdad voert een ronkende airconditioner een verloren strijd tegen de Iraakse zomerhitte. Aan de muur hangt een portret van de Iraakse politicus en sjiitische geestelijke Moqtada al-Sadr. Mohammed (23)  raakte gewond toen hij eind augustus met duizenden andere aanhangers van Moqtada al-Sadr de Groene Zone in Bagdad bestormde. In dat regeringsdistrict raakten de Sadristen in gevecht met de Volksmobilisatie-eenheden, eveneens een sjiitische militie.  Een dag lang bestookten de twee sjiitische rivalen elkaar met kalasjnikovs, mortieren en granaten, totdat Sadr zijn mannen  terugfloot. In totaal vielen er zeker dertig doden en zeshonderd gewonden.  „Mijn moeder was trots op me toen ik uit het ziekenhuis terugkwam”, zegt Mohammed. „Ze zei: als je de volgende keer sterft en een martelaar wordt, maak je me nóg trotser.” Zijn vader knikt tevreden en Mohammed doet er  nog een schepje bovenop. „Wij offeren alles op voor Seyyid [een islamitische aanduiding van respect] Moqtada al-Sadr. Zijn visie kent geen grenzen, dus ik denk dat hij een burgeroorlog zal voorkomen. Maar als hij een burgeroorlog wil, volg ik zijn bevel op.” Het lot van Irak hangt aan een zijden draadje. Bijna een jaar na de verkiezingen van afgelopen oktober zit het land nog altijd zonder regering. Sadr behaalde destijds de meeste zetels, maar niet genoeg om de kabinetsformatie naar zijn hand te zetten. Uit frustratie liet hij in juni zijn 73 parlementariërs opstappen. Sindsdien probeert de gehaaide populist zijn wil via de straat door te drukken.  De huidige rust in Bagdad lijkt slechts  een stilte voor  de storm. Sadrs sjiitische rivalen, die  de grootste fractie  werden in het parlement nadat de Sadristen waren opgestapt, hopen  het parlement deze of volgende week te heropenen om de kabinetsformatie door te zetten.  De vraag is hoe Sadr hierop zal reageren – en hoeveel geweld daaraan te pas zal komen.       „De huidige impasse is onhoudbaar”, zegt Jeanine Hennis-Plasschaert, VN-gezant in Irak en in Nederland beter bekend als voormalig minister van Defensie (VVD). „Sadr kan het land niet eindeloos gijzelen. Deze machtsstrijd duurt nu al elf maanden, terwijl het land schreeuwt om fatsoenlijk bestuur.”      Maar in Sadr City, een enclave van Sadristen in het noorden van Bagdad, klinkt eerst nog de roep om wraak.  Hussein Abbas (38) is naar het vrijdagmiddaggebed gekomen met een ingelijste foto van zijn vriend Ali, die tijdens de laatste bestorming van de Groene Zone om het leven kwam. „Dit gebedsmatje was van hem”, zegt hij, wijzend op het  kleedje waarop Ali’s foto staat.  „We zullen de onschuldige levens wreken.” Wanneer precies,  dat weet Abbas niet. „We nemen geen eigen beslissingen, we wachten op de bevelen van Seyyid Moqtada al-Sadr”, zegt hij. Ook de imam die het gebed leidt, sjeik Mohamed al-Lami, waagt zich niet aan eigen voorspellingen. „Alle antwoorden op Iraks problemen kunt u vinden op het Twitteraccount van Seyyid Moqtada Sadr”, zegt de imam in klassiek Arabisch.  Sadrs aanhang wordt geschat op enkele miljoenen (Irak telt 40 miljoen inwoners). Hij dankt zijn aanzien aan zijn vader Mohammed Sadeq Sadr, een sjiitische geestelijke die in verzet kwam tegen Saddam Hussein en dit in 1999 met de dood bekocht. Met name armere sjiieten krijgen de liefde voor de Sadr-dynastie met de paplepel ingegoten. „Wanneer ik als kind moest huilen, gaven mijn ouders me een foto van Seyyid Moqtada al-Sadr”, zegt de gewonde Mohammed. „Daar werd ik rustig van.” De laatste jaren wist Sadr zijn populariteit  flink uit te breiden. Hoewel hij zelf lange tijd een goede relatie met Iran had, schildert hij zijn sjiitische rivalen steevast af als Iraanse pionnen. Daarnaast presenteert Sadr zichzelf als een man van het volk die  het opneemt tegen een corrupt politiek systeem. Sadr die zegt dat hij anti-establishment is, is ongeveer net zo overtuigend als Donald Trump die zegt dat hij niet bij de elite hoort Fanar Haddad Irak-expert, Universiteit van Kopenhagen „Maar Sadr is zelf juist een steunpilaar van dat systeem”, zegt Fanar Haddad,  Irak-expert aan de Universiteit van Kopenhagen. „Sadr die zegt dat hij anti-establishment is, is ongeveer even overtuigend als Donald Trump die zegt dat hij niet bij de elite hoort. Het is pure retoriek bedoeld om zijn ware doel te verhullen: hij wil  de machtigste politicus van het sjiitische kamp en daarmee van Irak worden.” Sadrs rivalen hebben zich verenigd in het zogeheten Coördinatiekader, een verbond van sjiitische partijen en bijbehorende milities dat kan rekenen op steun uit Iran. De voornaamste politicus daarbinnen is oud-premier Nouri al-Maliki, een aartsvijand van Sadr. De haat en nijd tussen de twee bereikten een hoogtepunt toen in juli opnames uitlekten waarin Maliki zinspeelt op een oorlog tegen Sadr  en hem omschrijft als een ‘lafaard’, ‘verrader’ en ‘onbenul’.  Maar naast het uitvechten van persoonlijke vetes gaat de strijd tussen de sjiitische groepen vooral ook om financiële belangen.  Sadrs rivalen eisen een rol in de toekomstige regering omdat ze net als de Sadristen azen op de baantjes en het geld die ministeriële posten in het corrupte Irak opleveren. Nu Sadr uit het parlement is gestapt, zien zij hun kans schoon en proberen ze Soennitische en Koerdische partijen zover te krijgen om een regering met hen te vormen.  Om nieuw geweld te voorkomen doet VN-gezant  Hennis-Plasschaert  er alles aan om de sjiitische partijen dichter tot elkaar te brengen. Dat valt niet mee, vertelt ze telefonisch. Sadr weigert vooralsnog deel te nemen aan een dialoog, en ook binnen het Coördinatiekader bestaat veel  onderling wantrouwen. „Het gevolg is dat er talloze initiatieven om uit de crisis te komen naast en door elkaar  lopen.” Volgens de VN-gezant zijn er grofweg twee scenario’s. In het eerste, minst slechte scenario gaat Sadr  met zijn rivalen om de tafel, doet het Coördinatiekader enkele concessies en komt er een regering die door Sadr wordt gedoogd. Zo’n regering zal overigens vrijwel zeker vervroegde verkiezingen uitschrijven, want daar dringen beide kanten inmiddels op aan.  „Het is de wereld op zijn kop”, zegt Hennis-Plasschaert. „De VN heeft zo’n 34 miljoen euro uitgetrokken om de laatste verkiezingen in goede banen te leiden. Mede daardoor was die stembusgang de meest transparante sinds 2005. Dan kan je niet alsmaar nieuwe verkiezingen uitschrijven omdat  de resultaten niet bevallen.” Maar het kan nóg hopelozer. In een tweede scenario blijft Sadr zich verschuilen achter zijn Twitteraccount, houdt het Coördinatiekader geen rekening met zijn wensen en gaan de Sadristen  weer de straat op. Een confrontatie tussen Sadrs militie Saraya al-Salam (‘Vredesbrigades’) en de talloze andere sjiitische milities kan  dan uitmonden in een heuse burgeroorlog.  Hoe dan ook zal het Iraakse volk de dupe zijn, weet slagersvrouw Kamila. De vrouw in zwarte chador, die niet met haar achternaam in de krant durft, zit met haar zwager Abbas in hun familieslagerij in het centrum van Bagdad. Haar winkel kijkt uit over de straten die eind augustus in een slagveld veranderden. Aan de vleeshaken in de vitrine hangen drie lamskadavers. Tijdens de laatste gevechten konden Kamila, haar man en vier kinderen hun huis niet uit. „De kinderen waren zo verschrikkelijk bang. De hele dag en nacht hoorden we explosies. Het traangas kwam naast ons huis terecht en kwam via de airconditioning naar binnen. We zijn bijna gestikt.” Door de onrust was Kamila’s zaak de hele zomer dicht. Ze verloor al haar inkomsten en kon haar elektriciteitsrekening niet meer betalen. Daardoor deed de vriezer het niet meer en moest ze  haar vleesvoorraad weggooien. Als de rust niet terugkeert, is het met haar slagerij gedaan.  „Waarom gebeurt dit?”, zegt Kamila. „Wat is onze misdaad? Ik ben al blij als ik genoeg geld verdien om aubergines en tomaten te kunnen kopen. Waarom kunnen die politici dan niet tevreden zijn met hun miljoenen?” De slagersvrouw weet het antwoord al.  „Het komt doordat onze politici verwende kinderen zijn”, zegt ze. „Ik hoop dat God hen zal straffen.”||https://www.nrc.nl//nieuws/2022/09/21/onrust-in-irak-hopelijk-zal-god-onze-politici-straffen-a4142726
2022-09-21||Nineties neemt je mee naar de bodem van de oceaan||Wat als we de hoofdrol niet toekennen aan onszelf, maar aan „het verband” waarin we leven? In het interdisciplinaire On All Things Earth doet Nineties Productions een poging om het perspectief van de mens te verleggen naar alles om ons heen.  Acteur Yannick Noomen en muzikant Frank Rosaly staan in een spectaculair licht- en videodecor (Julian Maiwald en Noralie van den Eijnden), dat hen gaandeweg opslokt. Maar de voorstelling begint in sobere eenvoud. De proloog doet denken aan een haast lichtvoetig egodocument van een even aimabele als ijdele theatermaker, die op een landerige zomeravond in gesprek raakt met een onbekende vrouw die hem een nieuwe blik op zijn artistieke praktijk biedt: „minder in het centrum van je eigen wereldbeeld”.  Schrijver Han van Wieringen volgt met een associatieve monoloog waarin die premisse meteen in de praktijk wordt gebracht: we verplaatsen ons in een steen die terechtkomt  op de bodem van de oceaan, verglijden haast vanzelf in de roze inkt die een octopus de zee in spuit, naar eencellige spore in de lucht, via een zaadje op het strand naar mos dat uitgroeit tot een varen. Alles houdt verband met alles.  Dit grote-zaaldebuut van regisseur Anne Maike Mertens is sterk geënt op haar online-coronaproject Untitled_2021 uit datzelfde jaar, waarin ze met vrijwel hetzelfde artistieke team op vergelijkbare (maar kleinschaligere) wijze dit thema onderzocht. En hoewel op momenten poëtisch, ontbreekt het de voorstelling meestal aan theatrale spanning.  Veel audiovisueel geweld, maar ‘On All Things Earth’ is een statische kijkervaring  Noomen geeft al zijn woorden hetzelfde grote belang mee, een aan heiligheid grenzende serieusheid, gespeend van lichtheid of grilligheid. Dat wordt geaccentueerd door het voornamelijk trage, mysterieuze geluidsdecor, dat nauwelijks versnelt of ontregelt. De projecties zijn, zeker in de onderwatersequentie aan het begin, opvallend illustratief. In grote rasters worden fragmenten van die onderwaterwereld geprojecteerd: tentakels, schelpen, visgraten, koraal. Later wordt het gelukkig abstracter: likkende vlammen, een tollende planeet, explosies. Noomen lijkt steeds kleiner te worden, op te gaan in de scenografie. Het audiovisuele geweld neemt niet weg dat On All Things Earth per saldo een nogal statische kijkervaring is: de denkoefening die de makers voor ogen hebben, wordt in de proloog expliciet verwoord en vervolgens via een vrij keurig stramien ingevuld. Als toeschouwer kun je achterover leunen: in de meanderende monoloog voelen de woorden en de beelden die worden opgeroepen al snel als variaties van hetzelfde, en glijden dus meteen van je af. Er is geen focus, ontregeling of twijfel, alles staat in het teken van totale acceptatie van dit voorstel om ons te verhouden tot andere perspectieven. Dat is voor de een misschien bevrijdend, maar voelt vooral ook inwisselbaar en richtingloos.  Pas op het einde worden we echt overrompeld. De voorstelling stevent af op een spectaculair staaltje lichtkunst: in een desoriënterend duister worden golvende, witte lichtflitsen de zaal ingeschoten, de omgeving lijkt te kantelen, het voelt alsof je door een oneindige kosmos zweeft, ijle klanken accentueren de diepe stilte. Ergens – waar precies is niet te achterhalen – is Noomen verdwenen, opgeslokt door de duisternis, definitief uit het centrum verstoten.  Je blijft achter met de paradox dat de makers de mens uit het centrum van ons perspectief willen tillen, maar door de audiovisuele bombast die de voorstelling tot aan het einde toe zo sterk kenmerkt, blijft de focus alsnog liggen op die menselijke hand. Zo eindigt de mens alsnog expliciet in het middelpunt. Recensie Muziektheater On All Things Earth van Nineties Productions. Gezien: 20/9, Internationaal Theater Amsterdam. Tournee t/m 16/10. Inl: ninetiesproductions.nl/on-all-things-earth/ 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/nineties-neemt-je-mee-naar-de-bodem-van-de-oceaan-a4142725
2022-09-21||Opnieuw inbraak bij PSV&#8217;er tijdens wedstrijd||Opnieuw is een voetballer van PSV slachtoffer van woninginbraak. Terwijl voetballer Ki-Jana Hoever zondagmiddag aanwezig was bij de wedstrijd Feyenoord-PSV werd in zijn appartement ingebroken. Dat meldt het Eindhovens Dagblad woensdag.  Volgens het dagblad kwamen agenten in kogelwerende vesten af op een melding van een inbraak, alleen bleek dit een misverstand. De politie was in de veronderstelling dat er bij iemand anders was ingebroken, bij wie de politie al extra voorzorgsmaatregelen neemt.  De politie wil wegens privacyredenen niet bevestigen dat het gaat om Hoever. Wel bevestigt een woordvoerder dat er zondagmiddag een inbraak heeft plaatsgevonden in een appartement in Eindhoven en dat er sierraden zijn meegenomen. Over de daders is nog niks bekend, de politie doet nog onderzoek.  Hoever is niet de eerste voetballer van PSV bij wie wordt ingebroken. Eerder was oud-PSV’er Eran Zahavi twee keer het doelwit van criminelen. Ook bij ex-PSV’er Memphis Depay is twee keer ingebroken. Deze zomer probeerden criminelen de Ajax-voetballer Dusan Tadic te overvallen. Hij werd vermoedelijk opgewacht door twee mannen met helmen op. Toen de 33-jarige Serviër de mannen zag rende hij weg. De mannen achtervolgden hem, waarna een worsteling ontstond. Uiteindelijk wist Tadic te ontkomen. ||https://www.nrc.nl//nieuws/2022/09/21/opnieuw-inbraak-bij-psver-tijdens-wedstrijd-a4142698
2022-09-21||SP en PVV in het defensief over de oorlog in Oekraïne||Het is opvallend hoe de oorlog in Oekraïne een rol speelt in de Algemene Politieke Beschouwingen. Geert Wilders (PVV) en Lilian Marijnissen (SP) kregen scherpe interrupties te verduren over hun kijk op het conflict. Wilders werd gewezen op de sancties tegen Rusland, die de PVV niet gesteund heeft, en over het vriendschapsspeldje dat hij ooit kreeg bij een bezoek aan Rusland. Jan Paternotte (D66) noemde Wilders „de bedrijfspoedel van Poetin” - een knipoog naar 2011, toen Wilders oppositieleider PvdA-leider Job Cohen de „bedrijfspoedel” van Rutte I noemde. Wilders kwam door de interrupties in het nauw - een zeldzaamheid bij de APB. En moest toegeven dat er sprake is van voortschrijdend inzicht in dit dossier. Lilian Marijnissen moest aan Paternotte en Gert-Jan Segers (ChristenUnie) uitleggen waarom fractiegenoot Jasper van Dijk wapenleveranties aan Oekraïne in februari „olie op het vuur” noemde. Paternotte verweet Marijnissen dat de solidariteit van de SP „ophoudt bij de grens”. Marijnissen antwoordde dat de SP de bevolking van Oekraïne steunt tegen de „agressor” Poetin, dat ze wapenleveranties „met wat meer terughoudendheid” ook steunt. „Wij veinzen niet de waarheid in pacht te hebben bij zo’n groot geopolitiek conflict.”  Het onafhankelijke Kamerlid Nilüfer Gündogan noemde het antwoord van Marijnissen „een beetje wereldvreemd”, in het licht van de mobilisatie in Rusland. Marijnissen antwoordde dat terughoudendheid bij grote conflicten in het verleden wijs is gebleken, bijvoorbeeld toen de SP de oorlog in Afghanistan niet steunde. ||https://www.nrc.nl//nieuws/2022/09/21/sp-en-pvv-in-het-defensief-over-de-oorlog-in-oekraine-a4142724
2022-09-21||Belangrijke stap naar beter hiv-vaccin: oplopende kleine doses lijken afweer te versterken||Herhaaldelijk een klein beetje van een vaccin toedienen, in een oplopende dosis, lijkt een goede vaccinatiestrategie te zijn bij hiv. Dat wijst een studie met apen uit die woensdag in het wetenschappelijke tijdschrift Nature verscheen.  Antistofproducerende afweercellen, B-cellen, kunnen daardoor niet wekenlang maar maandenlang hun antistoffen ontwikkelen en verfijnen in lymfeklieren. De bevinding is een belangrijke stap naar betere vaccins tegen lastige ziekteverwekkers zoals hiv en malaria, die tot nu toe bestand zijn tegen elke vaccinatie.    Geen virus is zo veranderlijk als het human immuno-efficiency virus (hiv), dat de ziekte AIDS veroorzaakt. Hiv verschuilt zich in het lichaam en verandert als het cellen infecteert. Daardoor is er veertig jaar na de ontdekking van het virus nog altijd geen werkend vaccin. Virologen zoeken verwoed naar een goede vaccinstrategie. Voor deze studie kregen twee groepjes van vier rhesusaapjes om de dag een vaccinatie, gedurende twaalf dagen. De serie bestond uit zeven prikken met steeds een iets hogere dosis van een hiv-eiwit, in totaal 100 microgram. Het vaccin bevatte het envelop-eiwit dat aan de buitenkant van het virus zit en waarmee het cellen in kan. Eén groepje kreeg na tien weken een boosterprik, het andere pas na zeven maanden. Een derde groep, de controlegroep, kreeg een eenmalige dosis van 100 microgram, en na tien weken een boosterprik. De onderzoekers keken in de lymfeklieren van de apen naar gespecialiseerde gebieden waar immuuncellen worden ‘getraind’. Bepaalde immuuncellen, B-cellen, herkennen een ziekteverwekker of een onderdeel daarvan in een vaccin, en gaan daarna naar zogeheten germinal centers in lymfeklieren. Daar rijpen en evolueren die cellen. Ze verbeteren en verfijnen de antistoffen die ze maken, zodat die nog beter de ziekteverwekker herkennen.  Bij de dieren die het proefvaccin in de oplopende doses hadden gekregen, bleven die B-cellen zich zeker een half jaar lang ontwikkelen, zonder een boostervaccinatie, en veel langer dan verwacht. Na tien weken waren er 186 keer meer B-cellen aanwezig bij de apen die het nieuwe vaccinregime kregen, vergeleken met apen die op de conventionele manier waren geïmmuniseerd met twee prikken. Die B-cellen maakten niet alleen veel meer antistoffen, maar vooral ook van veel betere kwaliteit.  Beter zelfs dan in de apen die na de zeven prikken wél een booster hadden gekregen na tien weken. Zij hadden na die booster wel een nieuwe piek in het aantal antistoffen, maar die waren niet van dezelfde hoge kwaliteit. Een interessant studie, vindt viroloog Rogier Sanders. Hij ontwikkelt en test hiv-vaccins in het Amsterdam UMC en maakte onder meer het envelop-eitwit waarmee de studie is gedaan. „Het is frappant dat de specialisatie van B-cellen na een half jaar nog bezig is. Tot nu toe dacht iedereen dat dat na een paar weken afgelopen was.”  Hij wijst erop dat in de controlegroep, die de standaard vaccinatie kreeg, een andere, minder effectieve hulpstof in het vaccin is gebruikt, het zogeheten adjuvans. „In de vaccins die de testgroep kreeg zat een veel beter adjuvans. Het is dus niet uit te sluiten dat de betere immuunreactie in die groep daardoor komt.” De bevindingen moeten verder uitgezocht worden met nieuwere vaccins die B-cellen nog beter kunnen trainen. Zeven prikken in twaalf dagen is heel onpraktisch voor veel mensen, zeker in zuidelijk Afrika waar hiv veel voorkomt. Er wordt gewerkt aan vaccincapsules die in de spier wekenlang kleine beetjes vaccin afgeven, vertelt Sanders. Er zijn zelfs capsules die steeds een ander vaccin kunnen afgeven, als een toverbal. „Sowieso weten we inmiddels dat we het met één vaccin nooit gaan redden tegen hiv. Je hebt vaccins nodig tegen verschillende onderdelen van het virus, die je achtereenvolgens toedient. Hiv is extreem divers, daarbij vergeleken zijn de coronavirusvarianten die ontstaan kinderspel.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/21/betere-hiv-vaccinatie-met-oplopende-kleine-doses-a4142723
2022-09-21||Opinie | Verwar autonome kunst niet met creatieve industrie||Sinds de bezuinigingen op de cultuursector vanaf 2011 stellen beleidsmakers de zogenoemde ‘creatieve industrie’ ten voorbeeld aan de kunsten. Industriële vormgeving, architectuur, grafisch ontwerp en de gaming industrie: de creatieven zijn tot ‘topsector’ gebombardeerd.  Dit is mijns inziens de diepere oorzaak van het geuite onbehagen in het Cultureel Supplement van deze krant vorige week: de toenemende instrumentalisering van kunst door beleidsmakers. Renée Steenbergen is kunsthistoricus en zelfstandig onderzoeker gespecialiseerd in kunstbeleid en mecenaat. In zijn artikel Waarom de goochelkunst van Studio Drift hypocriet is (15/7) ageerde Hans den Hartog Jager tegen ontwerpers die zich ‘indringen’ in het kunstdomein. Zijn kritiek  richt zich vooral op het ontwerpersduo Studio Drift en het feit dat het Amsterdamse Stedelijk Museum een werk van hen heeft aangekocht (twee kleinere werken schonk Drift aan het museum). Den Hartog Jager verwijt deze ontwerpers dat zij de kunst uithollen door handig gebruik te maken van concepten uit de autonome beeldende kunst en die te vertalen in „consumenten-kitsch”. Volgens hem legitimeert hét nationale museum voor hedendaagse kunst door deze aankoop hapklare „humbug”. Volgens mij is het probleem niet dat  culturele disciplines overlappen en mengvormen hun intrede doen. Natuurlijk kun je van mening zijn dat de met verlichte drones gecreëerde ‘sterrenhemel’ van Studio Drift niet meer is dan „simpele sensatie”. Eenzelfde discussie speelde ook rond de expositie van ontwerper Marcel Wanders in het Stedelijk en rond die van beeldend kunstenaar Jeff Koons die zichzelf ‘ten dele een bedrieger’ noemt.  Charlatans ja of nee: de kunstgeschiedenis discussieert er al sinds mensenheugenis over. Het is juist de taak van hedendaagse presentatie-instellingen om dat debat te voeren en te voeden. (Overigens is het werk van Studio Drift aangekocht door de conservator industriële vormgeving van het Stedelijk, dus niet bekostigd uit het kunstbudget.) Het echte probleem is dat kunst in toenemende mate via subsidies – ook door vermogensfondsen – wordt gestuurd naar projecten met ‘maatschappelijke impact’. Een voorbeeld zijn de speciale programma’s in musea voor Alzheimer-patiënten.  Zulke betrokkenheid is verdienstelijk, maar het risico bestaat dat vooral belang wordt gehecht aan de afgeleide waarde van kunst: die fungeert dan als middel om vraagstukken in de samenleving te voorzien van een creatieve – en soms goedkope – ‘oplossing’.  Bijkomend probleem is dat voor dergelijke functionele toepassingen van creativiteit niet allereerst autonoom werkende kunstenaars geschikt zijn, maar ontwerpers. Zij zijn opgeleid om technieken in te zetten voor opdracht-gebonden werk. Daardoor zijn zij het die steeds vaker opdrachten voor bijvoorbeeld kunst in de openbare ruimte binnenslepen – van oudsher belangrijk voor de broodwinning van beeldhouwers. Waar vroeger de artistieke vrijheid centraal stond, ligt nu de nadruk op toepasbaarheid. Een bekend voorbeeld daarvan is de duurzame én fraaie verlichting die Daan Roosegaarde, opgeleid tot architect, ontwierp voor de Afsluitdijk. Vooral op lokaal niveau zie je deze verschuiving. Gemeenten zijn de grootste verdelers van cultuursubsidies, maar kunstfinanciering is geen wettelijke verplichting voor hen. Omdat met de decentralisatie van rijkstaken naar lagere overheden tegelijk een bezuiniging is doorgevoerd, wordt door gemeenten fors bezuinigd op cultuur. Zodat ze hun wél verplichte (jeugd)zorgtaken kunnen vervullen. Door kunstbudgetten in te zetten in de zorg, slaan zij twee vliegen in één klap.  Kunstenaars of ontwerpers die verstandelijk gehandicapten een workshop geven, zijn doorgaans goedkoper dan daar speciaal voor opgeleide sociaal werkers die continu met deze mensen werken. Veelzeggend is ook dat in steeds meer gemeenten geen aparte wethouder voor cultuur meer wordt benoemd: kunst is dan bij zorg of onderwijs geschoven. Daarmee verdwijnt de kennis over en betrokkenheid bij kunst van de belangrijkste kunstfinancier: de lokale overheid. Dat de creatieve industrie nu als rolmodel moet fungeren, heeft een duidelijke boodschap: kan de kunst zich niet óók ontwikkelen tot een for profit-sector? Het is rendementsdenken doorgevoerd in zijn uiterste vorm: het streven lijkt kunst die geen subsidie meer nodig heeft. Deze beleidstrend geeft een verkeerd signaal aan de politiek en aan het publiek. Het zogenoemde ‘verdienvermogen’ van autonome kunst ligt immers wezenlijk anders dan dat van de creatieve industrie.  Tegenwoordig wordt ook binnen de kunstwereld zelf in één adem gesproken van de „culturele en creatieve sector”, recentelijk bijvoorbeeld in het advies Kunsten2030 van lobbyorganisatie Kunsten 92 aan de minister.  Met die volgzaamheid aan dit instrumentele subsidiebeleid schiet de sector in eigen voet. Juist de kunstwereld moet onder de aandacht blijven brengen dat de kunsten in zichzelf waarde hebben voor kijkers en luisteraars. Die waarde zit hem er nu juist in dat een schilderij of symfonie niet altijd makkelijk te begrijpen is, maar juist een andere ervaring of perspectief wil bieden dan we al kennen.  Niet de ‘entertainende’ vormen van kunst – of kitsch – vormen de grootste bedreiging.  Het gevaar zit hem in de aanname dat kunstenaars best ‘hun eigen broek op kunnen houden’ als ze maar ondernemend genoeg zijn, en een beetje flexibel. De vergelijking met de creatieve industrie is een valse vergelijking die vooral lijkt ingegeven door zuinigheid en een gebrek aan kennis. ||https://www.nrc.nl//nieuws/2022/09/21/verwar-autonome-kunst-niet-met-creatieve-industrie-a4142721
2022-09-21||Jan Paternotte begint als tweede spreker van de coalitie||Jan Paternotte van D66 is nu aan de beurt, het is zijn APB-vuurdoop als fractievoorzitter. In juli van dit jaar was 61 procent van de achterban van regeringspartij D66 nog tevreden met het kabinet-Rutte IV, inmiddels is dat nog 36 procent. Het is voor het eerst dat een meerderheid zich ontevreden toont. Dat is een van de uitkomsten van een onderzoek over vertrouwen, dat I&O Research deed in opdracht van NRC. Best opvallend, want na de presentatie van het regeerakkoord was de analyse dat D66 er veel van de eigen ideeën in kwijt had gekund. Maar sindsdien gebeurde er natuurlijk veel, waardoor het kabinet met aanvullende maatregelen moest komen: de koopkrachtdaling, de crisis in de opvang van asielzoekers, het gebrek aan draagvlak bij boeren voor de stikstofmaatregelen. Het lijkt erop dat D66’ers dáár niet zo enthousiast over zijn. Overigens: het eerste koopkrachtpakket van het kabinet liep al toen het onderzoek van I&O plaatsvond, maar het prijsplafond om de energierekening te dempen kwam pas na het onderzoek.  Nog interessant: in september 2017, toen Kaag net haar intrede had gemaakt in de Nederlandse politiek, als minister van Buitenlandse Handel en Ontwikkelingssamenwerking in het kabinet-Rutte III, kreeg ze van Nederlanders een 7,5. Dat cijfer werd steeds lager, inmiddels krijgt ze een 4,1. Het laagste cijfer van de vier leiders van regeringspartijen.||https://www.nrc.nl//nieuws/2022/09/21/jan-paternotte-begint-als-tweede-spreker-van-de-coalitie-a4142702
2022-09-21||D66 vindt dat SP niet moet doen alsof het kabinet niet helpt in de &#8216;koopkrachtcrisis&#8217;||Lilian Marijnissen (SP) heeft het over armoede, een echt SP-thema. Ze wijst op de huidige „koopkrachtcrisis” en vindt dat het kabinet „veel te weinig” doet om (dreigende) armoede te bestrijden. „We kunnen ook afspraken maken met woningbouwcorporaties, zodat er geen huisuitzettingen plaatsvinden. De huren kunnen we versneld verlagen. Er kan een noodfonds komen voor gemeenten.” De SP wil ook dat het kabinet de winstbelasting voor grote bedrijven verhoogt. Marijnissen verwijst naar de Toeslagenaffaire, waarin van duizenden burgers ten onrechte kinderopvangtoeslag werd teruggevorderd. Daardoor zouden volgens Marijnissen nu veel Nederlanders er niet op vertrouwen dat het kabinet hen gaat helpen met de koopkrachtmaatregelen en bang zijn om zich in de schulden te steken. Volgens Jan Paternotte (D66) doet Marijnissen het voorkomen dat het kabinet de Nederlanders niet helpt, terwijl het met Prinsjesdag koopkrachtmaatregelen heeft aangekondigd. „Heel Nederland kijkt mee en luistert met zorg naar het betoog van mevrouw Marijnissen. Dan hoor je: ze gaan niks doen aan mijn koopkracht. Weet u wat de nieuwe maatregelen betekenen voor een gezin in de bijstand met twee kinderen?” Marijnissen zegt dat Paternotte dat „ook helemaal niet weet”. „Er wordt in de plannen gerekend met een inflatiecijfer waarvan maar de vraag is of het realistisch is.” Ze vindt dat het „niet meer oké” is om „te verschuilen achter koopkrachtcijfers waarvan keer op keer blijkt dat ze niet kloppen”. Paternotte zegt dat het kabinet „rekenmeesters” heeft om te helpen om berekeningen te maken.||https://www.nrc.nl//nieuws/2022/09/21/d66-vindt-dat-sp-niet-moet-doen-alsof-het-kabinet-niet-helpt-a4142696
2022-09-21||Woningtekort neemt verder toe: dit jaar 315.000 woningen te weinig|| Het woningtekort is verder toegenomen. Dit jaar zijn er naar schatting 315.000 woningen te weinig: 3,9 procent van de totale woningvoorraad. Vorig jaar werd het tekort nog geschat op 279.000, wat neerkwam op 3,5 procent van alle woningen. Dat blijkt uit het rapport Primos 2022 – prognose van bevolking, huishoudens en woningbehoefte door ABF Research, het bureau dat het demografisch onderzoek doet waarop de overheid haar beleid baseert. De recente bevolkingsgroei door Oekraïense vluchtelingen is nog niet in de berekening meegenomen.  Voor een gezonde markt is volgens experts een woningtekort nodig van 2 procent. Om dat te bereiken, zijn er 150.000 nieuwe woningen nodig in de regio’s waar de druk op de woningmarkt het hoogst is.  Dat is voornamelijk in het westen van het land. Ondanks het recente CBS-bericht  over een toenemende trek uit de Randstad naar andere delen van het land, neemt de bevolking rond de vier grote steden nog altijd toe. De afgelopen vijftien jaar groeide het aandeel van de bevolking dat in de Randstad woont met 1,5 procentpunt tot 42,4 procent, aldus de rapportage. En de rek is er nog niet uit. De verwachting is dat over vijftien jaar 44,3 procent van de bevolking in de Randstad woont. Dat komt vooral door de komst van buitenlandse migranten. En ook door natuurlijke aanwas – meer geboortes dan sterftes – doordat er relatief veel jonge mensen in de Randstad wonen.  Het woningtekort is een bewegend getal, dat afhangt van allerlei variabelen (aannames over de toekomst), zoals de groei van de bevolking. Verwacht wordt dat die de komende vijftien jaar toeneemt met 8,2 procent. In 2050 wonen volgens de nieuwste voorspelling ruim 19,5 miljoen mensen in Nederland.  Het aantal huishoudens groeit de komende vijftien jaar naar verwachting met 10,6 procent, van 8,1 miljoen dit jaar naar bijna 9 miljoen. Dat komt vooral door groei van het aantal alleenstaanden (560.000), het aantal gezinnen (80.000), eenoudergezinnen (68.000) en het aantal paren zonder kinderen (150.000). De groei van het aantal alleenstaanden en paren zonder kinderen wordt gelinkt aan de vergrijzing: dit zijn vooral ouderen. Om aan die groei tegemoet te komen én het woningtekort in te lopen, zijn er de komende vijftien jaar naar verwachting 1.213.000 nieuwe woningen nodig, als wordt uitgegaan van de sloop van 184.000 woningen. Maar met die woningbouw loopt het intussen niet zo soepel als het kabinet zou willen. Het doel van minister Hugo de Jonge (Volkshuisvesting en Ruimtelijke Ordening, CDA) is om tot en met 2030 100.000 woningen per jaar  bij te bouwen: 14.000 woningen méér dan er in de afgelopen jaren bij kwamen. Dat zou onder meer moeten lukken door de bouw van jaarlijks 15.000 flexwoningen. De totale uitgaven voor de woningmarkt stijgen volgend jaar van 5,4 naar 6,2 miljard euro. Daarbinnen groeit de uitgave voor woningbouw van 863 naar 1.066 miljoen euro. Maar in het eerste kwartaal van dit jaar zijn bijna 13 procent minder bouwvergunningen afgegeven dan een jaar geleden. De bouw kampt met personeelsproblemen bij gemeenten, ingewikkelde projectontwikkeling en lange procedures.  De studie van ABF verwacht dan ook dat het kabinetsdoel niet gehaald wordt en rekent tot en met 2030 op gemiddeld 91.000 nieuwe woningen per jaar. Daar gaan nog 108.000 gesloopte woningen vanaf; netto zouden er in  2030 dan 715.000 woningen zijn bijgebouwd.||https://www.nrc.nl//nieuws/2022/09/21/woningtekort-neemt-verder-toe-dit-jaar-315000-woningen-te-weinig-2-a4142695
2022-09-21||In Van Goghs beroemde vaas zonnebloemen zat eerst vet||Vroeger waren er water-  en vuurwinkels, winkels waar je kokend water en verschillende soorten vuurtjes kon kopen; gloeiende kolen om een kachel of een stoof mee te vullen. Vincent van Gogh schrijft erover in een brief uit 1882: „Sien en ik hebben dagen achtereen van ’s morgens tot ’s avonds als ware bohemiens er voor in de duinen gecampeerd, wij namen brood mee en een zakje koffij en halen dan heet water bij een water en vuur vrouw op Schevening.”  De brief wordt aangehaald in het nieuwe boek Dichter bij Vincent. Alledaagse voorwerpen in het werk van Vincent van Gogh. Er staan meer vergeten gebruiken en voorwerpen in dit boek, geschreven door Alexandra van Dongen, conservator historische vormgeving bij Museum Boijmans Van Beuningen. Wie kent de luciferhouder, een geribbeld porseleinen potje? Je kon een lucifer doen ontbranden door het kopje langs de ongeglazuurde ribbeltjes aan de buitenkant te strijken. Van Gogh schilderde er in 1887 een in Parijs op het doek Agostina Segatori in Le Tambourin. De verfstreken die het potje weergeven zijn niet alleen verfstreken, ze doubleren hier als de ribbels van de luciferhouder.   Alexandra van Dongen: Dichter bij Vincent. Alledaagse voorwerpen in het werk van Vincent van Gogh (Uitg. Sterck & De Vreese)  
  Dichter bij Vincent, t/m 30 okt in Vincent van Goghhuis, Zundert. Inl: vangoghhuis.com Van Dongen ontdekte op meer schilderijen voorbeelden waarbij een vrije schildertechniek een realistische weergave dient, bijvoorbeeld op zijn Vaas met Chinese asters en tuingladiolen, uit 1886. Dit vaasje blijkt een likeurkannetje, gedecoreerd met ‘boombast glazuur’, wat de dikke verfkronkel op het schilderij verklaart. Van Gogh gebruikte  vaker dingen als vazen die eigenlijk geen vazen waren. Zo staan bijvoorbeeld de beroemde zonnebloemen die Van Gogh in 1889 in Arles schilderde niet in een vaas maar in een vetpot. Deze vetpotten, met een geglazuurde binnenkant en een half geglazuurde buitenkant, werden onder meer gebruikt voor het bewaren van bakvet en de grotere exemplaren voor het inmaken van eend, de confit de canard. Van Dongen vertelt in welke fabrieken ze werden gemaakt in de negentiende eeuw, in de Provence en in Castelnaudary, nog steeds de wereldhoofdstad van de cassoulet, een bonenschotel waar altijd ingemaakte eend in gaat. Die wordt nu vooral in blik verkocht. De potten bestonden met geel en met groen glazuur; het is niet verwonderlijk dat Van Gogh voor de zonnebloemen uiteindelijk een gele koos. Een groene met oren gebruikte hij later weer, toen hij in 1890 in het gesticht in Saint Remy en Provence verbleef, voor een stilleven met witte rozen. Ook een Normandische melkkan gebruikte Van Gogh als vaas, voor een stilleven met fritillaria’s uit 1887. Het is een ronde kan van messing waar ze op boerderijen in Frankrijk melk in vervoerden. In het boek staat een pasteltekening van Millet, een van Van Goghs helden, waarop een vrouw met water uit een houten emmer zulke ronde melkkannen schoonspoelt, en een ansichtkaart waarop een meisje er een op haar schouder torst. Om de hals van de kan is een touw gebonden waarmee ze hem in evenwicht houdt. Het ziet er heel anders uit dan het juk met twee emmers dat in Nederland gangbaar was. Zijn we nu afgedwaald? Wat is het nut van informatie en speculatie over oude vazen en kannen? Het gaat toch vooral om hoe Van Gogh geschilderd heeft, niet wat? Kan het schelen dat hij een vaas of een vetpot of een melkkan schilderde, het gaat om iets anders, zijn vuur, zijn visie? Of is Van Gogh  zo beroemd dat alles wat we over hem kunnen weten interessant is? Als een bh van Marilyn Monroe, een lepel van Gandhi, een kam van Neil Armstrong, een stukje door Britney Spears gekauwde kauwgum (ja allemaal op veilingen verkocht, deze dingen). Handtekeningen. Relieken.  Misschien biedt deze strofe uit Van Goghs brieven, eerder dit jaar tot poëzie gemaakt door Ramsey Nasr in de bundel Wij waren onder de betovering een uitweg:  „ik kan [...] wil [...] mag niet leven zonder liefde in afwachting daarvan  verslind ik [...] de werkelijkheid” Van Gogh  schreef opmerkelijk  gedetailleerd over de voorwerpen die hij schilderde  Alexandra van Dongen wijst aan de telefoon nog op een aantal praktische en kunsthistorische voordelen van haar type onderzoek: zo kan de oorspronkelijke kleur van een object  iets zeggen over het kleurgebruik van Van Gogh en  over de latere verkleuring van een schilderij of helpen bij het dateren van schilderijen. De steelpan van aardewerk die te zien is op Stilleven met aardappels is bijvoorbeeld een Franse steelpan uit Vallauris, waardoor het onwaarschijnlijk is dat dit stilleven in 1885 in Nuenen is geschilderd. Zulke pannen kwamen pas in de twintigste eeuw naar Nederland, als fonduepan.  Net als Ramsey Nasr vlooide Van Dongen de brieven van Van Gogh door en vond veel passages waar hij opmerkelijk gedetailleerd over de voorwerpen die hij schilderde schreef. Op 20 mei 1888 schreef hij aan zijn broer Theo: „Ik heb deze week twee stillevens gemaakt. Een koffiekan van blauw geëmailleerd ijzer, een kopje (links) in koningsblauw en goud, een lichtblauw en wit geblokte melkkan, een wit kopje – rechts – met blauw en oranje dessin op een schoteltje van grijsgeel aardewerk, een kan van blauw slib-aardewerk of majolica met rood-groen-bruin dessin, ten slotte 2 sinaasappels en 3 citroenen; op tafel ligt een blauw kleed, de achtergrond is groengeel, dus 6 verschillende blauwen en 4 of 5 gelen en oranjes.” Opvallend is – of niet – dat Van Gogh schilderde wat voorhanden was. Niets bijzonders. „Als je Van Gogh van Nuenen naar Arles volgt, kloppen de voorwerpen met wat op die plek en in die tijd voorhanden was”, zegt Van Dongen. Soms kocht hij spullen op een rommelmarkt, vaker gebruikte hij wat er was, al is daarbij ook niet alles wat het lijkt. De witte mokken op De aardappeleters waren geen speciale boerse koffiekoppen, het was industrieel aardewerk uit Maastricht, van de  Regout-fabriek of de Société Céramique, dat, zoals Van Dongen zegt, „iedereen toen gebruikte”.  Ansichtkaart waarop een meisje een Normandische melkkan op haar schouder torst.
 Van Dongen deed een deel van haar onderzoek in het Vincent van GoghHuis in Zundert, Van Goghs geboortedorp, als eerste curator in residence. Daar is nu ook een tentoonstelling te zien die ze inrichtte samen met André Smits & Monika Dahlberg, die er verbleven als artists in residence. Er zijn geen schilderijen van Van Gogh te zien maar wel een aantal van de voorwerpen die hij schilderde. Soms gaat het om voorwerpen van het type dat hij schilderde, zoals een petroleumlamp of een lampetkan, soms om voorwerpen die hij daadwerkelijk geschilderd heeft, zoals de Franse likeurkan en de Normandische melkkan, die door Jo van Gogh-Bonger, de weduwe van Vincents broer Theo, altijd bewaard zijn en bij haar thuis in Amsterdam op de kast stonden, zoals op een aantal foto’s is te zien.   Jo Bonger bezat ooit ook het vurenhouten bed van Van Gogh dat op het schilderij De slaapkamer uit 1888 is te zien. In het verhaal over dit bed komt veel geschiedenis samen. Na de zelfmoord Van Vincent van Gogh nam zijn broer Theo het mee naar huis. Het kwam uiteindelijk terecht in de villa in Laren van diens zoon Vincent Willem. Deze Vincent wilde de bedden aan Arles schenken voor het Gele Huis, dat een museum zou worden. Maar het gele huis werd in 1944 verwoest. Het bed werd in 1945 door Vincent aan het Rode Kruis gedoneerd. Het kwam waarschijnlijk terecht in Boxmeer, een gemeente in Brabant die door de oorlog zwaar getroffen was. Er is nog een foto van de hulpactie ‘Laren helpt Boxmeer’, waarop  vrachtwagens vol goederen te zien zijn. Misschien zit in een van die vrachtwagen wel het bed van Van Gogh. Van Gogh-deskundige Martin Bailey heeft een paar jaar geleden geprobeerd het bed te vinden, maar dat is niet gelukt. Misschien slaapt er nog iemand in. Het is niet uit te sluiten.  Een bed is nog steeds een bed. De meeste voorwerpen op de schilderijen van Van Gogh zijn juist ouderwets geworden. Niemand gebruikt ze nog, zeker niet zoals ze bedoeld waren. Lampetkannen, melkkannen, luciferhouders, vetpotten, ze zijn verdwenen. De voorwerpen zijn ouderwetser geworden dan schilderijen, die nog steeds worden gemaakt. Vita brevis, ars longa. Misschien hebben een paar dingen weten te overleven als vaas. Oneigenlijk gebruik, zoals Vincent van Gogh ook al deed. Vita brevis, ars longa. In dit geval nog meer, want de gele vetpot had in het echt waarschijnlijk nooit kunnen blijven staan met zoveel lange, zware bloemen erin. Op Van Goghs schilderij valt hij niet om. „Ik ben ervan overtuigd dat Vincent voor zijn zonnebloemen een groter formaat van ditzelfde type aardewerk heeft gebruikt’, zegt Van Dongen. „We kennen alleen een klein overgeleverd model, ik ben nog steeds op zoek naar een grotere zonder oren.”  Nog niet alles is kunst. Bij mij in de keuken staat een jampotje, net zo een als Van Gogh in 1888 in Arles schilderde nadat hij er een bloeiend amandeltakje in had gezet. Het is zo’n glazen pot met ribbels en een rood en wit geblokte deksel, een imitatie van de rood met wit geblokte doek waarmee zo’n potje in Van Goghs tijd werd afgesloten. Er zit nog jam in. Alexandra van Dongen begon in 2011 het online project ALMA (Afbeelding Linkt Met Artefact), waarbij de rol en betekenis van materiële objecten in de beeldende kunst worden geanalyseerd.  Op de website van Museum Boijmans zijn de vondsten van ALMA te zien bij de schilderijen waar onderzoek naar is gedaan. Wie bijvoorbeeld het schilderij De marskramer van Jheronimus Bosch bekijkt, kan via het tabblad Ontdek ALMA details aanklikken en krijgt dan foto’s van door Bosch geschilderde voorwerpen te zien, zoals een spintol, een geldbeurs en een pollepel.  Een van Van Dongens bekendste vondsten is een Syrische apothekerspot op het schilderij De drie Maria’s aan het graf van Jan van Eyck (ca. 1390-1441). Volgens Van Dongen is de afgebeelde pot gebaseerd op een exemplaar afkomstig uit Damascus, een aanwijzing voor vroege uitwisseling tussen verschillende culturen. Familieportret  van Jo van Gogh-Bonger eind 1910, begin 1911 op de Koninginneweg 77 Amsterdam. Ze zit aan tafel met haar zoon Vincent Willem  en haar tweede echtgenoot, Johan Cohen Gosschalk. Op de kast staan de melkkan en het likeurvaasje die Vincent schilderde. Foto Wikipedia 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/in-van-goghs-beroemde-vaas-zonnebloemen-zat-eerst-vet-a4142645
2022-09-21||De eerste dag van de Algemene Politieke Beschouwingen in beeld||||https://www.nrc.nl//nieuws/2022/09/21/de-eerste-dag-van-de-algemene-politieke-beschouwingen-in-beeld-a4142693
2022-09-21||#204 Leven we in het Antropoceen of is die term onzin?||Geologen en klimaatwetenschappers zijn er al decennia mee bezig: het Antropoceen, het tijdperk waarin de mens de belangrijke kracht op aarde is. Maar hoe nuttig is die term? Lang niet iedereen in de wetenschap is er enthousiast over. Het zou zelfs hoogmoed zijn, een tijdperk naar de mens te noemen. En hoe activistisch kan de wetenschap eigenlijk zijn?||https://www.nrc.nl//nieuws/2022/09/21/204-leven-we-in-het-antropoceen-of-is-die-term-onzin-a4142692
2022-09-21||Marijnissen als derde spreker aan het woord||De schorsing is voorbij, het risico op de after-lunchdip is aanwezig. Lilian Marijnissen van de SP mag iedereen proberen wakker te houden, zij begint aan haar inbreng.  Het overgrote deel van de mensen die Marijnissen vertegenwoordigt in de Tweede Kamer is zeer ontevreden met het kabinet-Rutte IV. Maar 7 procent zegt wél tevreden te zijn, blijkt uit onderzoek van I&O Research in opdracht van NRC. Aan het begin van Rutte IV lag dat percentage hoger, op 13 procent.  In 2018 werd Marijnissen partijleider en sindsdien heeft de SP in geen enkele van de vijf verkiezingen die daarna volgden gewonnen. Uit het Europees Parlement is de partij sinds de verkiezingen van 2019 zelfs helemaal verdwenen. Begin dit jaar, tijdens de gemeenteraadsverkiezingen, verloor de partij meer dan honderd raadszetels in heel Nederland. De SP hield er 173 over. Opvallend is het wel. De maatschappelijke en politieke thema’s die de afgelopen jaren het debat domineerden zijn bij uitstek SP-thema’s. De afgelopen coronajaren was dat de zorg, de afgelopen maanden het koopkrachtverlies.  Marijnissen krijgt van Nederlanders een 5,4 en is daarmee (samen met Attje Kuiken van de PvdA) de op twee na populairste partijleider. Alleen Caroline van der Plas (5,8) en Pieter Omtzigt (7,0) krijgen een hoger cijfer.||https://www.nrc.nl//nieuws/2022/09/21/marijnissen-als-derde-spreker-aan-het-woord-a4142691
2022-09-21||NAVO-chef Stoltenberg: een kernoorlog mag er nooit komen||NAVO secretaris-generaal Jens Stoltenberg zegt in een video-interview met persbureau Reuters dat er nooit een kernoorlog mag komen, maar dat hij geen verschil ziet in de houding van Rusland ten aanzien van de inzet van kernwapens. Volgens Stoltenberg verloopt de oorlog niet volgens Poetins schema. „De Russische troepen zijn slecht uitgerust en hebben gebrek aan goede aansturing”. Hij verwacht dat de oorlog zal eindigen aan de onderhandelingstafel.  Dinsdag noemde de secretaris-generaal de gedeeltelijke mobilisatie op Twitter een „verdere escalatie in de oorlog van Poetin”. Daarbij riep hij de internationale gemeenschap op de actie te veroordelen. ||https://www.nrc.nl//nieuws/2022/09/21/navo-chef-stoltenberg-een-kenoorlog-mag-er-nooit-komen-a4142678
2022-09-21||In de kunst van Moshekwa Langa vind je ‘elementen van een plaats delict’||„Mijn werk is niet verleidelijk”, verklaart kunstenaar Moshekwa Langa wanneer we spreken over de dikke klodders lak, het schuurpapier, de koffievlekken en de verkoolde houtresten op zijn werk. Hoewel hij sinds 1997 in Amsterdam woont en zijn werk al te zien is in de vaste collecties van Tate Modern in Londen en het New Yorkse MoMA, heeft hij pas sinds begin deze maand zijn eerste overzichtstentoonstelling in Nederland.   In het werk van Langa, in 1975 in Zuid-Afrika geboren, gaat het vaak over ontheemding, verplaatsing en identiteit – kortom: over grenzen. Die zoektocht naar grenzen en plaatsing heeft iets tragisch voor wie bedenkt dat zijn geboorteplaats Bakenberg nooit op de officiële landkaarten stond ten tijde van de apartheid. Het was alsof de identiteit van de dorpsbewoners, en dus ook Langa’s identiteit, er niet toe deed. In zijn werk vormen landkaarten en mindmaps dan ook een belangrijk motief. Moshekwa Langa (Zuid-Afrika, 1975) was in 1997-1998 resident aan de Rijksakademie in Amsterdam. Zijn werk is wereldwijd te zien, zoals in de  collecties  van Tate Modern en het MoMA in New York. De tentoonstelling Omweg is t/m 4 dec in KM21, Den Haag. Bekend is zijn videokunstwerk Where do I begin? (2001). De regel uit het lied ‘Love Story’, dat Shirley Bassey in de jaren zeventig opnam, wordt telkens herhaald. Langa plaatste de zang onder de video die  hij opnam in Bakenberg. Vanuit een kinderperspectief zie je mensen naar een bus schuifelen. Alleen de benen van de passagiers, vlak voordat ze de stap nemen om de bus in te komen, zijn zichtbaar. Ze vertellen ook over de geschiedenis van Zuid-Afrika, waar de zwarte bevolking vaak elke dag enorme afstanden aflegde om bij hun werkgever terecht te komen omdat ze alleen maar mochten wonen in aan hen toegewezen dorpen.  „Het is een raar werk”, vertelt Langa. „Enerzijds ben ik observator, anderzijds maak ik er onderdeel van uit. Where do I begin is eigenlijk een zelfportret. Deze video leek me een goeie manier om te tonen waar ik vandaan kom. Ik heb het dorp verlaten om kunstenaar te kunnen worden, maar het was ook een plek waar ik me comfortabel voelde. Basseys regel komt uit een liefdeslied dat enerzijds de passie weergeeft, maar vertelt hier ook over het verdriet van het achterlaten.”  Moshekwa Langa, Where do I begin (video still), 2001   Langa keert nog vaak terug naar Zuid-Afrika. „Het werk helpt bij het ontrafelen van mijn geschiedenis: ik woonde er en er wonen nog steeds familieleden van me. De vraag is voor mij altijd: hoe vertel ik een verhaal over mijn verleden zonder uit te gaan van grof geweld. Je kan het instappen puur en alleen zien als iets dat mensen doen wanneer ze de bus pakken.  Je ziet verschillende benen, en die zijn veelzeggend, ook zonder dat je de gezichten erbij hebt. Hoe ze gekleed zijn, hoe ze lopen of bewegen, dat vertelt al veel. Maar het werk roept ook de vraag op: hoe ga je om met je geschiedenis, hoe praat je over apartheid waarvan veel mensen zich geen voorstelling meer kunnen maken? Ik heb in de loop der jaren van alles meegemaakt, ik koos vaak poëtische momenten om te tonen waar we zijn, waar ik me bevind.” Op deze tentoonstelling gaat het vaak over de zoektocht naar een plek. Maar de werken die op een landkaart lijken, gaan niet over echte plaatsen, ze zijn fictief. Waarom?  „Ze zijn inderdaad  fictief, maar er zitten handreikingen in die je kan gebruiken om een gesprek te beginnen over je achtergrond, over de wegen die iemand heeft bewandeld. Mijn werk is niet ‘mooi’. Als je ernaar kijkt, vraag je je af: wie is dit,  welk verhaal zit erachter? Ik ben niet goed met tekst, dus daarom pak ik het zo aan. Taal was voor mij ingewikkeld, taal sloot me buiten. Dat merkte ik toen ik als tiener terechtkwam op een gemengde middelbare school. Ik moest me opeens verhouden tot witte mensen, terwijl ik daarvoor alleen óver hen had geleerd. We sliepen in dezelfde kamer, aten samen. Dat was de normale situatie, maar ik was bang voor ze. Ik sprak niet snel genoeg, of zei dingen verkeerd en moest me veel Engels vocabulaire eigen maken. Het was kortom lastig om mijn verhaal te vertellen. Maar uitbeelden kon ik het wel.”  „Dat is hoe ik  duidelijk maak  waar ik het over wil hebben. Die teksten zijn niet chronologisch, maar ik verwerk er bijvoorbeeld in welke mensen belangrijk voor me zijn geweest, waar ik was. Het zijn ook feiten, dingen die ik heb geleerd op school. Zo kreeg ik net als velen te horen dat de geschiedenis van ons land begon met de komst van Van Riebeeck in 1652. We hadden papiergeld met het hoofd van die man erop. Wat ik met deze Legenda wil doen is zorgen dat je een andere realiteit inloopt.” Het schuurpapier in de ‘Encyclopedia series’ [te zien op de foto hiernaast] en de houtskool in de ‘Moonscape series’: is dat om een verleden weg te werken? Zoals het apartheidsregime deed met de geschiedenis van Zuid-Afrika, maar misschien ook wat er met jezelf gebeurde  na je vertrek uit Zuid-Afrika?  „Er is inderdaad een geschiedenis van whitewashing, schuurpapier maakt dingen glad. In Encyclopedia  zitten dan ook historische elementen in die verder teruggaan dan Van Riebeeck,  sporen die mensen al vroeg nalieten. Het houtskool verwijst naar het vuur dat ik als kind ’s ochtends aanmaakte.  Zie Moonscape als een merkwaardig zelfportret, waaruit ook iets nieuws kan verschijnen. Het is misschien een beetje een obscure methode. Als je naar de restanten kijkt dan is het een pijnlijke situatie die blootlegt waar ik vandaan kom. Ik leg als het ware de bewijzen neer van mijn oorsprong. Maar  zeg je nu dat ik mijn geschiedenis probeer uit te wissen?” Ik bedoel: schuurpapier maakt de dingen inderdaad glad,  maar het is ook pijnlijk als je het stuk hout bent; of als je het over je eigen huid haalt.  „Dat is waar: schuurpapier over je huid is geen fijne ervaring, vuur bij je huid ook niet – het laat littekens achter. Maar het gaat verder dan de gewaarwording. Dit zijn elementen van een plaats delict. Je moet ermee verder leven, ermee omgaan omdat je niet anders kan.”  Kunnen legenda’s en encyclopedieën je ook helpen een bestemming te vinden?  „Je weet niet welke kant je opgaat. Ik heb geen idee of ik mijn bestemming vind. Mijn Zuid-Afrikaansheid heb ik kunnen behouden, tegelijkertijd zegt mijn familie als ik op bezoek kom dat ze alleen al aan mijn lichaamstaal kunnen zien dat ik er niet woon. Ik ben een gast geworden.” En de dikke laag glimmende lak die over deze werken heen zit?  „Dat houdt alles vast, dat is een praktisch besluit. Het maakt alles coherent, het wekt ook de suggestie van stollen. Het is tegelijkertijd ook een esthetische keuze. Al mijn werk is trouwens  esthetisch.  Dat is logisch want ik leef op de plek waar ik werk, dus dan moet het wel mooi zijn. Ik word genoeg geconfronteerd met drama en geweld. Met mijn werk vraag ik me enerzijds af hoe ik een conversatie op gang kan brengen zonder al te grof te worden, maar ook: vind ik het mooi zoals het eruitziet? Het is een enorme puinhoop in mijn atelier.  Laatst waren er koffiekringen op mijn werk gekomen. Mijn schoonmaakhulp kwam en die zei: mijn hemel, dit lijken wel ‘poepschilderijen’.   Ik dacht: jij verwoordt wat ik denk en wat ik zie. Soms kun je door onverwachte dingen in je werk aangenaam verrast zijn.” Een conversatie op gang brengen zonder grof te worden. Is dat ook wat je wilt met ‘Yours sincerely’, een enorme collage met allemaal verschillende ogen erin? „Dat was toen, in 2004, een erg belangrijk werk voor me. Ik voelde me onzichtbaar en toch erg aanwezig. Iedereen ziet je, kijkt naar je, maar ze kijken ook langs je heen. Het werk gaat over de dingen die ik in Amsterdam meemaakte. Dat ik voortdurend op rare momenten werd gecontroleerd. Dat je in de trein de enige bent die eruit gepikt wordt, of dat een politieagent vlak voor je huis vraagt wat je in die buurt doet. Je vertelt die ervaringen aan anderen, maar niemand gelooft je en ze gooien het over de boeg van je jeugd onder apartheid. Op een gegeven moment stop je met te proberen te vertellen wat er is gebeurd, wat je hebt ervaren.  „Met de ogen beeld ik uit dat je telkens wordt bekeken, maar ook dat je zelf angstig bent. Er wordt van uitgegaan dat een agent die je ’s nacht volgt naar je eigen huis een privé-ervaring is, en dat je vooral geen problemen moet veroorzaken. Dankzij apartheid weet ik hoe ik me kan beschermen tegen zulke ervaringen, hoe ik me ertegen kan wapenen.  „Dit werk is het meest expliciete dat ik heb gemaakt. Ik kan alleen maar hopen dat het mensen de ogen opent. Kijk, in Zuid-Afrika was de vijand herkenbaar, was het probleem duidelijk. Hier  niet, er  wordt nergens over gepraat onder het mom van dat er niets aan de hand is omdat Nederland een geschiedenis van tolerantie heeft.  Ik wilde het probleem op deze manier visualiseren.”  Zijn die ervaringen er ook als je ergens als kunstenaar staat?   „Ja, bijvoorbeeld op de  Biënnale in Venetië. Mensen vragen me  ‘hang je hier wat rond?’ in plaats van dat je wordt gezien als kunstenaar. Ik antwoord dan: ‘Nee, ik ben te zien op de hoofdtentoonstelling. En jij?’ Zulke conversaties heb ik vaak gehad. Je wordt geprofileerd, je wordt gezien, maar niet als deelnemer. Je moet een dikke huid ontwikkelen voor je eigen gezondheid.” Moshekwa Langa, Yours Sincerely, 2004
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/in-de-kunst-van-moshekwa-langa-vind-je-elementen-van-een-plaats-delict-a4142689
2022-09-21||Toezichthouder vindt toezicht op advocaten niet onafhankelijk genoeg en stapt op|| De voorzitter van het college van toezicht op de advocatuur, Jeroen Kremers, heeft woensdag zijn ontslag aangeboden. In een brief aan minister  Franc Weerwind (Rechtsbescherming, D66) uit  Kremers zijn zorgen over het gebrek aan „effectiviteit, onafhankelijkheid en transparantie”  binnen het  college. Ook zegt hij dat het college al enige tijd geen medewerking meer krijgt van de Nederlandse orde van advocaten (NOvA).  Binnen de advocatuur bestaat een complex systeem van zelfregulering, waarbij de advocatuur haar eigen regels bepaalt en handhaaft. De lakens worden uitgedeeld door de Nederlandse orde van advocaten (NOvA): die treedt op als belangenbehartiger en maakt de beroeps- en gedragsregels. Aan het hoofd van de NOvA staat een algemeen deken: advocaat Robert Crince le Roy. De kern van de kritiek van Kremers hangt samen met de  „stapeling van functies” bij de algemeen deken Crince le Roy.  Hij is niet alleen voorzitter van het bestuur van de NOvA, maar ook voorzitter van het landelijke college van afgevaardigden (een soort ‘advocatenparlement’) én tevens lid van het driekoppige college van toezicht. Kremers schrijft dat deze stapeling „zich slecht met de vereisten van onafhankelijkheid en transparantie” verdraagt. Hij wijst er op dat er bij eerdere evaluaties over het advocatentoezicht, zoals in 2020 door onderzoeksbureau Pro Facto,  eveneens kritiek was over de verschillende petten van de algemeen deken. Uit de ontslagbrief van Kremers volgt dat eerdere algemeen dekens hun verschillende rollen nog probeerden te scheiden, maar dat Crince Le Roy bij zijn aantreden aangaf dat van meerdere petten geen sprake was. Integendeel, hij zou ondanks eerdere toezeggingen van de NOvA dat niet te doen, nog een vierde pet hebben opgezet door deel te gaan nemen aan het dekenberaad. Dat is een overlegorgaan van elf lokale dekens die toezicht houden op de naleving van de advocatenregels in hun arrondissement.  Kremers noemt het „niet passend” dat een lid van het college van toezicht deelneemt aan het dekenberaad waar het college juist toezicht op moet houden. Hij noemt dat „schadelijk voor het gezag en functioneren” van het in 2015 door het kabinet opgerichte college van toezicht.  Kremers – die tevens als ‘staatsagent’ de Nederlandse aandelen in KLM bewaakt en voorheen onder meer hoge functies bij het IMF, ABN Amro, de NS en Robeco bekleedde – is sinds 2019 een van de twee Kroonleden van het college. Waar elf dekens lokaal  toezicht houden, is het college er voor de overkoepelende blik. Zo bracht het begin dit jaar een bijzonder kritische evaluatie uit over de wijze waarop de deken in Den Haag onderzoek  verrichtte naar de miljoenenfraude bij landsadvocaat Pels Rijcken. Bij het opstappen van Kremers speelt op de achtergrond de hervorming van het toezicht op de advocatuur. Mede vanwege incidenten van de afgelopen jaren waar het lokale advocatentoezicht een maat te klein bleek – zoals de fraude bij Pels Rijcken en gang van zaken rond advocaat Youssef Taghi –  buigt minister Weerwind zich momenteel over  de uitwerking van een nieuwe toezichtstructuur. Naar alle waarschijnlijkheid zal er een nieuwe landelijke toezichthouder  komen. Over de beste uitwerking van dat toezicht heerst volgens Kremers momenteel „diepe onenigheid” binnen de advocatuur. De NOvA liet eerder al weten geen rol meer te zien weggelegd voor het college van toezicht, terwijl de lokale dekens die wel zouden zien. Kremers zegt telefonisch dat hij  geen andere mogelijkheid zag dan op te stappen, omdat hij vindt dat het college niet onafhankelijk meer functioneert. Zijn termijn bij het college liep eind dit jaar af. Kremers hoopt dat er bij de hervorming van het toezicht op de advocatuur een toezichthouder komt die onafhankelijk van de Nederlandse orde van advocaten staat, geïnspireerd op het systeem in Duitsland of het Verenigd Koninkrijk. In die landen is belangenbehartiging wettelijk strikt gescheiden van regelgeving en toezicht. Tevens stelt hij voor een dat de door het kabinet aangekondigde staatscommissie Rechtsstaat zich over  het toezichtregime buigt. „Voor de rechtsstaat is het onderwerp belangrijk genoeg, Nederland is geen bananenrepubliek.” De Nederlandse orde van advocaten gaat in een schriftelijke reactie niet inhoudelijk in op de kritiek van Kremers. De orde stelt  het  te betreuren „dat de bespiegelingen van Jeroen Kremers over onder meer de toekomst van het toezicht op de advocatuur, hebben geleid tot zijn terugtreden uit het college van toezicht”.   ||https://www.nrc.nl//nieuws/2022/09/21/toezichthouder-advocatuur-jeroen-kremers-stapt-op-a4142679
2022-09-21||Vluchten uit Rusland volgeboekt, Russen vrezen voor oproep frontlinie||Sinds de aankondiging van de gedeeltelijke mobilisatie in Rusland, raken de vluchten waarmee Russen hun land verlaten vol. Dat melden internationale persbureaus woensdag op basis van gegevens van vluchtmaatschappijen. De oproep van de Russische president Vladimir Poetin, die honderdduizenden militairen nodig heeft aan de frontlinie in Oekraïne, deed de vrees rijzen dat sommige burgers (vooral mannen) het land binnenkort niet meer kunnen verlaten.  Het gaat vooral om rechtstreekse vluchten van Moskou naar Turkije en Armenië – landen waar Russen naartoe kunnen reizen zonder visum. Die bestemmingen zijn tot zondag al uitverkocht, meldt Reuters. Daarnaast zijn ook de prijzen van een enkele reis naar bijvoorbeeld Turkije gestegen tot bijna 70.000 roebel (1.150 euro), ten opzichte van 22.000 roebel (363 euro) een week geleden. Google-gegevens tonen een piek in zoekopdrachten op Aviasales, de grootste boekingssite van Rusland. De populairste Google-zoekopdracht in Rusland was op dinsdag al, na ‘mobilisatie’, ‘Waar kun je naartoe vertrekken vanuit Rusland’. Het Kremlin weigerde commentaar te geven op de vraag of de grenzen gaan sluiten voor degenen die opgeroepen worden in het mobilisatiebevel. Daarover zou later meer duidelijkheid komen. De Russische minister van Defensie Sergej Sjoigoe zei dat alleen burgers met ervaring zouden worden opgeroepen, zoals beroepsmilitairen. Volgens hem worden er in eerste instantie 300.000 van de 2 miljoen reservisten opgeroepen. De politie heeft het recht om weigeraars op te sporen door middel van huiszoekingen.||https://www.nrc.nl//nieuws/2022/09/21/vluchten-uit-rusland-volgeboekt-russen-vrezen-voor-oproep-frontlinie-a4142662
2022-09-21||Vanaf de tribune wordt geroepen dat Rutte &#8216;naar huis&#8217; moet||„Rutte, ga naar huis!”, roept een vrouw vanaf de publieke tribune. Premier Mark Rutte (VVD) kijkt even op en dan snel weer naar zijn telefoon. De vrouw wordt snel door een beveiliger van de tribune geleid. Wat de aanleiding van de uitroep was, is onduidelijk. Eerder mopperde de vrouw toen Hermans het had over Nederlanders die moeilijk kunnen rondkomen, hoewel ze veel uren werken. Toen de vrouw naar Rutte riep, kreeg Hermans een interruptie van Joost Eerdmans (JA21). Hij wees erop dat er in de Miljoenennota „geen woord” is gewijd aan de „instroombeperking” van asielzoekers, terwijl de VVD wel altijd zegt vóór die beperking te zijn, volgens Eerdmans. Hermans antwoordde dat hij met die opmerking bij het kabinet moet zijn. Ze zei dat het „precies” de reden is waarom ze het onderwerp nu aanhaalde.||https://www.nrc.nl//nieuws/2022/09/21/vanaf-de-tribune-wordt-geroepen-dat-rutte-naar-huis-moet-a4142660
2022-09-21||Op zijn telefoon leerde Corbijn eindelijk speelse foto’s maken||In het begin, zegt Anton Corbijn, toen hij net een smartphone had, nam hij foto’s zoals hij dat deed met zijn analoge camera.  Geconcentreerd. Weloverwogen. „Alsof ik maar een beperkt aantal opnames zou kunnen maken. Maar ineens veranderde dat. Merkte ik dat het heel ontspannen kon zijn om zo even snel, tussendoor, casual, een foto van iemand te nemen. Of een paar zelfs, dat was ook oké. Het werd gewoon fun.” Tijdens de presentatie van zijn nieuwe boek Instanton, vorige week op de fotobeurs Unseen in Amsterdam, neemt Anton Corbijn (67) het woord ‘fun’ een paar keer in de mond. Toch is fun niet het eerste waar je aan denkt als je zijn werk kent: Corbijn  werd beroemd met gruizige en grofkorrelige, vaak wat somber ogende zwart-witfotografie van muzikanten als Tom Waits, Nick Cave, Depeche Mode, Joy Division en U2,  en later zo’n beetje elke andere interessante  muzikant, filmster, kunstenaar, ontwerper en wetenschapper. Hij regisseerde films als Control (2007, over Joy Division-zanger Ian Curtis), The American (2010) en A Most Wanted Man (2014), en muziekdocumentaires over onder andere Depeche Mode.  Al een hele tijd komt daar ook modefotografie bij, voor Vogue bijvoorbeeld, en zien we steeds vaker kleur in zijn beelden. Toch neigt Corbijn, de domineeszoon uit het Zuid-Hollandse Strijen, ook in zijn foto’s van bijvoorbeeld mode-ontwerpers Dries Van Noten en Virgil Abloh vooral naar stemmige, wat zwaarmoedige portretten. ‘Dit is niet wat mensen van mij gewend zijn. Het is ongecompliceerd, niet zwaar, kleurrijk. Heel erg van nu’ In Instanton duiken nu, meer dan ooit, lichtheid en speelsheid en kleur in zijn foto’s op. Een zwembad op het platteland dat is omzoomd met wilde bloemen. Zijn vrouw Nimi die voorzichtig het kraakheldere water van de Middellandse Zee aftast. De puppy van de buren die uitpuft op de stoep, gevangen in overweldigend oranje avondlicht. Met een smartphone fotograferen kan iedereen, maar om iets interessants te creëren heb je toch nog steeds een ontwikkeld en nieuwsgierig oog nodig, zo laten de snapshots van Corbijn zien.  Lange tijd meende Corbijn dat analoge fotografie eigenlijk de enige manier was om goede foto’s te maken. De concentratie die dat vereist, de spanning van het wachten op het resultaat, dat heeft iets magisch. Digitaal fotograferen, zo meende hij, leidt alleen maar tot de neiging een beeld steeds verder te willen perfectioneren. „En het is juist de lichte imperfectie waar ik zo van houd.”  Anton Corbijn: Instanton.  Hannibal Books, 288 blz. €55

 
 Sinds Corbijn in 2011 zijn eerste smartphone aanschafte – „Ik ben notoir traag in het in gebruik nemen van nieuwe technologie” – merkt hij dat deze manier van fotograferen, anders dan wanneer hij bijvoorbeeld met zijn analoge Hasselblad werkte, een zekere mate van ontspanning met zich meebracht. „Het voelt minder serieus.” Met dit boek wil Corbijn, zo zegt hij, mensen laten zien wat hij ziet. Tijdens zijn reizen, op hotelkamers, als hij in de nacht terugrijdt van een fotoshoot.  En: dat hij minder pessimistisch is dan mensen misschien wel denken. „Ik heb een prachtig leven. Er is meer ruimte voor kleur, luchtigheid, lichtvoetigheid.  In deze donkere tijden is het goed ook die kant te laten zien.” Nimi en klamboe,Shela, Kenia, 2020 Foto Anton Corbijn
 Corbijn maakte de foto in hun huis in Kenia, nog liggend in bed, terwijl zijn vrouw Nimi net uit de douche was gestapt. Het sterk grafische karakter van de foto is typisch voor Corbijn; met het wit van de klamboe, de handdoek en de achtergrond, en de donkere huid die daar zo fraai tegenaf steekt, weet hij zelfs met een kleurenfoto nog de illusie te wekken van een zwart-witbeeld.  Philip Seymour Hoffman komt langs tijdens het editing proces, Berlijn 2013 Foto Anton Corbijn Philip Seymour Hoffman speelde de rol van Günther Bachmann in Corbijns A Most Wanted Man (2014), een verfilming van het gelijknamige boek van John le Carré. Corbijn: „Philip kwam in Berlijn langs toen wij aan het editen waren. Na het werk gingen we in Kreuzberg eten in het tapasrestaurant Bar Raval van de Duitse acteur Daniel Brühl, die in de film de rol speelt van Maximilian. Na het eten maakte ik op straat even snel een portret, een van de laatste foto’s die ik van hem zou nemen.” Een jaar later zou  Hoffman in New York overlijden aan een overdosis drugs. Tuin en zwembad,Normandië 2014 Foto Anton Corbijn Als mensen deze foto zien, dan zouden ze maar zo kunnen denken dat die gemaakt is door een fotograaf die dertig jaar jonger is dan hijzelf is, zegt Corbijn. „Het is niet wat mensen van mij gewend zijn. Het is ongecompliceerd, niet zwaar, kleurrijk. Heel erg van nu. „Jouw huis is net een grafsteen, zei Nimi, toen ze de eerste keer bij mij in Den Haag kwam, waar ik toen nog woonde. Ha ha, ja, alles was grijs.” Corbijns echtgenote Nimi Ponnudurai  is mode-ontwerper en heeft in haar werk een grote voorkeur voor kleur. Drie jaar geleden verhuisden Corbijn en zijn vrouw naar een huis aan een Amsterdamse gracht. Daar is geen grijs meer te zien.  Autolichten en bos,Zwitserland 2021 Foto Anton Corbijn „Dit is een van mijn favorieten. Hier komen we terug van een filmshoot voor de herfst/wintercollectie 2021 van het modemerk Akris in het Zwitserse St. Gallen. Ik neem vaak foto’s vanuit auto’s, vliegtuigen, treinen, boten. Ik ben altijd onderweg,  zo’n tweederde van mijn tijd. Dan valt mijn oog op iets bijzonders, iets spannends, zoals die unheimische sfeer van die lampen in dat donkere bos, maar ik kan natuurlijk niet altijd stoppen. De beweging die zo in een beeld sluipt, die imperfectie, daar houd ik van.” Nimi gaat deMiddellandse Zee in,Porto Ercole, Italië 2020 Foto Anton Corbijn Corbijn fotografeerde Nimi op een van hun favoriete plekken, Porto Ercole, in het zuiden van Toscane. „Nimi en ik kennen elkaar al 28 jaar. Sinds 12 jaar zijn we samen en twee maanden geleden zijn we getrouwd.   In Amsterdam op een bootje, met twee goede vrienden als getuigen en een vriendin. Vervolgens varen door de grachten. We hebben het klein gehouden en tegen niemand verteld. Op Instagram hebben we het daarna aangekondigd. Later, als we ons geen zorgen meer hoeven te maken of corona nog roet in het eten kan gooien, zullen we het groots vieren met een spirituele inzegening.”  Nick Cave na een spoken-wordoptreden, Nijmegen 2020 Foto Anton Corbijn Corbijn fotografeert Nick Cave voor het eerst in 1983 en sindsdien zijn ze bevriend en ontmoeten ze elkaar regelmatig, ook privé. Het is lastig bij dit portret van Cave  níét te denken aan de tragedies in zijn leven: de dood van twee van zijn kinderen, zijn zoon Arthur in 2015 en zijn zoon Jethro in mei van dit jaar. „Ja dat snap ik, als kijker heb je je eigen gevoelens en interpretaties bij een foto.  Eigenlijk is het  jammer als er van alles bij een foto verteld wordt. Dan stuur je de blik. Dan kan de kijker er zelf niks meer in leggen.” Corbijn nam deze foto in de kleedkamer van Cave na een optreden in Nijmegen, zo zegt hij, vanwege het licht dat zo mooi om Caves kaaklijn valt. Nachtboot, Lamu, Kenia 2021 Foto Anton Corbijn In coronatijd, tijdens de lockdowns, verbleven Corbijn en zijn vrouw in een huis op een eiland in Kenia. „Deze foto is gemaakt in de avond, het was veel donkerder dan hoe je het hier ziet. Het mooie van de smartphone is dat hij zoveel licht kan vangen. Er staan aardig wat afbeeldingen in het boek die ik analoog nooit had kunnen maken.” Haute-Savoie, Frankrijk 2012 Foto Anton Corbijn Weer een foto gemaakt vanuit een rijdende auto. „Ik vind dit net een schilderij van Gerhard Richter”, zegt Corbijn. Hij fotografeerde de Duitse schilder in 2011, een foto van achteren, terwijl de kunstenaar naar een van zijn eigen schilderijen kijkt. Alhoewel Corbijn sinds tien jaar ook digitaal en veel in kleur fotografeert, maakt hij zijn kunstenaarsportretten nog steeds in zwart-wit, met een Hasselblad, „omdat ze onderdeel zijn van een serie. De concentratie die bij het werken met zo’n camera hoort, vind ik heel prettig. Je hebt maar een paar opnames, je limiteert jezelf.”  New York en Nimi’s weerspiegeling,New York 2016 Foto Anton Corbijn Hotels en vliegtuigen, dat was lange tijd de wereld van Anton Corbijn. In Instanton zitten veel hotelfoto’s: Corbijn die een selfie maakt voor een spiegel in een hotel in Hollywood, sneeuw in New York, rozen naast het bed in Parijs, een smoezelig raam in Amhara (Ethiopië), grijze wolken in Reykjavik,  een beslapen bed in een hut op de boot op de Tyrreense Zee (Italië). „Ik kwam wel zo’n tien keer per jaar in de Verenigde Staten.  Na corona ben ik er nauwelijks nog geweest. Het is een steeds deprimerender land aan het worden; de armoede, overal lege panden, de agressie, het politieke klimaat. Ik wil proberen mijn volgende film  in Europa te maken.”  Tui, de puppy van de buren, Shela, Kenya 2022 Foto Anton Corbijn „Dit jaar zijn we zo’n vijf maanden in Kenia geweest. Ik ben steeds minder op pad om foto’s te schieten.” In Kenia werkt hij onder andere aan Instanton en maakte hij voor de expositie Flash | Back in het   Mauritshuis, de foto Twee Afrikaanse mannen , zijn reactie op het gelijknamige schilderij van Rembrandt uit 1661. Ook was hij er bezig met het  editen van een documentaire over ontwerpers van platenhoezen, Squaring the Circle, die begin september in première ging op het Amerikaanse Telluride Film Festival. De documentaire, waarin onder anderen Paul McCartney, Robert Plant en David Gilmour aan het woord komen, zal in 2023 uitkomen.  „Deze snapshot, van het hondje van de buren, maakte ik vooral vanwege het avondlicht. En dat kopje, het lijkt wel alsof hij een masker opheeft.” Screenshot tijdens het filmen van een slangenvrouw voor concert Depeche Mode,Berlijn 2013 Foto Anton Corbijn In 1981  fotografeerde Corbijn de toen nog piepjonge bandleden van Depeche Mode. Vijf jaar later regisseerde hij zijn eerste video voor de Britse band  – het begin van een decennialange samenwerking, waarbij Corbijn honderden foto’s van de band zou maken, en  de meeste van hun video’s en platenhoezen. In 2019 kwam Spirits in The Forest uit, de documentaire over fans van Depeche Mode, vorig jaar verscheen een lijvig fotoboek. Corbijn ontwerpt sinds 1993 ook de podia en de stagevisuals; filmbeelden die tijdens de concerten groot achter de band worden geprojecteerd. Dit was een van de beelden die te zien waren bij  het nummer  Enjoy the Silence, tijdens de concerten van de band in 2014.  
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/21/op-zijn-telefoon-leerde-corbijn-eindelijk-speelse-fotos-maken-2-a4142659
2022-09-21||Grootschalige fraude in de VS: bedrijven kregen miljoenen voor niet-bestaande voedselhulp||In de Amerikaanse staat Minnesota zijn 48 mensen aangeklaagd voor een van de grootste aan de pandemie gerelateerde fraudezaken tot nu toe. Zij claimden tienduizenden kinderen uit arme gezinnen van miljoenen maaltijden te voorzien via speciaal daarvoor opgerichte bedrijfjes. Daarvoor kregen zij in totaal meer dan 240 miljoen dollar (bijna 242 miljoen euro) van de staat, meldden Amerikaanse media dinsdag. De officier van justitie in Minnesota zegt nu dat zij de regering factureerden voor maaltijden die ze niet serveerden, aan kinderen die niet bestonden.  De tientallen beklaagden hadden tussen 2018 en 2021 bedrijfjes opgericht die beweerden gratis voedsel aan te bieden aan kinderen in nood, om vervolgens het geld voor die zogenaamde maaltijden terug te krijgen van het Amerikaanse ministerie van Landbouw. Volgens de aanklacht werd het geld vooral gebruikt om luxe auto’s, onroerend goed in het buitenland en andere goederen te kopen. Ook de opgegeven lijsten van kinderen bleken niet te bestaan; namenlijsten werden samengesteld met behulp van de website listofrandomnames.com, meldt The New York Times. Een van de hoofdverdachten in de zaak is ambtenaar Aimee Bock, oprichter van de non-profitorganisatie Feeding Our Future. Zij sponsorde alle bedrijfjes via haar stichting, die ironisch gezien door de staat Minnesota als fraudewaakhond was aangemerkt. Zo zou Feeding Our Future bijna tweehonderd voedselorganisaties hebben goedgekeurd. Volgens de aanklacht dienden Bock en anderen in haar organisatie bij het ministerie de verzoeken in voor het uitbetalen van de fondsen, in ruil voor 10 tot 15 procent van het geld.  De grootschalige fraude kon zo goed als ongezien plaatsvinden vanwege de coronacrisis. Tijdens de pandemie werd namelijk afgezien van enkele van de standaardvereisten voor locaties in voedselprogramma’s. Het ministerie van Landbouw stond toe dat voedsel uitgedeeld kon worden in restaurants, buiten educatieve programma’s om. Op die manier konden twee verdachten bijvoorbeeld een restauranteigenaar omkopen voor 40.000 dollar per maand om zijn restaurant te gebruiken. Op die locatie factureerden ze volgens justitie vervolgens bijna 150.000 maaltijden per maand op de namen van 2.000 kinderen – ongeveer de helft van alle kinderen in het plaatselijke schooldistrict. Daarvan bleken slechts 33 scholieren echt te bestaan. Een andere verdachte claimde twee maaltijden per dag aan in totaal 5.000 kinderen te geven, en dat vanuit een klein appartement. Daarnaast viel het justitie op dat de namenlijsten iedere dag hetzelfde waren. Geen enkel kind was dus wel eens ziek, of afwezig. De aanklagers zeggen ook dat het niet kan dat de bedrijven „slechts binnen enkele dagen of weken na oprichting, en ondanks het feit dat ze weinig personeel hadden en weinig tot geen ervaring, deze hoeveelheden maaltijden serveerden”. Het onderzoek is nog bezig en het is nog niet bekend wanneer zaak dient. ||https://www.nrc.nl//nieuws/2022/09/21/grootschalige-fraude-in-de-vs-bedrijven-kregen-miljoenen-voor-niet-bestaande-voedselhulp-a4142657
2022-09-21||GroenLinks en PvdA willen meer scenariodenken bij coalitie||Jesse Klaver (GroenLinks) en Attje Kuiken (PvdA) vragen de VVD naar scenario’s rond de energiecrisis voor de komende maanden. Klaver wil dat het kabinet mogelijke maatregelenpakketten voor volgend jaar voorbereidt en eventuele noodzakelijke wetswijzigingen alvast in gang zet. „Regeren is vooruitzien, en niet reageren”, zegt Kuiken. „Ik wil van de VVD horen hoe we dit structureel op de lange termijn gaan doen.” Hermans is het op zich met Klaver en Kuiken eens dat binnen kabinet en coalitie meer aan scenariodenken moet worden gedaan. Ze weet alleen niet of dat al bij voorbaat tot „uitgedrilde pakketten” moet leiden. „Ik kan me voorstellen dat je richtingen schetst, maar je wil ook flexibiliteit houden.” WRR-voorzitter Corien Prins riep de politiek onlangs in NRC op zich beter voor te bereiden op verschillende scenario’s in de energiecrisis en andere crises. ||https://www.nrc.nl//nieuws/2022/09/21/groenlinks-en-pvda-willen-meer-scenariodenken-bij-coalitie-a4142656
2022-09-21||‘Ik wil laten zien wat levenslang met iemand doet’||‘Ik ben precies dezelfde als zevenentwintig jaar terug.” Luc, gespeeld door acteur Dennis Rudge, spreekt de woorden kalm en berustend uit. Hij vertelt over zijn leven in de gevangenis en benadrukt dat je daar eigenlijk geen nieuwe herinneringen maakt. Alle dagen lijken op elkaar, prikkels ontbreken, er is nauwelijks geestelijke ontwikkeling mogelijk.  Dennis Rudge speelt de rol van de gedetineerde Luc in de theatermonoloog Een van ons, gebaseerd op de gelijknamige roman van Christine Otten. Zij baseerde zich voor het verhaal op haar ervaringen in een gevangenis, waar ze de afgelopen zes jaar schrijfworkshops gaf aan geïnteresseerde gedetineerden. Otten: „Voor een artikel in Vrij Nederland liep ik twee maanden in een gevangenis rond en toen ben ik daar een schrijfcursus gestart. De workshops geven de gedetineerden een gevoel van vrijheid terug. Je ziet voor je ogen mensen hun menselijkheid terugpakken door hun frustraties en verlangens op te schrijven en met elkaar te delen. Er komt ook veel talent naar boven – mensen ontdekken echt hun schrijverschap.” Uiteindelijk richtte Otten Stichting Blocknotes op, waarmee ze inmiddels workshops in vier penitentiaire instellingen organiseert. Ook ontwikkelde ze het concept van de theatervoorstelling Gevangenis monologen (2017), waarbij ze auteurs Herman Koch en Manon Uphoff aan twee ex-gedetineerden koppelde. Op basis van die gesprekken schreven de auteurs (ook Otten zelf) ieder een monoloog, die door Otten tot een theatertekst werden gesmeed. In regie van Kasper Kapteijn was de voorstelling in meer dan twintig voormalige gevangenissen te zien. Het was een groot succes: inmiddels is het derde deel van de reeks in voorbereiding.  Otten: „We speelden de voorstelling voor gemengde publieken, die bestonden uit gedetineerden, gevangenisprofessionals en andere toeschouwers. We merkten dat er een grote behoefte in de samenleving is om dit soort verhalen te horen, als tegenwicht tegenover de roep om steeds hardere straffen. Met de Gevangenis monologen en Een van ons willen we laten zien wat  het betekent om jarenlang van de maatschappij te worden afgezonderd en wat dat met iemand doet.” Behalve Nederland is er bijna geen land in Europa waar levenslang echt levenslang is Han Moraal voorzitter RSJ Kasper Kapteijn tekent bij de theaterbewerking van Een van ons opnieuw voor de regie. Kapteijn: „De vraag bij een monoloog is altijd: wat is het conflict? De acteur staat in zijn eentje op het podium, dus het zal altijd over een innerlijke strijd moeten gaan, in dit geval over hoe je je staande houdt zonder verleden en zonder toekomst. In de voorstelling volgen we de levenslang gestrafte Luc terwijl hij worstelt met zijn demonen: om niet kapot te gaan heeft hij besloten om alle hoop uit zijn leven te bannen, hij heeft er zelfs voor gekozen om geen bezoek van zijn familie toe te staan. Maar dan begint hij zich aan een jonge medegedetineerde te hechten, voor wie hij een soort vaderrol begint te vervullen. Uiteindelijk komt die jongen weer vrij, en dan wordt Luc weer teruggeworpen op zichzelf.” Acteur Dennis Rudge: „Het gaat om de worsteling van zo’n man. Je kan het niet volhouden om je emotioneel helemaal af te sluiten, maar je verbinden brengt ook gevaar met zich mee. Hoe ga je om met de pijn van emoties die je niet kan uiten en die je met niemand kan delen?” De makers willen met de voorstelling meer begrip kweken voor levenslang gestraften. Om die reden worden er ook besloten voorstellingen georganiseerd voor gevangenismedewerkers, juristen en ambtenaren. Otten: „Op dit moment is het thema van levenslang een heet hangijzer. Hoewel gedetineerden die levenslang hebben gekregen in theorie gratie kunnen krijgen, is dat tussen 1986 en 2021 niet meer gebeurd – met uitzondering van een gevangene die terminaal ziek was en kort na zijn vrijlating overleed. De opeenvolgende ministers van Justitie gaven  geen goedkeuring, omdat er in de samenleving juist om steeds meer hardvochtigheid jegens veroordeelde criminelen werd geroepen.” Het was een van de redenen voor de Raad voor de Strafrechttoepassing en Jeugdbescherming (RSJ) om op 9 mei van dit jaar het advies Levenslang herzien te publiceren. Daarin pleit de Raad ervoor om de beslissing tot gratie bij de minister weg te halen en  bij de rechter neer te leggen. Minister voor Rechtsbescherming Franc Weerwind (D66) kondigde eerder dit jaar al aan om de gratieprocedure te heroverwegen, en bevestigde in juni dat hij het RSJ-advies wil gaan opvolgen.   Een van ons werd vorige week voor de RSJ gespeeld, in Rijksmonument De Remise  in Den Haag. Na de voorstelling volgde een nagesprek met Otten, Kapteijn, Rudge en met Khalil, een van de gedetineerden op wie de voorstelling is gebaseerd. Aan het publiek vertelt hij dat hij zeven jaar lang de ‘buurman’ van Luc is geweest, en zelf deelnam aan de workshops van Otten. „Als je in de gevangenis iets creatiefs doet, word je vaak als een kind behandeld: of wat je maakt nou goed of slecht is, je krijgt altijd positieve feedback. Bij Christine was dat anders: ze schatte ons op waarde in, en ze kon ook stevige kritiek geven op wat we schreven. Dan voel je je als mens weer serieus genomen.” Khalil snijdt ook het onderwerp van de gratieprocedure  aan. „Het probleem is dat het gros van alle levenslang gestraften geen idee hebben hoe ze voor gratie in aanmerking kunnen komen. Daardoor start het proces vaak jaren later dan eigenlijk mogelijk is.” Han Moraal, de algemeen voorzitter van de RSJ legt uit dat de situatie in Nederland vrij uitzonderlijk is. „Er is bijna geen land in Europa waar levenslang echt levenslang is. Er is altijd wel sprake van een gratieproces dat ook daadwerkelijk tot gratie kan leiden of een andere mogelijkheid van vervroegde vrijlating. De Nederlandse overheid hoort garant te staan voor een humaan strafbeleid is en levenslange gevangenisstraf zonder feitelijke mogelijkheid op vrijlating, wat de praktijk in Nederland min of meer is, hoort daar niet bij. Op Curaçao, Aruba en Sint-Maarten wordt het verzoek tot voorwaardelijke vrijlating nu al door een rechter beoordeeld.” Hoe ga je om met de pijn van emoties die je niet kan uiten en die je met niemand kan delen? Khalid ex-gedetineerde Volgens Moraal zijn ministers van Justitie altijd huiverig geweest over gratieverzoeken vanwege de roep om hardere straffen vanuit de maatschappij. „Maar in de praktijk zien burgers de redelijkheid van de strafmaat wel in, als je hen bij de besluitvorming betrekt. Ik was vroeger hoofdofficier van justitie in Groningen, en daar organiseerden we samen met Dagblad van het Noorden zogenaamde lekenrechtbanken. De burgers die daaraan deelnamen, kwamen ongeveer tot dezelfde uitspraken als de rechters in de zaak.” Gevraagd wat ze van de voorstelling vonden, reageren de leden van de RSJ verdeeld. Sommigen zijn geraakt door de beklemdheid van de voorstelling, en vinden dat de  werkelijkheid van gevangenisstraf zonder perspectief op vrijlating goed overkomt. Iemand zei de voorstelling niet licht te zullen vergeten. Een van de aanwezige rechters vraagt of Otten de voorstelling ook voor haar collega’s wil komen spelen.  Een andere rechter vindt de opstelling van de theatermakers  aanmatigend, alsof zij zelf vanuit haar functie niet al lang en breed over het lot van levenslang gestraften heeft nagedacht. „Juist als RSJ-lid komen we veel met gedetineerden in aanraking, omdat we ook hun klachten behandelen en daar uitspraken over doen. Ik heb niet het idee dat de voorstelling nog iets aan mijn eigen ervaringen heeft toegevoegd.” Wellicht dat de voorstelling daarmee voor een publiek van ambtenaren beter op zijn plek is. Een van ons wordt in november gespeeld op het ministerie van Justitie voor de minister en zijn ambtenaren. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/ik-wil-laten-zien-wat-levenslang-met-iemand-doet-a4142647
2022-09-21||De ideale lente? Die klinkt bij Vivaldi steeds anders, van bleekgroen tot uitbundig||Zoveel violisten, zoveel Vivaldi’s. En hoe klinkt dan de ideale ‘Lente’ uit De Vier Jaargetijden? Zonnig, fleurig, of juist bleek grijsgroen? De waarheid is natuurlijk: steeds anders. Net als de echte lente. De Chinees-Australische violist Christian Li  (2007) ontving deze maand een Edison-nominatie voor zijn debuutalbum met De Vier Jaargetijden. Li is zo begaafd dat hij op zijn zesde, na één jaar les, al stukken speelde als Bachs Dubbelconcert: repertoire waar doorsnee-leerlingen na een jaar of zes aan toekomen (of nooit). Daarbij heeft Li zo’n blijmoedige uitstraling dat je direct snapt dat hij ook als reclamebrigadiertje voor Chinese peutermelk werd gerekruteerd.   In 2018 won Li de junior-finale van het Menuhin Concours met Vivaldi. De video werd inmiddels 2,5 miljoen keer gestreamd. Wat je ziet en hoort is onmiskenbaar een kind, maar je bespeurt ook de belofte die Li hier op zijn debuutalbum inlost: eigenheid, meeslepende muzikaliteit, een enorme fysieke souplesse.  Li speelt blootvoets, „omdat je anders stampvoeten zou horen”. Hij sleept het Melbourne Symphony Orchestra mee door de aanstekelijke vitaliteit van zijn spel. Hier geen authentieke Vivaldi, maar wel een die je de muziek heel lijfelijk doet beleven, die barokke herhalingsfiguren minutieus elk net anders kleurt, een ijzige kaalte weet op te roepen én dartele lentelammeren voor het geestesoor tovert.   De Franse sterviolist Renaud Capuçon schetst de seizoenen in lichtere, meer ingetogen kleuren. Fraai is de ritmische elasticiteit van het kamerorkest uit Lausanne dat Capuçon leidt. Maar komt het op vonkende virtuositeit aan, dan ‘wint’ de levenslust van Li. Bij Capuçon is het de combinatie van Vivaldi met concerten van Joseph Bologne, Chevalier de Saint-George  (1745-1799) – beter bekend als ‘de zwarte Mozart’ – die de moeite loont: frisse, klassieke elegantie.   Barokvioliste Amandine Beyer is stralend middelpunt op het album Il Mondo al Rovescio, de wereld in omgekeerde richting. Niet alleen het exuberante Vioolconcert in F (RV 572) dat deze bijnaam kreeg, de hele Vivaldi-wereld sprankelt en vonkt op deze opname, zowel door Beyer als de andere solisten en het excellente barokorkest Gli Incogniti. Je ondergaat het album alsof je je verliest in een barokke bonbonnière: maat voor maat is spannend.  3 x Vivaldi Christian Li  The Four Seasons   Renaud Capuçon The Four Seasons  Amandine Beyer Il Mondo al Rovescio  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/de-ideale-lente-die-klinkt-bij-vivaldi-steeds-anders-van-bleekgroen-tot-uitbundig-a4142644
2022-09-21||Van der Aa’s ‘The Book of Water’: strijden tegen water én vergeten||De zon schijnt in Venetië, het is windstil en aangenaam nazomerweer, maar in het Teatro Goldoni vecht een mens tegen de elementen. Er staat water in de kelder, een ingestort muurtje bedreigt de moestuin. Meneer Geiser knipt stukjes uit de encyclopedie en plakt ze aan de wand. Staart leeg uit het raam. Hij vecht tegen de elementen, én tegen het vergeten. The Book of Water van componist en regisseur Michel van der Aa is een intens multimediaal kamerspel over een aftakelende oude man en de teloorgang van onze levenssfeer door klimaatverandering. De wereldpremière was maandagavond op het muziekfestival van de Biënnale van Venetië, in november volgt een tournee door Nederland en België met Amsterdam Sinfonietta. Het moest ‘een eenvoudige kameropera’ worden, lacht Van der Aa de ochtend na de première, op een pleintje bij het conservatorium Benedetto Marcello, waar hij een presentatie over zijn werk gaat houden. „Maar zoals vaker bij mij groeide het toch weer uit de klauwen. We hebben de voorstelling in een korte, intensieve periode in elkaar gezet, bizar eigenlijk.” Op het podium zitten een strijkkwartet (Ensemble Modern) en een vijfde muzikant die de live elektronica en video bedient. Acteur Samuel West houdt op het toneel een gesproken monoloog over meneer Geiser, minutieus toegesneden op de woelige muziek („Samuel leest noten en haalt al zijn cues uit de muziek, ik ken geen andere Britse acteur die dat zo kan”). Op een groot projectiescherm speelt acteur Timothy West (Samuels vader) de oude Geiser, die in een afgelegen huisje steeds verder wegzinkt in verwarring en uiteindelijk een beroerte krijgt. The Book of Water is gebaseerd op de profetische korte roman Der Mensch erscheint im Holozän van de Zwitserse schrijver Max Frisch. Van der Aa las het boek tien jaar geleden en wist meteen dat hij er „iets mee moest”, maar pas tijdens de coronalockdowns had hij tijd. Muzikaal en thematisch is er een verwantschap met Up-close, het theatrale celloconcert waarvoor hij in 2013 de Grawemeyer Award kreeg: grillig, mysterieus, tikje unheimlich. De titel plaatst de voorstelling in lijn met twee eerdere literair geïnspireerde werken, het muziektheater The Book of Disquiet (naar Pessoa) en de interactieve liedcyclus The Book of Sand (naar verhalen van Borges): „Een trilogie was geen vooropgezet plan, maar de titel drong zich op. De strijd tegen het water is zowel in Venetië als in Nederland hoogst actueel.” Samen met dramaturg Madelon Kooijman maakte Van der Aa een tekstselectie uit het boek. De handeling verplaatste hij van een door aardverschuivingen van de buitenwereld afgesloten Zwitsers bergdorp naar het vlakke land; het regent wel in zijn film, maar de zondvloed laat nog op zich wachten. Het effect is des te beklemmender: wanneer Geiser wandelend naar het dorp vlucht en daar niemand aantreft (maar de bakkerij heeft vers brood, een sigaret walmt in een asbak) voel je hoe er gaten vallen in zijn geest. Van der Aa: „Frisch vertelt over Herr Geiser, of vanuit Herr Geiser. Die dubbelzinnigheid heb ik verder uitgewerkt: op het scherm zien we Geiser door onze blik, op het podium speelt Samuel hem zoals hij zichzelf ziet: jonger, in controle. Samuels vertelperspectief verschuift ook van de derde persoon naar de eerste persoon.” Daarnaast heeft Van der Aa Geisers dochter Corinne een rol gegeven. Bij Frisch is zij alleen aanwezig via de rinkelende telefoon, die Geiser niet opneemt, bij Van der Aa zingt ze twee opvallende aria’s. Na een half uur intense, hartslagverhogende muziek geeft de melancholieke, ijle zang van sopraan Mary Bevan (op tape) even respijt. En meer dan Frisch zorgt Van der Aa ook voor een hoopvol einde, wanneer Bevan in de film haar tweede aria zingt. Aanvankelijk verschijnt ze als een soort spook, maar gaandeweg weet ze contact te maken met haar vader. Het slot is een visuele reprise van de openingssequentie, maar mét de dochter, die zich liefdevol over Geiser ontfermt. ‘Ankers’ noemt Van der Aa de aria’s, momenten van reflectie en bezinning die Geiser laten ‘aarden’: „Anders houd je het als luisteraar niet vol.” De climax is een complex contrapunt van live en film, elektronica en muziek Nieuw theatraal werk begint bij Van der Aa met het libretto. Vervolgens tekent hij de spanningsboog uit op de muur van zijn werkkamer en noteert muzikale ideeën. „De climax is het hart van het werk, die heb ik als eerste geschreven, dan weet ik waar ik naartoe moet werken. Het begin kwam pas veel later”, zegt hij. De climax, waarbij Timothy West in de film óók begint te praten, is een complex contrapunt van live en film, gesproken woord, muziek en elektronica, „bewust op het randje van wat mogelijk is”. Het doet enigszins denken aan het spel met dubbeling dat Van der Aa speelde in zijn doorbraakwerk One (2002) voor sopraan Barbara Hannigan. „Wist je dat een van de eerste uitvoeringen van One ook op de Biënnale was? Ik sprak gisteren iemand die er toen bij was en die daarom nu weer is komen kijken.” Sterk staaltje van ‘life imitating art’: tijdens de opnames van de film, afgelopen voorjaar, kreeg acteur Timothy West zélf een beroerte. Van der Aa: „Timothy wilde doorgaan, we moesten hem echt tegenhouden. Dit houdt me in leven, zei hij. Uiteindelijk hebben we de hele shoot een maand later overgedaan. Maar de verwarring die je bij hem ziet is deels echt. Ik hoefde de camera maar op hem te richten of ik zag mijn personage. Ik heb in die periode steeds contact gehouden met Samuel. Die wil er weinig over kwijt, maar ik zie dat het hem veel doet. Niet alleen uiterlijk, ook qua karakters lijken die twee op elkaar, ze willen altijd doorgaan. Timothy is gelukkig helemaal opgeknapt, maar hij is wel 87. Misschien is dit het laatste project dat ze samen hebben gedaan.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/van-der-aas-the-book-of-water-strijden-tegen-water-en-vergeten-a4142643
2022-09-21||SP en ChristenUnie willen ‘fundamenteel debat’ over energiemarkt||Het debat gaat zoals verwacht veel over de energieprijzen en de noodmaatregelen die het kabinet neemt, zoals een maximumprijs op de energierekening die nog wordt uitgewerkt. Een aantal partijen wil ook verder naar de toekomst kijken. Het kabinet had de afgelopen weken moeite om in te grijpen in de energieprijzen omdat de energiemarkt in Nederland de afgelopen decennia vergaand is geprivatiseerd. De oplossing van SP-leider: de energiebedrijven weer nationaliseren, zoals sommige andere Europese landen nu doen. VVD-fractieleider Sophie Hermans is daar niet voor, maar is wel bereid „fundamenteel” na te denken over de energievoorziening, zegt ze op een vraag van ChristenUnie-leider Segers. „We hebben iets vermarkt wat ons zeggenschap heeft gekost”, constateert Segers. Hermans is bereid te kijken naar ingrijpen op de energiemarkt „als er echt iets aan de hand is”. Ze vindt wel dat de discussie niet bij voorbaat „moet vastlopen in een middel” zoals nationaliseren. „Het gaat om het doel.”||https://www.nrc.nl//nieuws/2022/09/21/sp-en-christenunie-willen-fundamenteel-debat-over-energiemarkt-a4142642
2022-09-21||Onrust en protesten in Haïti vanwege onvrede over premier||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/21/onrust-en-protesten-in-haiti-vanwege-onvrede-over-premier-a4142478
2022-09-21||VVD: kabinet kwam te laat in actie met maatregelen voor dit jaar||Een eerste kritische noot van VVD-fractieleider Sophie Hermans richting het kabinet: Hermans vindt dat het kabinet te lang heeft volgehouden dat er voor dit lopende jaar geen maatregelen meer mogelijk waren voor het verbeteren van de koopkracht of verlagen van de energierekening. Volgens Hermans zat het kabinet te lang vast in „de logica uit de theorieboekjes”, bijvoorbeeld dat ingrijpen op de energiemarkt onmogelijk of onwenselijk was. „Het was geen logica die aansluit bij de problemen van mensen thuis.” Verschillende oppositiepartijen vragen Hermans naar het lage vertrouwen in het kabinet dat zij steunt. PvdA-fractieleider Attje Kuiken ziet te veel „paniekvoetbal”, GroenLinks-leider Jesse Klaver zegt: „Er wordt niet geregeerd, maar vooruitgeschoven.” Hermans kan zelf geen goede verklaring geven waarom het vertrouwen in het kabinet nu zo laag is.||https://www.nrc.nl//nieuws/2022/09/21/vvd-kabinet-kwam-te-laat-in-actie-met-maatregelen-voor-dit-jaar-a4142641
2022-09-21||Duitsland nationaliseert energiebedrijf Uniper||De Duitse regering neemt Uniper, de grootste gasimporteur van het land, over. Dat meldt het energiebedrijf woensdag in een verklaring. De nationalisering moet het concern redden en een ineenstorting van de Duitse energiesector voorkomen. De ontwikkeling past in het plan van de Duitse minister van Economie en Klimaat Robert Habeck (Groenen), die in juli bij omroep ZDF aangaf „koste wat het kost” Uniper te willen redden.   Uniper is een van de grootste beursgenoteerde energieleveranciers van Duitsland. Het meerderheidsbelang is in handen van Fortum, het Finse moederbedrijf. Door dit bedrijf een half miljard euro te betalen, krijgt de Duitse staat ongeveer 98,5 procent van de aandelen in handen. Naast de overeenkomst met Fortum, zal staatsbank KfW voor miljarden aan leningen verstrekken.   Eerder nam de Duitse regering een belang van ongeveer 30 procent in het bedrijf om de energiegigant te redden. Uniper vroeg in juli staatssteun aan omdat het in de problemen kwam door gestokte leveringen van goedkoop Russisch gas. Sinds de Russische invasie in Oekraïne stroomde er door de Nord Stream 1-pijplijn de afgelopen tijd minder gas.  De Duitse zakenkrant Handelsblatt schatte deze zomer dat Uniper per maand ongeveer 900 miljoen euro verlies lijdt. Met de overeenkomst stelt de overheid Uniper in staat om hun activiteiten voort te zetten, zegt Klaus-Dieter Maubach, de CEO van Uniper.||https://www.nrc.nl//nieuws/2022/09/21/duitsland-nationaliseert-energiebedrijf-uniper-a4142630
2022-09-21||Russische escalatie in Oekraïne eindelijk aan bod in debat||In de uren voor de Algemene Politieke Beschouwingen begonnen, werd de wereld opgeschrikt door de aankondiging van de Russische president Vladimir Poetin om 300.000 reservisten op te roepen om het oosten van Oekraïne te „bevrijden”. D66-leider Jan Paternotte vindt het „gek” dat het debat hier helemaal nog niet door wordt gedomineerd, terwijl het kabinet wat hem betreft direct meer financiële en militaire steun aan Oekraïne zou moeten geven. De VVD is het hiermee eens, zegt Hermans. In Vak K valt op dat minister van Defensie Kajsa Ollongren (D66) al vaak is weggelopen, vermoedelijk om deel te nemen aan diplomatiek topoverleg. Tijdens de inbreng van Wilders was er overigens wel al een serieuze discussie of Nederland eerder stappen had moeten zetten om minder afhankelijk te worden van Russisch gas. Zo verweet ChristenUnie-leider Gert-Jan Segers Wilders  dat de PVV voorstellen om meer energie-onafhankelijkheid te bereiken in de afgelopen jaren niet heeft gesteund.||https://www.nrc.nl//nieuws/2022/09/21/russische-escalatie-in-oekraine-eindelijk-aan-bod-in-debat-a4142640
2022-09-21||Opinie | Pas op met algoritmes voor een duurzame planeet||Van energiemeters tot zelfrijdende auto’s en van koelkasten tot gezondheidsapps: slimme technologie gestuurd door zelflerende algoritmes wordt ingezet om ons dagelijks leven comfortabeler en duurzamer te maken. Maar wat nu als we grote wereldwijde duurzaamheidsuitdagingen kunnen oplossen met behulp van algoritmes? Kunnen we ook een slimme planeet ontwerpen – een algoritme voor een duurzame aarde?  Aarti Gupta, politicoloog en hoogleraar mondiaal milieubeleid aan Wageningen Universiteit, richt zich op klimaatverandering in de internationale politiek en op de politieke uitdagingen van nieuwe technologieën. Sanneke Kloppenburg, socioloog en docent aan Wageningen Universiteit, doet onderzoek naar het gebruik van digitale technologieën voor duurzaamheidsdoelen en gedragsverandering. Sake Kruk, promovendus aan Wageningen Universiteit, bestudeert hoe digitale technologieën worden ingezet om internationale voedselsystemen te verduurzamen. Steeds meer overheden, bedrijven en maatschappelijke organisaties hebben die ambitie. Zo investeert de Europese Unie acht miljard euro in de ontwikkeling van een zo precies mogelijke ‘digitale tweeling’ van de aarde om milieuverandering te monitoren en voorspellen. Deze digitale tweeling moet een real-time realistische digitale representatie van de aarde worden, waarmee klimaatrisico’s in kaart kunnen worden gebracht en het effect van verschillende klimaatmaatregelen kan worden doorgerekend.  Ook Microsoft werkt aan een ‘planetaire computer’ waarmee de aarde kan worden gemonitord en gemanaged op basis van grote hoeveelheden door slimme algoritmes geanalyseerde data. Het idee achter deze projecten is dat we met behulp van bijvoorbeeld sensoren en satellieten steeds meer data kunnen verzamelen die we vervolgens geautomatiseerd kunnen analyseren. Dit zou leiden tot een beter begrip van milieu- en klimaatrisico’s en tot intelligente besluitvorming door te voorspellen wat de effecten van verschillende milieumaatregelen zouden zijn. Het klinkt aantrekkelijk: op basis van ‘objectieve’ gegevens beslissingen nemen omdat ze effectiever zijn. Maar is zo’n techno-fix daadwerkelijk zo effectief en vrij van politiek? Niet per se. Ten eerste veranderen digitale data en slimme technologie onze kijk op en kennis van milieuproblemen. Meer data resulteren niet automatisch in betere regulering. Het verzamelen van data betekent dat keuzes moeten worden gemaakt: wat gaan we meten om een representatief beeld van een milieuprobleem te krijgen? Hoe wordt iets gemeten? Hoe worden data geanalyseerd? Wie bepaalt dit? En wat zegt dit nu eigenlijk?  Zo kunnen we bijvoorbeeld de hoeveelheid bos op aarde meten aan de hand van satellietbeelden. Op deze manier kunnen we vanuit de ruimte zien waar bosbranden, houtkap en grondstofwinning plaatsvinden. Als dat vervolgens de basis vormt voor regulering ontstaat het gevaar dat we ons alleen op die directe oorzaken (en schuldigen!) richten, zoals in gebieden in de Amazone waar veel illegale ontbossing plaatsvindt.  Maar waarom worden bossen eigenlijk gekapt? Internationale maatschappelijke drijfveren zoals vleesconsumptie en het gebruik van palmolie blijven buiten beeld. Een planetaire computer kan bepaalde aspecten van milieuproblematiek zichtbaar maken en analyseren, maar het risico is dat daarmee de sociale en politieke keuzes die ten grondslag liggen aan die problemen onderbelicht blijven. De rol van grote techbedrijven bij milieuvraagstukken neemt snel toe  Ten tweede zorgt de toenemende afhankelijkheid van digitale technologie ook voor veranderingen in wie er kan en mag meebeslissen over de manier waarop wereldwijde milieuproblemen worden aangepakt. Kan het identificeren van klimaatverandering worden overgelaten aan bedrijven als Microsoft en wie krijgt toegang tot deze data? Technologiebedrijven krijgen ook binnen het oplossen van milieuvraagstukken een steeds belangrijker rol als poortwachters van de digitale wereld.  Daarnaast werkt niet alleen de EU, maar ook China aan een ‘digitale aarde’. Wat zijn de geopolitieke gevolgen van deze projecten, en wiens belang wordt ermee gediend? In hoeverre kunnen bijvoorbeeld landen en mensen die het meest geraakt worden door klimaatverandering, profijt hebben van deze technologie? Tot slot maakt het gebruik van slimme algoritmes nieuwe manieren van regulering mogelijk. Met behulp van algoritmes kan besluitvorming geautomatiseerd worden. Op het niveau van de individuele burger kan een slimme app iemand op basis van data digitaal ‘nudgen’ in de richting van een duurzame keuze. Het digitale voedingsadvies laat bijvoorbeeld alleen duurzame producten zien.  Voor beleidsmakers kunnen algoritmes de uitkomsten van verschillende beleidsinterventies simuleren. Daarmee kunnen ze beter anticiperen op de mogelijke effecten van die interventies. Maar om te kunnen bepalen wat de ‘beste’ optie is, moet het algoritme geprogrammeerd en getraind worden. Op basis van welke criteria ‘beslist’ het algoritme? Dat blijft een politieke keuze.  De vraag hoe een slimme duurzame aarde eruitziet is dus niet zozeer een technologische, maar vooral een politieke vraag. Digitale technologieën kunnen een belangrijke rol spelen in het aanpakken van milieuproblemen, maar we kunnen niet verwachten dat ze de oplossing zijn voor de complexe maatschappelijke vraagstukken die ten grondslag liggen aan deze problemen. Dit artikel is gebaseerd op een wetenschappelijke publicatie van een achttal auteurs in het tijdschrift One Earth. -----------------||https://www.nrc.nl//nieuws/2022/09/21/pas-op-met-algoritmes-voor-een-duurzame-planeet-a4142639
2022-09-21||VVD direct aangevallen op &#8216;vage&#8217; plannen energierekening||VVD-fractievoorzitter Sophie Hermans is nog amper begonnen of Caroline van der Plas van de BoerBurgerBeweging staat al bij de interruptiemicrofoon. Ze verwijt Hermans dat zij haar betoog begonnen is met de oorlog in Oekraïne, en niet met de Nederlandse burger. „Een schoffering”, vindt Van der Plas. „Wordt Oekraïne erbij gehaald om de aandacht af te leiden? Mijn perspectief is puur Nederland, het land staat in brand.” Hermans reageert door te zeggen dat ze „heel expliciet” de „heftige” gevolgen voor Nederlanders al direct heeft benoemd. „Neemt u mij niet kwalijk dat ik dit ook in het internationale perspectief zet.” Na Van der Plas meldt ook JA21-fractievoorzitter Joost Eerdmans zich, hij vraagt zich af waarom de VVD zich nog „een ondernemerspartij” durft te noemen. „MKB-bedrijven hebben nog geen enkel zicht op compensatie.” Hermans is dat met hem eens en noemt de plannen om hun energierekening te compenseren „nog te vaag”.  Dat Van der Plas en Eerdmans de VVD meteen aanvallen is politiek logisch: beide partijen staan goed in de peilingen en winnen vermoedelijk vooral virtuele zetels van de VVD. ||https://www.nrc.nl//nieuws/2022/09/21/vvd-direct-aangevallen-op-vage-plannen-energierekening-a4142638
2022-09-21||Hermans als eerste coalitiefractievoorzitter aan het woord||Tijd voor de tweede spreker: Sophie Hermans, fractievoorzitter van de VVD. Op de vraag hoe tevreden kiezers zijn met het kabinet-Rutte IV, antwoorden van alle partijen alleen VVD’ers in meerderheid positief: 70 procent om precies te zijn. Dat blijkt uit onderzoek van I&O Research in opdracht van NRC. Die tevredenheid neemt wel af, in februari van dit jaar zei nog 80 procent van de VVD’ers tevreden te zijn.  Er is meer reden tot zorg voor de liberalen. Zeventig procent van de Nederlandse kiezers vindt dat premier Mark Rutte (VVD) over „zijn houdbaarheidsdatum heen’ is. En nog maar drie op tien ziet Rutte nog als een betrouwbare premier.  In 2016 begon I&O Research met onderzoek naar de populariteit van de premier. Zo laag als dit jaar werd die niet eerder gemeten. Hij krijgt van Nederlanders een 4,5. De achterbannen van de vier coalitiepartijen geven Rutte nog wel een voldoende: VVD’ers een 8,1, CDA’ers een 6,7, D66’ers een 5,8 en ChristenUnie-kiezers een 5,5.  Het is de tweede keer dat Sophie Hermans namens de VVD het woord voert tijdens dit jaarlijkse debat. Door sommigen op het Binnenhof wordt zij als een potentiële opvolger van Rutte als VVD-lijsttrekker gezien. ||https://www.nrc.nl//nieuws/2022/09/21/hermans-als-eerste-coalitiefractievoorzitter-aan-het-woord-a4142637
2022-09-21||Coalitiepartijen: Wilders maakt er zelf een politiek proces van||Coalitiefractievoorzitters Sophie Hermans (VVD) en Gert-Jan Segers (ChristenUnie) komen nog terug op de aankondiging van Wilders tijdens zijn betoog dat hij een aanklacht indient tegen het kabinet. Volgens Wilders hebben premier Rutte en de andere bewindslieden een ambtsmisdrijf gepleegd door niet te voorkomen dat Nederlanders door de energiecrisis onder het bestaansminimum komen. Segers vindt het opmerkelijk dat Wilders het kabinet nu voor de Hoge Raad wil slepen en van het politieke debat zo „een politiek proces maakt”. Terwijl Wilders er eerder – volgens Segers ten onrechte – nog over klaagde dat de strafzaak tegen hem een politiek proces was. CDA-fractieleider Pieter Heerma zegt dat Wilders „een serieus wetsartikel voor een onzinnig politiek opzetje gebruikt”.  Wilders vindt alle verwijten „onzin” en zegt dreigend: „Ze hebben de wet overtreden en daar zullen ze voor boeten.”||https://www.nrc.nl//nieuws/2022/09/21/coalitiepartijen-wilders-maakt-er-zelf-een-politiek-proces-van-a4142636
2022-09-21||Letland weigert onderdak te bieden aan vluchtende Russen||Letland, dat aan Rusland grenst, zal geen toevlucht bieden aan Russen die de mobilisatie van troepen door het Kremlin proberen te ontvluchten. Dat heeft de Letse minister van Buitenlandse Zaken Edgar Rinkevics woensdag op Twitter bekendgemaakt. Hij zegt dat niet te zullen doen omwille van „veiligheidsredenen”.  Ook de Poolse premier Mateusz Morawiecki reageerde op de gedeeltelijke mobilisatie. „Rusland zal proberen Oekraïne te vernietigen en grenzen te veranderen”, zei hij volgens persbureau Reuters. Morawiecki drong er op aan dat westerse bondgenoten Oekraïne nog meer hulp bieden. „We zullen er alles aan doen om ervoor te zorgen dat de NAVO Oekraïne steunt, zodat het land zichzelf kan verdedigen.”||https://www.nrc.nl//nieuws/2022/09/21/letland-weigert-onderdak-te-bieden-aan-vluchtende-russen-a4142632
2022-09-21||Met gedeeltelijke mobilisatie wordt angst van Russen werkelijkheid||De Russische president Poetin heeft een gedeeltelijke militaire mobilisatie afgekondigd, om zo het oosten van Oekraïne te ‘bevrijden’. Wat betekent dit, en vier andere vragen en antwoorden.||https://www.nrc.nl//nieuws/2022/09/21/met-gedeeltelijke-mobilisatie-wordt-angst-van-russen-werkelijkheid-a4142634
2022-09-21||Krijgt het Westen het Zuiden in zijn kamp tegen Poetin?|| Terwijl de leiding van de wereld en het neusje van het diplomatieke corps op één oor lagen in New York, kondigde de Russische president Vladimir Poetin woensdagochtend  een gedeeltelijke militaire mobilisatie van de Russische bevolking af. In een televisietoespraak beschuldigde Poetin „het Westen” ervan het Oekraïense volk tot „kanonnenvoer” te hebben gemaakt. Hij is dit jaar niet aanwezig bij de Algemene Vergadering van de Verenigde Naties, die deze week wordt gehouden in New York.  Wakkere westerse politici reageerden woensdagochtend bezorgd op de mobilisatie. Volgens premier Mark Rutte is Poetin „in paniek”. Dit maakt hem volgens Rutte echter „niet per se gevaarlijker”. De Britse defensieminister Ben Wallace zei dat de acties van Poetin laten zien dat „zijn plan in Oekraïne faalt”. De Duitse vice-kanselier Robert Habeck noemde de gedeeltelijke mobilisatie „weer een slechte en verkeerde stap van Rusland”. Volgens de Tsjechische premier Petr Fiala poogt Rusland de oorlog  „verder te laten escaleren”.  Dinsdag hing de dreiging van mobilisatie al in de lucht, toen bekend werd dat deze week in de Oekraïense regio’s Donetsk, Loehansk, Cherson en Zaporizja  gestemd zal worden over toetreding tot Rusland.   Ook de referenda werden door westerse wereldleiders onmiddellijk afgekeurd. Vanuit New York noemde de Duitse bondskanselier Olaf Scholz het „schijnreferenda”,  president Emmanuel Macron van Frankrijk sprak van een „provocatie”. Ook secretaris-generaal van de NAVO Jens Stoltenberg zag in de plannen „een nieuwe escalatie” door Poetin. Het Witte Huis verwierp de  referenda  „ondubbelzinnig”. De vraag is nu of deze beide ontwikkelingen invloed zullen  hebben op de positie van Rusland op het wereldtoneel, en op landen die tot dusverre een neutrale positie innamen.  De Westerse anti-Ruslandcoalitie was juist deze week naar de Verenigde Naties getogen met een missie: hoe krijgen we méér landen aan onze kant in het streven Oekraïne te steunen en Rusland te isoleren? Het westerse diplomatieke offensief moet tegenwicht bieden aan het opvallend populaire Russische narratief dat westerse sancties arme landen in een drievoudige crisis hebben gestort. „Het is niet alleen Oekraïne dat lijdt onder deze oorlog” zei EU-buitenlandchef Josep Borrell dinsdag na afloop van een vergadering van EU-ministers in New York. „De Oekraïense bevolking wordt bestookt met raketten en geweren, de rest van de wereld wordt geraakt door hoge energieprijzen, voedselschaarste en economische problemen. De oorlog raakt iedereen en dat willen we hier in New York uitleggen”. Een groot deel van de VN-leden, voornamelijk armere landen in Azië, Afrika en het Midden-Oosten, wil in het gevecht tussen Poetin en het Westen liefst neutraal blijven. Rusland weet dat en doet er alles aan zoveel mogelijk landen uit het westerse kamp te houden. Het Westen probeert nu terrein te winnen met een viervoudige strategie.  Met een eigen verhaal. Met, altijd een effectief middel, geld. Met meer aandacht voor de gevolgen van de oorlog. En met, hier en daar, een paar scherpe woorden.  De ene na de andere westerse leider wijst er in New York op dat Poetin met zijn oorlog het VN Handvest heeft overtreden. Laat je zo’n schending onbestraft, dan open je de weg naar een wereld waar annexatie-oorlogen vaker voorkomen. Het is dus in ieders belang  – ook in het belang van landen die liever neutraal blijven - dat de internationale normen intact blijven. De boodschap aan de leiders in de ‘Global South’ is helder: voordat je het weet is jouw land aan de beurt. Het is in ieders belang dat de internationale normen intact blijven. Voordat je het weet is jouw land aan de beurt Daarnaast onderstreepte het Westen dat het wel degelijk oog heeft voor problemen buiten Oekraïne. Zo belegden de VS en de EU met de Afrikaanse Unie in de marge van de Algemene Vergadering een speciale bijeenkomst over de voedselcrisis. De voorzitter van de Europese Raad Charles Michel onderstreepte op die top dat de EU de voedselschaarste, die 200 miljoen mensen treft, te lijf wil gaan met een fonds van bijna 8 miljard euro. De Franse president Emmanuel Macron las landen die neutraal willen blijven de les. „Ze hebben het mis, ze maken een historische fout”, zei hij.  „Wie vandaag zwijgt is als het ware medeplichtig aan een nieuw imperialisme”. Meteen na de inval in februari hebben westerse landen het VN-debat over Oekraïne overgeheveld van de Veiligheidsraad, waar Rusland een veto heeft, naar de Algemene Vergadering, waar elk land een stem heeft. Op de avond van de aanval was het failliet van de V-raad schrijnend ten tonele gevoerd: terwijl de gevechten al waren begonnen zat de raad nog bijeen om een laatste beroep op Poetin te doen van geweld af te zien. De vergadering werd geleid door Rusland. Aanvankelijk ging de Algemene Vergadering voortvarend te werk. De oorlog werd veroordeeld, Rusland werd uit de Mensenrechtenraad gezet. Het optreden van de vergadering had weliswaar geen direct effect op de oorlog, maar het activisme was opvallend voor een orgaan met 193 leden dat weinig bevoegdheden heeft. Al na een paar weken maakten westerse diplomaten gewag van ,,Oekraïnemoeheid”. Veel landen in Afrika, Azië en het Midden-Oosten hebben weliswaar sympathie voor Oekraïne maar willen niet bij herhaling tegen Moskou optreden. Dat heeft verschillende redenen. Een aantal landen is Rusland nog steeds dankbaar voor de steun tijdens de bevrijdingsstrijd. Sommige landen hebben economisch belang bij een goede band met Rusland en sommige voelen zich ronduit geïntimideerd door Moskou. Wie tegen Moskou is, is niet automatisch vóór het Westen. „In veel landen ontstond de indruk dat het Westen alleen maar gaf om Oekraïne en de rest van problemen in de wereld uit het oog verloor”, zegt VN-expert Richard Gowan van de International Crisis Group. Het westerse optreden was ook niet altijd even subtiel. „Sommige westerse diplomaten eisten op hoge poten steun voor hun Oekraïne-koers, terwijl ze geen oog hadden voor de problemen die de oorlog veroorzaakte op het gebied van voedsel en energie.” In de Global South valt het bovendien slecht dat er miljarden naar Oekraïne gaan, terwijl westerse landen beloften over klimaat niet nakomen.  En in arme landen is men ook niet vergeten dat de coronavaccins eerst naar de rijke landen gingen. „De Global South zegt: put your money where your mouth is”, aldus een diplomaat.  Rusland voedt de onvrede met het Westen waar het maar kan. De voedselschaarste, de economische malaise en de energiecrisis waar de wereld mee kampt zijn veroorzaakt door  sancties van het Westen, beweert Moskou keer op keer.  „We moeten voortdurend tegenwicht bieden aan de propaganda van Rusland en zijn misleidende narratief”, zei EU-buitenlandchef Borrell. En hij prikte meteen een paar Russische mythes door. De graandeal, die de export van Oekraïense tarwe weer mogelijk maakte, heeft al geleid tot een daling van de prijs. Twee derde van de Oekraïense export is terecht gekomen in arme landen en niet blijven hangen in het rijke Westen. De westerse sancties zijn gericht op de Russische oorlogseconomie. De EU verhindert op geen enkele wijze de export van meststoffen uit Rusland naar landen buiten de Unie. „We blijven aan onze partners in Azië, Afrika en Latijns-Amerika uitleggen wie de ware boosdoener is en we zullen laten zien dat de Europese Unie crises in andere delen van de wereld niet vergeet. Het is voor ons geen keuze tussen Oekraïne en de rest van de wereld. Dat is wat we deze week doen.”||https://www.nrc.nl//nieuws/2022/09/21/het-westen-wil-in-new-york-het-zuiden-overtuigen-van-ruslands-zonden-a4142633
2022-09-21||PVV vindt plan voor maximum energierekening ‘halfbakken en onuitgewerkt’||Wilders staat lang stil bij de hoge inflatie en gestegen energieprijzen. De PVV-leider maakt het kabinet, zoals veel oppositiepartijen de afgelopen weken al deden, het verwijt dat het de afgelopen maanden te weinig heeft gedaan om financiële problemen bij Nederlanders te voorkomen. Volgens Wilders heeft het kabinet „maandenlang de angst van mensen genegeerd” en is het er niet in geslaagd om „ongelofelijk leed” te voorkomen. De PVV-voorman geeft een lange opsomming van mails die hij van mensen heeft gekregen, waarin ze hem vertellen over armoede en zelfs honger. Wilders spreekt van „een nieuw Rampjaar”, refererend aan 1672, het jaar waarin de Nederlandse Republiek in een spiraal van oorlog belandde. Het plan voor een prijsplafond voor de energierekening noemt Wilders „halfbakken en onuitgewerkt” en „in haast en paniek gepresenteerd”. De PVV wil dat ook grotere gezinnen meer ondersteuning krijgen bij de energierekening en Wilders mist ook nog plannen voor de hoge energierekening van de bakker en andere MKB-bedrijven. Premier Rutte zei dinsdag in een persgesprek dat het kabinet nog naar steun voor bedrijven wil kijken.||https://www.nrc.nl//nieuws/2022/09/21/pvv-vindt-plan-voor-maximum-energierekening-halfbakken-en-onuitgewerkt-a4142631
2022-09-21||Van Haga daagt Wilders uit: waarom geen gas winnen in Groningen?||PVV-leider Wilders ageert in zijn betoog tegen de hoge energierekeningen bij burgers. Daarop vraagt onafhankelijk Kamerlid Wybren van Haga of de PVV voor het verhogen van de gaswinning in Groningen is. Van Haga en een aantal andere rechtse fracties, zoals JA21 en FVD, pleiten daar al langer voor, maar volgens Van Haga is de PVV er tot nu toe „vaag over”.  Wilders geeft voor zijn doen een opvallend diplomatiek en omzichtig antwoord. Hij zegt: „Als het nodig is, is het nodig. Maar als het niet hoeft, doen we het niet.” Eerst moet er nog meer naar gas worden geboord in de Noordzee, vindt hij, en voor nieuwe gaswinning in Groningen is sowieso een referendum in de provincie nodig, stelt hij. „Als Groningers het zelf willen, wie ben ik om er tegen te zijn. Dan moet er wel een fatsoenlijke tegemoetkoming komen.” Het kabinet wil voorlopig de gaswinning in Groningen vanwege de veiligheid niet opnieuw opvoeren. Alleen in een uiterst noodscenario komt die optie weer op tafel.||https://www.nrc.nl//nieuws/2022/09/21/van-haga-daagt-wilders-uit-waarom-geen-gas-winnen-in-groningen-a4142629
2022-09-21||Ouderwets potje schelden tussen PVV en D66||De eerste interruptie voor Wilders komt van D66-leider Jan Paternotte. De PVV en D66 zijn tegenpolen en zoeken elkaar bij elke Algemene Politieke Beschouwingen graag op om het eigen profiel aan te scherpen tegenover de eigen achterban. Wilders komt nog even terug op de afwezigheid van Rob Jetten, die hij „een klimaatpsychopaat” noemt. Paternotte wijst er op dat Wilders de afgelopen maanden de sancties tegen Rusland niet gesteund heeft en dat hij een paar jaar geleden nog een vriendschapsspeldje van de Rusland heeft gekregen. Paternotte noemt Wilders „de bedrijfspoedel van Poetin” en de PVV „de partij van het Kremlin”. De verbale uithalen over en weer leiden tot luidruchtig gejoel vanuit met name de PVV-banken, waarop Kamervoorzitter Vera Bergkamp de Kamerleden vraagt het iets rustiger te houden.||https://www.nrc.nl//nieuws/2022/09/21/ouderwets-potje-schelden-tussen-pvv-en-d66-a4142628
2022-09-21||Met gedeeltelijke mobilisatie wordt angst van Russen werkelijkheid|| Het is de grootste vrees van miljoenen Russen: dat de Russische president Vladimir Poetin hun zoons, vaders en zelfs opa’s massaal naar het Oekraïense front zal jagen om daar te redden wat er te redden valt. In plaats daarvan kondigde Poetin woensdagochtend in een televisietoespraak een „gedeeltelijke mobilisatie” aan. De aankondiging volgde op een dag vol tegenstrijdige berichten, waarin er een nieuwe wet op mobilisatie werd ingevoerd en de president het volk eerst wel, en toen niet zou toespreken.  In Rusland is al maanden een ‘verborgen’ mobilisatie in gang, waarbij Russen jong en oud, vrijwillig of onder dwang en niet zelden onvoldoende getraind, aan het front belanden. Maar sinds het Russische leger de afgelopen weken in de Donbas pijnlijke nederlagen leed, zwol de roep om een algehele militaire mobilisatie onder de ‘haviken’ in het Kremlin steeds verder aan.  Tot op het laatste moment hield het Kremlin voet bij stuk: een mobilisatie is niet aan de orde. „Een algehele mobilisatie zal er niet komen”, zei Andrej Kartapolov, voorzitter van het parlementaire defensiecomité dinsdagavond laat nog. Woensdag kondigde Poetin dan toch een ‘gedeeltelijke’ mobilisatie aan van de twee miljoen reservisten die het land officieel telt. Volgens minister Sergej Sjoigoe (Defensie) worden er in eerste instantie 300.000 reservisten opgeroepen. Dat betekent een serieuze wending aan het noodlijdende Russische front, maar ook in Rusland zelf, waar de oorlogswerkelijkheid dankzij de propaganda en de militaire censuur tot nog toe nog niet tot iedereen is doorgedrongen.  Dinsdag al nam de Doema, het Russische parlement, plotseling versneld een wet aan die straffen voor een groot aantal vergrijpen instelt, waaronder desertie, het niet opvolgen van orders (‘insubordinatie’) en het veroorzaken van schade aan militaire eigendommen. Voor extra paniek zorgde de mededeling dat dergelijke vergrijpen, begaan tijdens een ‘mobilisatie’, een ‘oorlogsperiode’ of een ‘staat van beleg’, per direct als verzwarende omstandigheden zullen gelden.  Op het ‘verlaten van de militaire posities’ en de ‘vrijwillige overgave aan de vijand’ komt tien jaar cel te staan, op ‘plundering’ vijftien jaar, op het ‘negeren van een dienstoproep’ twee tot drie jaar gevangenisstraf.   1 Wat houdt een mobilisatie in? Mobilisatie houdt in dat niet alleen de professionele strijdkrachten, maar grote delen van de bevolking in staat van paraatheid worden gebracht om tegen een vijand te  vechten. In Oekraïne kondigde president Zelensky meteen na de Russische inval op 24 februari een algehele mobilisatie af. Om te voorkomen dat Oekraïense mannen zouden vluchten, is er sinds een half jaar een uitreisverbod van kracht. In Rusland heeft sinds de Tweede Wereldoorlog geen mobilisatie meer plaatsgevonden. En hoewel sindsdien nieuwe wetten zijn gemaakt, blijkt de praktijk vaak anders dan bij wet is vastgelegd. Los van mogelijke problemen met de uitvoering is ook de vraag welke reactie deze vergaande maatregel uitlokt onder de toch al  gestreste Russische bevolking. Eind februari zorgden door Oekraïne verspreide geruchten voor flinke paniek en een uittocht van Russische mannen in de gevechtsleeftijd.  Nu is het is weer drukker op de luchthavens – al zijn de vertrek-opties van Russen vanwege de sancties beperkt.  2 Wie wordt er naar het front gestuurd? Een mobilisatie kan per presidentieel decreet worden afgekondigd, voor een land of een specifiek gebied. In eerste instantie worden er 300.000 van de 2 miljoen reservisten opgeroepen. In het decreet van Poetin staat dat aantal echter niet vermeld, noch een einddatum van de mobilisatie. Volgens de vooraanstaande Russische advocaat Pavel Tsjikov, directeur  van mensenrechtenorganisatie Agora, vallen dienstplichtigen hier niet onder. Sowieso mogen Russen tot 27 jaar die geen militaire ervaring hebben en geen dienstoproep hebben ontvangen niet worden opgeroepen, aldus Tsjikov. De wet maakt geen onderscheid naar geslacht, en gaat uit van militaire en militair-medische ervaring. Ook vrouwen met ervaring op het gebied van cartografie, meteorologie en andere specialismen kunnen worden opgeroepen. Maar als eerste zijn burgers aan de beurt die onlangs een militaire training hebben doorlopen, aldus Poetin. Zij zullen de status krijgen van soldaat met een dienstcontract, en worden betaald naar opleiding en ervaring. Uitgezonderd zijn reservisten die vanwege hun leeftijd of zwakke gezondheid niet  kunnen deelnemen aan gevechtshandelingen. Er zijn leeftijdsgrenzen voor verschillende rangen. In eerste instantie worden personen tot 35 jaar gemobiliseerd, daarna loopt de leeftijd op naar rang.  Hoe de rekrutering de komende dagen in de praktijk zal verlopen, moet nog blijken. Volgens advocaat Tsjikov heeft de politie het recht om weigeraars op te sporen door middel van huiszoekingen en opsporingsbevelen. In Moskou waren woensdag overal politie en veiligheidsdiensten te zien, ook om eventueel protest te smoren. Artsen werden naar verluidt overspoeld met opdrachten om gezondheidsbriefjes uit te schrijven, die voor de mobilisatie nodig zijn.  Bij de opsporing kunnen werkgevers ingezet worden. Weigeraars kunnen een boete krijgen, maar met de nieuwe wet van dinsdag kunnen ze ook mogelijk worden vervolgd.   Behalve de algemene wetswijzigingen van dinsdag zijn er volgens Tsjikov ook wijzigingen ingevoerd die het juristen, mensenrechtenactivisten, familieleden van soldaten en ook journalisten moeilijker maakt om rekruteringsbureaus te bezoeken, de rechten van soldaten te beschermen, of informatie naar buiten te brengen over hun situatie. Dat liet hij woensdag weten op zijn Telegram-kanaal. De gevangen oppositieleider Aleksej Navalny riep Russen woensdag op geen gehoor te geven aan de mobilisatieoproep en de straat op te gaan. Activisten van de beweging ‘Lente’ riepen Russen op tot protest op woensdagavond in alle steden van het land. 3 Hoe vult Rusland de tekorten in het leger aan? De vraag is hoeveel gewicht de officiële regels en wetten in werkelijkheid hebben. In Rusland is er al maanden een ‘schaduwmobilisatie’ aan de gang, waarbij de wettelijke kaders voor de militaire dienst aanzienlijk zijn opgerekt, en in sommige gevallen worden genegeerd. Al in mei werd de leeftijdsgrens voor militaire dienst flink opgerekt, om zo meer manschappen en specialisten te kunnen werven. De afgelopen maanden kregen zelfs mannen van boven de 65 jaar telefoontjes van het rekruteringsbureau. „Wij moeten het leger versterken en het Defensieministerie helpen. De opperbevelhebber doet er alles aan om de overwinning te behalen en om de effectiviteit van het leger te vergroten”, zei Doema-voorzitter Vjatsjeslav Volodin.  Ook worden er in heel Rusland vrijwilligers naar het front gelokt met beloftes van gouden bergen en kortlopende contracten onder gunstige voorwaarden. De Russische regio’s werden vanaf de zomer actief aangespoord tot de werving van vrijwilligers voor ‘patriottische bataljons’, net als staatsbedrijven die hun werknemers probeerden te verleiden tot dienst. Weigeren mag, en alternatieve dienstplicht is een wettelijk recht. Maar hoe schimmig de werving verloopt, blijkt uit verhalen van  vaak nauwelijks getrainde jongens die onder dwang of valse voorwendselen in Oekraïne belandden of ineens een contract bleken te hebben getekend.  4 Welke groepen hoeven niet bang te zijn voor mobilisatie? Uitzonderingen gelden voor mensen met een zwakke gezondheid, mantelzorgers en vaders met meer dan vier kinderen onder de zestien jaar. Gevangenen en mensen met een strafblad voor zware vergrijpen mogen evenmin worden opgeroepen. Al lijken deze regels te worden omzeild: de afgelopen weken kwamen  er berichten naar buiten over gevangenen die zouden worden gerekruteerd door private huurlingen-bedrijven als Wagner. Ook zijn verschillende cruciale beroepen vrijgesteld. Parlementariërs van de Federatieraad en de Doema hoeven ook niet bang te zijn om naar het front te worden gestuurd. Dat is een regel die tot nogal wat hilariteit en verontwaardiging leidt in Rusland. Juist in de Doema zitten veel haviken die anderen wel oproepen om te gaan vechten, maar zelf het risico niet willen nemen.  5 Wat zijn de nadelen van een mobilisatie? Simpel: een mobilisatie is moeilijk te organiseren, ontzettend kostbaar en kan in eigen land chaos in de hand werken. Reservisten moeten immers echt gemotiveerd zijn om te gaan vechten, en het doel van hun inzet moet duidelijk zijn. En daar gaat het in Rusland al mis. Ondanks de propagandaverhalen over enthousiaste ‘verdedigers van het Vaderland’ is de vechtbereidheid onder Russen al maanden erg laag gebleken. Tegenzin komt voort uit angst en onervarenheid, maar vooral uit een diep geworteld wantrouwen tegen de overheid. Ook Russen die de militaire operatie met overgave zeggen te steunen, staan niet te springen om hun vaders, ooms en kinderen naar het front te sturen. Daarbij is het doel van de ‘militaire operatie’ niemand in Rusland echt duidelijk. Volgens Andrej Pertsev van nieuwssite Meduza zijn „ultra-patriottische” haviken als Ramzan Kadyrov,  leider van deelrepubliek Tsjetsjenië en een vertrouweling van Poetin, bereid om alles op te geven voor een onduidelijk ideaal van een superieure Russische wereld. „Voor hen zijn de gebeurtenissen een ramp. Rusland moet gewoon winnen. Een mobilisatie is de laatste druppel voor mensen die geen hoop meer hebben. Maar het zal geen direct effect hebben. En dat weten de militaire machthebbers heel goed”, aldus Pertsev. Ook economisch zijn de nadelen groot. Een mobilisatie, geheel of gedeeltelijk, vormt een organisatorische monsterklus die veel geld kost en maanden in beslag kan nemen. Een massa rekruten moet immers zo snel mogelijk worden verplaatst, van onderdak en een militaire uitrusting worden voorzien en dan klaargestoomd worden tot een gevechtsklaar leger. Voor dat doel moeten er enorme uitgaven worden gedaan in een economie die zucht onder sancties. Geen wonder dat er al weken de roep klinkt om een ‘economische mobilisatie‘, wat zoveel inhoudt als het herverdelen van budgetten ten gunste van de militaire industrie. Dinsdag sprak Poetin met vertegenwoordigers over de noden van het ministerie van Defensie en de omgang met de westerse sancties op militair gebied.  Met zijn mobilisatie begeeft Poetin zich volgens politiek analisten op zeer glad ijs. „Natuurlijk kan Poetin een mobilisatie afkondigen, maar het is een riskante beslissing”, vatte politiek analist Kamil Galejev de algemene stemming dinsdag op Twitter samen. „De USSR had een gigantische infrastructuur voor een totale mobilisatie, maar die is grotendeels ontmanteld in het Rusland van na de Sovjet-Unie. Mobilisatie zal naar alle waarschijnlijk vooral een politieke chaos uitlokken.”||https://www.nrc.nl//nieuws/2022/09/21/rusland-mobiliseert-300000-reservisten-maar-de-nadelen-zijn-groot-a4142627
2022-09-21||PVV-leider Wilders ziet &#8216;een verscheurd land&#8217;||Geert Wilders is zojuist als eerste spreker begonnen aan de Algemene Politieke Beschouwingen. Hij noemt Nederland „een verscheurd land”. Gisteren, op Prinsjesdag, zag hij: „de opgedofte elites met hun welvaartsvaste inkomens. En daarbuiten de mensen die het allemaal financieren, die de prijs betalen. Met gejoel en geschreeuw, de omgekeerde vlaggen. De Koning die werd uitgefloten. De Kamerleden die vanachter glas, van een bus, uitkeken op het volk.” Wilders omschrijft het als „een Koninkrijk van twee Nederlanden die elkaar gisteren tegenkwamen en in de ogen keken. Heel even maar. En toen weer uit elkaar gingen. Omdat ze elkaar niks meer te zeggen hebben.’’  Wijzend naar Vak K, waar het kabinet in zit: „Daar zit een kabinet waarin niemand meer vertrouwen heeft. De mensen in het land willen in grote meerderheid nieuwe verkiezingen en geven het kabinet een historisch laag rapportcijfer.’’  De PVV mag de Politieke Beschouwingen aftrappen, omdat het de grootste oppositiepartij is. Als hij klaar is, is het de beurt aan de  grootste coalitiepartij – de VVD. Zo wisselen oppositie- en coalitiepartijen elkaar de rest van de dag (en naar verwachting avond/nacht) af.  Uit onderzoek van I&O Research in opdracht van NRC blijkt dat PVV-kiezers het minst tevreden zijn over het kabinet Rutte IV: maar 3 procent zegt wél tevreden te zijn. Alleen de BBB-achterban scoort net zo laag. Minstens vier op de tien kiezers van de PVV zegt helemaal geen vertrouwen in de overheid te hebben.  Overigens blijkt uit het onderzoek van I&O Research dat Nederlanders PVV-leider Geert Wilders belonen met een 4,2 als rapportcijfer, net zo laag als vorig jaar rond deze tijd. ||https://www.nrc.nl//nieuws/2022/09/21/pvv-leider-wilders-ziet-een-verscheurd-land-a4142626
2022-09-21||Rutte trappelde en kwam boven, net als Sjaak||De reddingsboei die Sjaak krijgt toegeworpen in het zwembad van de Spaanse camping in de laatste aflevering van We zijn er bijna!. Op de een of andere manier vond ik  dat een uitstekend beeld voor de Prinsjesdag van 2022. Sjaak, goedmoedig oud-onderwijzer, met pillen tegen jicht, suiker en hoge bloeddruk, was deze zomer met vrouw, camper en een heel stel seniorenstellen op een georganiseerde vakantiereis door Spanje. Vijf weken, dertien campings en Martine van Os als meereizend commentator van de mini-samenleving die na verloop van tijd ontstond. Mannen die elkaar geduldig  helpen de caravan achterwaarts de campingplek op te manoeuvreren. Vrouwen aan de zijlijn, die giebelen dat ze alleen mogen gillen als het  echt misgaat. De verrekijkers en fototoestellen waarmee de natuur wordt bewonderd, de stamppot met vissticks, de comfortabele opklapstoelen, het welverdiende wijntje, de zorgvuldig voorbereide lezing over Oekraïne door reisleider Gert. Sjaak was trouwens niet aan het verdrinken hoor, die boei was een geintje. Hij vond zwembadwater  altijd  te koud en zwemmen  daarom een „regelrechte rotramp”.    Sjaak deed me denken aan het deel van de Nederlandse burgers dat zich best drijvende weet te houden op z’n 22 miljard extra corona-spaargeld en de overwaarde van het hypotheekvrije huis. Maar kou is vervelend en warmte duur, dus komt er een zwemband van 15 miljard. Misschien dat de Sjaken het water er nog eens flink mee zullen opstoken, en de mensen die het kille water tot de lippen staat, nou ja, die verdrinken misschien net niet. Dus, zijn we daar hartstikke blij mee met z’n allen? Welnee.  Premier Rutte gaf traditiegetrouw aan het einde van de NOS-uitzending over Prinsjesdag een interview over hoe hij de dag had beleefd. Hij herhaalde dat  hij zelf ook „elke dag”  last had van „de grote problemen in dit land” en raffelde het rijtje af: koopkracht, asiel, de energierekening. En dóór naar het goede nieuws: de extra zak geld, mede mogelijk gemaakt door de energieleveranciers. Maar NOS-interviewer Xander van der Wulp duwde hem telkens kopje-onder met  Frans Bromet-achtige vragen en intonatie. „Kunt u het tij wel keren?” „Is het niet allemaal te laat?” (3x) „Bent u nog wel degene die ‘t op kan lossen?” En daar dan nog een paar variaties op. Rutte trappelde en kwam boven.  Hadden we het al gehad over de kleren van de koning en de koningin? Van  RTL Boulevard en HLF8 heb ik onthouden dat de smaragdgroene jurk van prinses Amalia  107 euro kostte, lang niet gek voor een student. De jurk van Máxima was van ontwerper Mohamed Benchellal uit Lelystad, ook sympathiek. Over het paarse pak van Sigrid Kaag ging het de hele dag, en ze moest ook twaalf keer zeggen dat het nooit haar doel was om de eerste vrouwelijke minister van Financiën te worden, maar dat „een voorbeeld doet volgen”, let op het inslikken van het woordje ‘goed’ (2x) in het gezegde.  Pas toen hij aanschoof bij Ongehoord Nieuws, direct na de Prinsjesdag-registratie, viel me op hoe subtiel Thierry Baudet zich had weten te voegen naar de gelegenheid. Omgekeerde Nederlandse vlag als broche op de revers en een boerenzakdoek als pochet. Datzelfde  Hollandse thema en kleurenpalet kwam terug bij de twee presentatoren en aangeschoven deskundige: rood-blond-blauw. O, en trouwens, de presentatoren wierpen de verdenking van racisme verre van zich, en als iemand zich door hun vorige uitzending „nodeloos gekwetst” heeft gevoeld, weet dan dat dat niet de  intentie was. En dóór naar het slechte nieuws. Het wordt een verschrikkelijke winter, wist u dat? Een peiling onder de leden van Ongehoord Nederland wees uit dat 97 procent denkt dat Rutte ons niet warm de winter door loodst. Baudet voorspelde dat het „kaal, bar en vreselijk” zal worden. Je zou het er koud van krijgen.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/21/hoe-sjaak-en-nederland-zich-drijvende-weet-te-houden-a4142625
2022-09-21||Rutte noemt Poetin &#8216;in paniek&#8217;, andere westerse leiders reageren bezorgd||Verschillende westerse politici reageren bezorgd op de woensdagochtend door de Russische president Vladimir Poetin aangekondigde gedeeltelijke mobilisatie.  Volgens de Nederlandse premier Mark Rutte (VVD) is Poetin „in paniek”, zo meldt persbureau ANP. Dit maakt hem volgens Rutte echter „niet per se gevaarlijker”. „Het laat ons redelijk Siberisch, om in Russische termen te blijven”, zei Rutte voorafgaand aan de Algemene Politieke Beschouwingen in de Tweede Kamer. „Maar feit is wel dat er nog een gebied zo groot als Hongarije bezet is door de Russen. Het is zeker niet voorbij. We moeten scherp blijven, we moeten Oekraïne blijven steunen.” De Britse minister van Defensie, Ben Wallace, zegt volgens de Britse nieuwszender Sky News dat de acties van Poetin laten zien dat „zijn plan in Oekraïne faalt”. „Geen hoeveelheid dreigementen en propaganda kan het feit verbergen dat Oekraïne deze oorlog wint, de internationale gemeenschap verenigd is en Rusland een wereldwijde paria wordt.” De Duitse vice-kanselier Robert Habeck noemt de gedeeltelijke mobilisatie volgens persbureau Reuters „weer een slechte en verkeerde stap van Rusland”. De Duitse regering zal volgens hem „natuurlijk” bespreken hoe hierop te reageren.  De Tsjechische premier Petr Fiala noemt de aankondiging van Poetin een „verder bewijs dat Rusland de enige agressor is”. Rusland poogt de oorlog in Oekraïne hiermee „verder te laten escaleren”. Hij benadrukt dat het nodig is om Oekraïne te helpen. ”In ons eigen belang moeten we ermee doorgaan”. ||https://www.nrc.nl//nieuws/2022/09/21/rutte-noemt-poetin-in-paniek-andere-westerse-leiders-reageren-bezorgd-a4142623
2022-09-21||Dit zijn de drie winnaars van de Koninklijke Prijs voor Vrije Schilderkunst||De krachtige, kleurrijke en ook wat cartooneske portretten van Kenneth Aidoo (1988), de tedere doeken zonder rechte hoeken over het kwetsbare lichaam van Eva Spierenburg (1987) en de zelfbewuste en doortastend op groot formaat geschilderde gezichten van Iriée Zamblé (1995). Die kunstwerken zijn dit jaar de winnaars van de Koninklijke Prijs voor Vrije Schilderkunst, die koning Willem-Alexander woensdag uitreikt in het Paleis op de Dam. Daarmee kiest de jury minder voor vormexperiment, en meer voor de ‘persoonlijke noodzaak’ van het schilderen. Bij de drie schilders staat wát ze willen afbeelden centraal, de vorm volgt de inhoud. De aanmoedigingsprijs voor schilders tot 35 jaar werd in 1871 ingesteld door koning Willem III. Vorig jaar vierde de prijs het 150-jarig jubileum met een tentoonstelling met oud-winaars als Raquel van Haver, Iris Kensmil, Navid Nuur en Helen Verhoeven. De winnaars krijgen dit jaar een bedrag van 9.000 euro. Hun werk, en dat van in de twaalf andere genomineerden, is tot en met 23 oktober te zien in het Paleis op de Dam in Amsterdam. Alle drie de winnaars van dit jaar, waren al eens eerder genomineerd. De jury, onder voorzitterschap van Paula van den Bosch (conservator van het Bonnefantenmuseum in Maastricht), herkende onder de deelnemers, en in de schilderkunst in het algemeen, een trend waarbij kunstenaars zich in toenemende mate op het lichaam en ook op hun eigen lichaam richten. „Bij Kenneth, Eva en Iriée is dit lichaam zelf medium geworden: kwetsbaar, strijdbaar en ongedwongen.” Opmerkelijk is dat het juryrapport vermeldt dat er een vierde kanshebber was om te winnen, maar dat die keuze kon „worden gelezen als een statement, als een keuze ter illustratie van een actueel maatschappelijk debat”. De jury wilde geen statement maken en koos voor „drie kunstenaars die technisch virtuoos zijn”. Wat dit onbedoelde statement was waarvoor de jury terugdeinsde – maar waar het dus wel expliciet naar verwijst – blijft in het rapport schimmig. Met argwanende, maar ook doortastende blik kijkt de zwarte soldaat naar de Franse vlag, de titel van dit schilderij van Kenneth Aidoo vertelt de rest van het verhaal: ‘You Took Away My Freedom and Forced Me To Defend That of Your Own’. Aidoo schilderde Sar Tinder, een Senegalese soldaat die tijdens de Eerste Wereldoorlog voor Frankrijk vocht.  In zijn werk laat Aidoo zich inspireren door bijbelteksten en historische gebeurtenissen en onderzoekt hij de rol en het leven van de zwarte mens. Met frisse, zinderende kleuren geeft hij zijn vrij eenvoudige, bijna kinderlijke voorstellingen een enorme aantrekkingskracht. Het blauw van het soldatenuniform van Tinder heeft een diepte waar je eindeloos naar zou willen blijven kijken. De ‘persoonlijke noodzaak’ waarnaar de jury op zoek was, herken je zeker ook in het werk van Eva Spierenburg, hoewel haar werk het meest abstract en experimenteel is. Zij schilderde op doeken met vreemde vormen, waarvan de contouren gebaseerd zijn  op observaties in haar eigen lichaam, waarin pijnen en oververmoeidheid optraden na het overlijden van Spierenburgs vader. De vorm van Untitled attempt (to carry) baseerde ze op haar eigen twijfels over de keuze voor moederschap. De meanderende contour, die een soort hangende, tweepuntige zak vormt, volgt volgens Spierenburg haar ademhaling „wanneer ik mij inbeeld dat ik een leven in mij draag”. De vormen van Spierenburgs schilderijen hebben een grote puurheid, ze lijken willekeurig, maar tegelijkertijd voel je als toeschouwer dat ze diep zijn doorleefd. Net als in het werk van Kenneth Aidoo speelt in het werk van Iriée Zamblé de representatie van zwarte mensen een rol. „De essentie van dit drieluik is een beeldende weergave te tonen waarin zwarte mensen gewoon kunnen zijn, in rust en kalmte”, zegt Zamblé in de catalogus van de tentoonstelling. Op haar drie enorme doeken, van anderhalve meter bij anderhalve meter, kijken de figuren, even zelfbewust als ontwapenend, de toeschouwer recht aan.  Extra spannend aan de doeken van Zamblé is dat ze de achtergrond achter  personages bewust leeg heeft gelaten. Door het licht zandkleurige doek zie je de structuur van het spieraam erachter. In het half-transparante canvas vindt zo een delicaat spel tussen licht en donker plaats. De kunstenaar heeft dat niet zelf aangebracht, maar het geeft haar intrigerende portretten wel een nog grotere diepte.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/dit-zijn-de-drie-winnaars-van-de-koninklijke-prijs-voor-vrije-schilderkunst-a4142624
2022-09-21||Kamer beklaagt zich over onduidelijkheid energieplan en afwezigheid Jetten||Zoals bijna traditiegetrouw beginnen de Algemene Politieke Beschouwingen met een punt van de orde. Onafhankelijk Kamerlid Pieter Omtzigt beklaagt zich erover dat de Tweede Kamer nog geen uitgewerkt voorstel heeft gezien voor het prijsplafond voor de energierekening. „Het is vooral via de media aangekondigd.” Omtzigt wil uiterlijk aan het einde van de dag een brief van het kabinet met meer duidelijkheid, bijvoorbeeld voor welke groepen en woningen het plafond precies geldt. SP-leider Lilian Marijnissen kritiseert de afwezigheid van energieminister Rob Jetten (D66), die dinsdag nog wel in Den Haag was maar deze woensdag naar de Verenigde Staten is vertrokken voor een energieconferentie. Marijnissen vindt dat een schoffering van de Kamer. Premier Mark Rutte (VVD) verdedigt de reis van Jetten. „Als wij in Nederland onze invloed willen aanwenden, moeten we bij dit soort conferenties participeren. Anders raken we echt naar binnen gekeerd, dan worden wij echt een provincie.”||https://www.nrc.nl//nieuws/2022/09/21/kamer-beklaagt-zich-over-onduidelijkheid-energieplan-en-afwezigheid-jetten-a4142622
2022-09-21||Column | De snikken van een Bowie-fan bij de artiestenuitgang||Omdat See All This een kwartaalschrift is, vergeet ik dat ik erop geabonneerd ben. Het blad arriveert ineens, als een geest uit de fles en die vervult met een diepzeeduik de kunsten-wensen waarvan ik niet wist dat ik ze had. Deze keer gaat het over het boek Ways of Seeing van John Berger. Op de kop af vijftig jaar oud en niet vergeten door wie van kunst houdt. Eh… wel door mij. Maar See All This pakt me volledig in voor Bergers boek over de drieste driehoeksrelatie tussen kunstenaar, kunst en kijker. In haar hoofdredactioneel speelt Nicole Ex de bal van Berger door naar de lezers en vraagt naar hún ‘ways of seeing’. Waar let je op? vraagt ze. En: Wat en wie zie je het liefst? En dan: hoe kun je de wereld toelaten jou van heel dichtbij te bekijken?  Goed idee, Nicole Ex, ik ga antwoorden. Die laatste vraag vat ik op als: Jij bespiedt de kunst, hoe pakt de kunst jou terug? Het antwoord is makkelijk: goeie kunst schiet met scherp en ik ga van harte onderuit.  Vraag 1 (Waar let je op?) is moeilijk. Kunst is voor mij het grote spel van ontdekken en denken. Maar eerst reageer ik zo direct als ik durf. Ik kijk, luister, val stil, voel me verliefd, word misselijk of boos, alles kan. Pas daarna weet ik waar ik op wil letten. Dan die grote vraag: Wat en wie zie je het liefst? Mijn antwoord: Niets en alles. ‘Het liefst’ wisselt vaker dan het weer. Vier dagen geleden zag ik het liefst Vicky Krieps als de Habsburgse keizerin Elisabeth in de film Corsage. Ze speelt beestachtig goed, ik houd zo van haar finesse. De manier waarop ze haar sigaret (roken verboden!) vasthoudt, of aan een staatsbanket haar mond letterlijk dicht houdt (praten verboden!).  Maar een dag eerder was Moonage Daydream me het liefst. Vermoeid door alle graantje-meepik-adoratie voor David Bowie wilde ik die film overslaan. Toen ging ik gelukkig toch. En dit is anders! Dit is geen heiligenleven, dit is een wispelturig beeldconcert op het ritme van Bowies levensperformance, met serieuze ruimte voor de snikken van een fan bij de artiestenuitgang waar hij niet uit kwam. En daardoor is hij er des te heviger.  Intussen spookt het liefste van een week geleden nog door mijn hoofd: het zelfportret van Anneke van der Feer, uit 1938, in het Stedelijk Museum in Amsterdam (expositie Yesterday Today).  Mooi werk, maar daar gaat het niet om. Ze poseert nadrukkelijk als man – is bijzaak. Het liefste is haar oog. Het rechter knijpt ze dicht tegen de rook uit de sigaret in haar mondhoek. Haar andere oog staart des te gerichter. Naar haarzelf. Naar mij. Ik kijk en in een magisch moment ziet zij mij het liefst. 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/21/de-snikken-van-een-bowie-fan-bij-de-artiestenuitgang-a4142621
2022-09-21||RIVM eist rectificatie podcastduo na berichtgeving over Van Dissel||Het RIVM eist van podcastduo Yves Gijrath en Erik de Vlieger dat zij publiekelijk duidelijk maken dat hun bewering over de betaling aan RIVM-voorman Jaap van Dissel niet klopt. Dat bevestigt het instituut na berichtgeving van de Volkskrant op woensdag. In de verklaring staat niet wat het RIVM gaat doen als de twee niet rectificeren.  Het RIVM is van standpunt veranderd over de reactie op deze zaak. Eerder deze week zei een woordvoerder van het RIVM tegen NRC  dat ze bewust geen verklaring naar buiten wilden brengen. „Je moet niet op alle onzin reageren”. Nadien is de stemming omgeslagen: „Je moet ergens een streep trekken”, zegt diezelfde woordvoerder. „Het houdt niet op, ze moeten rectificeren”.  Begin september brengen Gijrath en De Vlieger in hun gezamenlijke podcast het ‘nieuws’ dat Van Dissel 750 duizend euro zou hebben ontvangen op zijn privérekening van de stichting van Open Nederland, de organisator achter het Testen voor Toegang. De ondernemers voeren als bron een bankafschrift aan dat hun verklaring onderstreept.  Verschillende media en Kamerleden namen dit bericht over en op 8 september stelde Tweede Kamerlid Wybren van Haga (Groep-Van Haga) schriftelijke vragen. Het blijkt echter te gaan om een gerucht. Een rapport dat de vermeende betaling zou moeten bevestigen is twijfelachtig, het adres van de bank bevat een tikfout en de balans aan het eind van de maand komt niet overeen met de transacties.||https://www.nrc.nl//nieuws/2022/09/21/rivm-eist-rectificatie-podcastduo-na-berichtgeving-over-van-dissel-a4142618
2022-09-21||Avital Selinger: &#8216;Nederlandse volleybalsters zijn de beste om mee te werken&#8217;||Hoe Avital Selinger (63) na jaren van omzwervingen in 2019 weer in Nederland terechtkwam?  „Ik zat in de auto, ergens in het buitenland, en  dacht: het is tijd. Tijd om terug te gaan naar Nederland. En toen ik heb Joop gebeld.” Joop, dat is Joop Alberda, de toenmalige technisch directeur  van de Nederlandse volleybalbond. Tegen Alberda zei Selinger dat hij weer in het Nederlandse volleybal wilde werken. „En Joop zei: ‘Geef me drie dagen. Ik moet erover nadenken.’”  Alberda zag het zitten, en Selinger ging  aan de slag bij  de jeugdopleiding van het vrouwenvolleybal op Papendal. Zijn huis in Mijdrecht werd wederom zijn vaste onderkomen.  Een jaar later werd hij opnieuw bondscoach van het nationale  vrouwenteam, een functie die hij tot 2011 ook had vervuld. Als bondscoach staat hij nu  aan de vooravond van een bijzonder evenement: een WK volleybal dat naast Polen in Nederland wordt gehouden. Oranje speelt de eerste groepswedstrijd deze vrijdag  in Arnhem tegen Kenia. De finale van het toernooi is op 15 oktober in Apeldoorn. Nederland heeft geen ‘gouden missie’. Zo goed als mogelijk presteren is altijd al het parool van Selinger  geweest.    Voor Selinger en Alberda  betekende de samenwerking een nieuwe start, nadat Selinger in 1996 als speler het ‘sportmoment van de eeuw’ had misgelopen, omdat Alberda, toen bondscoach,  hem niet had geselecteerd voor de Spelen in Atlanta. Het Nederlandse volleybalteam veroverde er een historische gouden medaille.  Vier jaar eerder was Selinger er nog wel bij, toen met zijn vader Arie aan het roer een zilveren medaille werd gepakt in Barcelona. Selinger  – geboren Israëliër die al jaren in het Nederlands team speelde  –  was er openlijk  boos over.  Maar die tijd is geweest, zegt hij in de kantine van Papendal. „Het is bijna dertig jaar geleden. Ik ben niet iemand van vroeger, vroeger, vroeger. Nee, nu! Dus, ja, Joop en ik, en dat moment: shit happens.”  Hij is Alberda nu juist dankbaar, zegt Selinger, voor de kans om als bondscoach aan de slag te kunnen. „Joop heeft dat ook aangedurfd. En ik heb daarna met veel plezier met hem samengewerkt.” Selinger staat in aanloop naar het WK vrijwel dagelijks tussen de internationals. Hij doet af en toe ook zelf mee op de training tussen vrouwen van veelal 1,90 meter die  een kop groter zijn dan hij. Voor hem is dat bekend terrein: zo was het ook bij de mannen, waar Selinger met zijn 1,75 meter als spelverdeler fungeerde.   „Alles staat al maanden in het teken van het WK”, zegt Selinger. „Dit is een van de grootste toernooien voor vrouwen in de wereld. En ik ken geen enkele andere sport waar het niveau internationaal bij de vrouwen zo hoog is als bij het volleybal. Het wordt wereldwijd al heel lang gespeeld. Veel langer dan vrouwenvoetbal bijvoorbeeld.” En nog een cruciaal verschil: het net hangt bij vrouwen lager dan bij mannen, waardoor het spel voor hen „veel makkelijker” op niveau te spelen is dan bij sporten waar dit soort aanpassingen niet zijn gedaan.  Sommige speelsters, zoals de gestopte Lonneke Slöetjes, hebben zich uitgesproken over het drukke schema van profspeelster. De  combinatie van clubvolleybal en het nationale team zou zwaar zijn. Selinger tilt zijn handen op. „Topsport  is een keuze, hè. Als je het te zwaar vindt, dan doe je het toch niet. Maar wat is de definitie van zwaar? Is dat anders voor  Brazilianen? Of voor Serviërs? Overbelasting? Ja, dat kan.  Sommigen hebben er last van, anderen minder. „Het nationale team is een keuze. Het moet een eer zijn. Maar ik moet natuurlijk wel zorgvuldig omgaan met belasting. Er zijn mogelijkheden tot een aangepast programma. Maar in de topsport is het ook zo dat als je ruimte geeft aan een ander, dat die kan worden ingenomen. En voor de meiden is het nationale team heel belangrijk. Ze kunnen zichzelf in de kijker spelen, betere contracten krijgen.”  Wat meespeelt bij de druk die sommige speelsters ervaren, zegt hij, is dat een deel van hen volgens hem  „te vroeg” naar het buitenland vertrekt, waar ze – in tegenstelling tot in Nederland – goed van de sport kunnen leven.  „Iedere ouder zou zijn kind adviseren om een vervolgopleiding te doen. Maar in het topvolleybal is het: ‘Ben je achttien jaar? Go!’ Maar wie zit er te wachten op mensen die nog niet klaar zijn? Niet alleen technisch of fysiek, je bent ook voor het eerst uit huis. Je krijgt te maken met een nieuwe taal en cultuur.”  In het profvolleybal heb je „gemiddeld zeven topjaren”, zegt Selinger. „Wanneer ga je die inzetten? Als je te vroeg gaat, dan ben je snel op, terwijl je beste tijd nog moet komen: zo tussen je 25ste en je 32ste.  Kijk maar eens naar grote basketballers als Michael Jordan of LeBron James. Die werden ook pas na jaren kampioen in  de NBA.” Avital SelingerFoto Dieuwertje Bravenboer
 Toen u in 2020 begon als bondscoach nam u uzelf voor om beter te luisteren en samen te werken. Waarom?  „Ik denk dat het van deze tijd is. In Nederland wordt dat als coach ook van je verwacht. Dingen bespreekbaar maken. Speelsters moeten zich op hun gemak voelen.” Het lukt hem ook niet altijd, vult hij later aan. „Het is mijn inténtie. Maar jezelf veranderen is niet eenvoudig.” Waarom wilde u het anders doen? „Mensen veranderen. Het leven is dynamisch. Ik ook. Voorheen zei ik vaak: ‘Hé meiden, zo is dat. En zo gaan we het doen.’ En je zag ook dat we daardoor goed werden. Maar ik realiseerde me: een taart eten is lekker, maar je wilt ook zelf leren bakken. „Dit is overigens wel aangepast aan de Nederlandse cultuur. Want toen ik coachte in het buitenland, merkte ik dat speelsters niet wilden dat ik zo open was. In Rusland bijvoorbeeld, daar zeggen ze: ‘Waarom vraag je me hoe ik me voel? Het gaat er gewoon om dat ik doe wat jij zegt.’” En werkt dat? „Tuurlijk werkt dat. Denk jij dat de Russen niet goed zijn? Maar voor mij is het minder leuk. Als je niet zegt ‘rennen’, dan rennen ze niet. De Nederlandse speelsters zijn de beste ter wereld om mee te werken en te trainen. Voor mij tenminste. Maar je moet zorgen dat ze geen machines worden.” In 2011 vertrok Selinger, nadat hij moest opstappen als bondscoach,  naar het buitenland. Eerst naar Rusland, en daarna ook naar Israël, waar hij  in 1959 werd geboren  in een kibboets in Haifa. Over de  verschrikkingen die zijn Pools-joodse familie in de Tweede Wereldoorlog had meegemaakt, werd thuis nooit gesproken, vertelde Selinger in 2009 tegen de Volkskrant.  Volleybal was wat Avital en zijn vader Arie bond. Vanaf 2014 werkten beide mannen zelfs allebei in Israël: Avital als bondscoach van het Israëlische mannenteam, terwijl zijn vader de Israëlische vrouwen trainde.   Arie Selinger, inmiddels dik in de tachtig, werkt nog steeds, als coach van een Israëlische eredivisieploeg. „Ik ben ook zo, ik zoek niet naar een moment om te stoppen. Het werken zorgt dat ik vitaal blijf.” Over volleybal spreken ze onderling niet meer, zegt hij. „Dat hebben we al genoeg gedaan. Er zijn belangrijker dingen in het leven.” Eén daarvan: gezondheid. Vorig jaar werd Selinger geopereerd aan blaaskanker, die vroeg aan het licht kwam nadat hij last had gekregen van een niersteen. Selinger vertelde dat, naast zijn familie, ook aan de speelsters van het Nederlandse team. „Vijftien, twintig jaar geleden had ik het misschien voor mezelf gehouden.” Waarom is dat? „Dat zit in mijn karakter. Ik wil het niet groter maken dan het is.” Lachend: „Aanstellerij is nooit mijn sterkste kant geweest. Dat heeft ook met  mijn achtergrond te maken, denk ik. Waar ik ben opgegroeid wordt niet over gevoelens gesproken. Een overlevingsmechanisme, denk ik. In de natuur worden beesten die zwak overkomen, opgejaagd. Misschien is dat het. En aangeven dat je het zwaar vindt, of dat je niet lekker in je vel zit, dat voelt als een teken van zwakte. Maar in de maatschappij is het tegenwoordig juist normaal om over dit soort dingen te praten.” Gaat het u ook beter af? „Ik heb er nu geen moeite mee. Maar ik breng het niet naar buiten omdat ik denk dat ik speciaal ben. In tegendeel. Ik doe het omdat het bespreekbaar moet zijn. Het is onderdeel van het leven.”   U hebt jarenlang in het buitenland gewerkt. Voelt Nederland als uw land? „Ja, dat merkte ik nadat ik een jaar in Israël had gezeten.  Nederland is mijn basis. Ik ben er wel klaar mee om de hele wereld over te rennen op zoek naar medailles. Mijn kinderen zijn hier. Alles. De stilte, de  Hema, Albert Heijn … ik wil elke dag in mijn eigen bed slapen.”||https://www.nrc.nl//nieuws/2022/09/21/een-taart-eten-is-lekker-maar-je-wilt-ook-zelf-leren-bakken-a4142789
2022-09-21||Wat zegt oppositie over miljardenpakketten kabinet?||Om 10.15 uur begint de Tweede Kamer aan de Algemene Politieke Beschouwingen, het belangrijkste politieke debat van het jaar dat twee volle dagen duurt. Officieel praat het parlement over de kabinetsplannen uit de begroting voor volgend jaar, maar in het debat zal ook het nieuwe noodpakket voor de energierekening aan bod komen, dat pas dinsdag door het kabinet werd aangekondigd. De oppositiepartijen verwijten het kabinet dat het veel te laat in actie is gekomen, maar de coalitiepartijen zullen deze woensdag kunnen benadrukken hoe uitzonderlijk de miljardensteun is die dit jaar én volgend jaar voor het compenseren van de koopkracht wordt uitgetrokken. Koopkracht en energie zullen vermoedelijk als thema’s domineren. De linkse oppositie zal willen dat het kabinet nog meer doet voor kwetsbare mensen, de rechtse oppositie zal ook aandacht vragen voor MKB-bedrijven die getroffen worden door de energiecrisis. De vraag is hoeveel tijd de Kamer nog zal besteden aan andere urgente politieke thema’s als de asielopvang, het stikstofprobleem en het klimaatvraagstuk. PVV-leider Geert Wilders mag het debat als voorman van de grootste oppositiepartij aftrappen.||https://www.nrc.nl//nieuws/2022/09/21/wat-zegt-oppositie-over-miljardenpakketten-kabinet-a4142619
2022-09-21||Volgens Segers was de asieldeal van Ter Apel ‘net goed genoeg’||						„Dit kabinet reageert te traag, het heeft de draaicirkel van een Mercedes uit 1978”, zegt Farid Azarkan. De leider van Denk hekelt het handelen van het kabinet tijdens de energiecrisis – hij zat zelf bij een energiebedrijf dat al vroeg failliet ging, zegt hij, en kent de ervaring van een razendsnel stijgende energierekening – en de aanpak van de asielproblematiek. Ter Apel noemt hij „het Lampedusa van de lage landen” en wijst op de succesvolle opvang van Oekraïeners. „Dat laat zien: het kan in no-time. Het is geen asielcrisis, we willen het gewoon niet, het is bewust beleid.” Laurens Dassen van Volt snijdt tijdens zijn termijn dezelfde twee problemen aan: energie en asiel. In beide crises zag hij een „zorgwekkend patroon van besluiteloosheid”. Bovendien kan de asieldeal wel eens sneuvelen bij de rechter, waardoor het maar de vraag is of het kabinet nu echt een oplossing heeft gevonden. Ook in de energiecrisis is het de vraag hoe duurzaam de kabinetsaanpak is, zegt hij. Met Volt en Denk zijn de laatste gekozen fracties met meer dan één zetel aan het woord geweest. Hierna volgen nog zes eenpitters en afsplitsers: Liane den Haan (Goud, voormalig 50Plus), Caroline van der Plas (BBB), Sylvana Simons (Bij1), Wybren van Haga (BVNL), Pieter Omtzigt en Nilufer Gundogan. Het liveblog van NRC komt voor vandaag ten einde. Donderdag zijn we er weer de hele dag bij. Dan is de beurt aan premier Mark Rutte om de Kamer van repliek te dienen. 						Versplintering kent één voordeel en Kees van der Staaij van de SGP weet wat dat is: hij hoeft niet meer als allerlaatste de Kamer toe te spreken. Na hem volgen nog 8 partijen.  Andere tradities blijven wel onveranderd bestaan. Van der Staaij staat erom bekend dat hij ‘een verrassing’ in huis heeft om zijn verhaal te verbeelden. Zo bracht hij in 2019 een replica van Rembrandts ‘De verloren zoon’ mee voor premier Rutte. Dit jaar heeft hij opnieuw een schilderij meegebracht: een replica van ‘De toren van Babel’ van Pieter Bruegel de Oude. De Kamer roffelt en applaudiseert. Die toren van Babel, daar wil Van der Staaij het over hebben. Want verstaan de parlementariërs elkaar wel? Of praten we langs elkaar heen? „Misschien is het geen toeval dat de Tweede Kamer is verhuisd binnen het Haagse naar de nabijheid van Babylon”, merkt hij op, verwijzend naar het pand New Babylon, om de hoek van het onderkomen van de Tweede Kamer tijdens de jarenlange verbouwing. Van der Staaij neemt als SGP-leider liever een ander werk als uitgangspunt. „Geen Babel, maar Bijbel.” Overigens is ook bij de gezagsgetrouwe achterban van de SGP het enthousiasme over de premier flink afgenomen. Een maand nadat Rutte IV net begon, dat was in januari van dit jaar, zei 32 procent van de SGP-kiezers nog tevreden te zijn met het kabinet. Daar is nog 13 procent van over. Ook het aandeel SGP’ers dat zegt helemaal geen vertrouwen te hebben in het kabinet is toegenomen: van 18 procent vorig jaar tot 27 procent nu. Dat blijkt allemaal uit onderzoek van I&O Research. 						Joost Eerdmans van JA21 is nu aan de beurt. Hij pleegde vandaag al een paar interrupties over asielopvang en migratie en wijdt daar ook het grootste deel van zijn termijn aan. Daarnaast doet hij een oproep aan het kabinet om ondernemers meer economische steun te bieden. „Het is een illusie te denken dat het mkb deze crisis kan overleven zonder onze hulp”, aldus Eerdmans. Eerdmans laat er geen geheim over bestaan dat hij graag wil meeregeren, „ook als het niet de populariteitsprijs gaat opleveren„. De JA21-leider zou maar wat graag meer invloed in Den Haag uitoefenen, in ruil voor zijn zetels in de Eerste Kamer. Die kunnen het kabinet daar aan een meerderheid helpen. Al is het de vraag hoe lang: de JA21-senatoren zijn overgelopen van FVD na de verkiezingszege in 2019, en in 2023 zijn nieuwe verkiezingen. Dan het onderzoek dat I&O Research voor ons deed. Maar 5 procent van de JA21-kiezers zegt tevreden te zijn met het kabinet-Rutte IV. 83 procent zegt dat premier Mark Rutte over zijn houdbaarheidsdatum heen is maar, opvallend, 39 procent ziet geen alternatief voor Rutte. Alleen bij VVD’ers (73 procent) en CDA’ers (42 procent) ligt dat percentage hoger.  Zo’n vier op de tien kiezers van JA21 zegt helemaal geen vertrouwen te hebben in Rutte IV. Dat geldt ook voor kiezers van BBB en PVV.  Eerdmans wordt door Nederlanders gewaardeerd met een 4,8.
					 						Esther Ouwehand, de fractievoorzitter van de Partij voor de Dieren, zal vaak het gevoel hebben dat de actualiteit bevestigt wat haar partij al jaren zegt. Voor de coronapandemie waarschuwde de PvdD al voor de risico’s als ziektes uit het dierenrijk zouden overwaaien. Nu is er een energiecrisis en kan Ouwehand wijzen op de manier waarop haar partij al lang hamert op verduurzaming en het afbouwen van de gasafhankelijkheid van Rusland. Dat sluit aan bij het verhaal dat Ouwehand wil vertellen: de crises waarvoor het kabinet staat zijn ,,geen natuurverschijnsel, maar het gevolg van politieke keuzes’’. Keuzes van het kabinet hebben de crises zelf veroorzaakt, volgens Ouwehand. “In zo’n land hadden we al lang niet meer moeten willen leven.” Met een ‘Klimaatwet 1.5’ wil ze zelf een voorzet geven om de energie- en klimaattransitie te versnellen. Haar achterban is ondertussen flink ontevreden met het huidige kabinet én met premier Mark Rutte, bleek uit het onderzoek van I&O Research in opdracht van NRC. 81 procent van de PvdD-achterban zegt dat hij over zijn houdbaarheidsdatum heen is, 13 procent zegt geen alternatief te zien voor Rutte. Alleen bij GroenLinks ligt dat percentage nog lager: op 6 procent. Nederlanders waarderen Ouwehand met een 5,0.
					 						Het verhaal van Gert-Jan Segers heeft een sterk moralistisch karakter. De leider van de ChristenUnie laat zich inspireren, zegt hij, door de Amerikaanse oud-president Franklin D. Roosevelt aan en zijn ‘vier vrijheden´: vrijheid van meningsuiting, vrijheid van religie, vrijheid van gebrek en vrijheid van vrees. Maar wat zou Roosevelt hebben gevonden van Ter Apel, wil Farid Azarkan weten, waar mensen de afgelopen maanden met regelmaat buiten moesten slapen? De Denk-voorman spreekt Segers aan op de asieldeal waarmee de coalitie de crisis in Ter Apel probeerde te beslechten. „Moreel leiderschap doen is dat doen wat je kunt als het heel moeilijk is”, reageert Segers. „De morele ondergrens was dat we die mensen die daar buiten sliepen niet in de steek mochten laten. En we zien dat er nu aan oplossingen wordt gewerkt. Dan zeg ik: het is nét goed genoeg.” De energiecrisis heeft volgens Segers nog eens duidelijk gemaakt dat we moeten ,,terugkeren op onze neoliberale schreden’’. De crisis heeft in zijn ogen laten zien dat de overheid meer grip moet krijgen op energieleveringen en -prijzen, grip die door eerdere kabinetten is weggegeven. Zoals Rutte IV de regie op de woningmarkt weer steviger aantrekt vanuit Den Haag, zo wil Segers dat de regering ook op de energiemarkt weer een grotere rol gaat spelen. 						Inmiddels is Gert-Jan Segers bezig met zijn inbreng. Door kiezers in het onderzoek van I&O Research, in opdracht van NRC, werd Segers gewaardeerd met een 5,1, dat is het hoogst van de vier leiders van regeringspartijen. Toen de ChristenUnie in Rutte III ging meeregeren, in 2017, kreeg hij nog een voldoende: een 6,2. Ook over de coalitiedeelname is de achterban anders gaan denken. In februari, een maand nadat het kabinet-Rutte IV begon, was een meerderheid  van de CU-kiezers (58 procent) daar nog tevreden over. Dat is inmiddels een minderheid van 40 procent.  Sinds het kabinet eind augustus met een pakket maatregelen kwam om de crisis in de asielopvang te bezweren, rommelt het in de ChristenUnie. Leden ondertekenden een brief waarin de fractie werd opgeroepen zich te keren tegen de plannen. Zij schreven dat de „juridisch en moreel failliete beslissingen” van de regering moeten „worden teruggedraaid”.  En ook dat de partij „nimmer” mag accepteren „dat een fundamenteel recht als gezinshereniging wordt ontnomen aan vluchtelingen”. Een oproep tot een extra ledenvergadering kreeg ook genoeg steun, die vindt op 1 oktober plaats.
					 						„Paniekvoetbal”: zo omschrijft GroenLinks-leider Klaver het kabinetsbeleid. Met de herdenking van 150 jaar afschaffing van de slavernij op komst, in 2023, memoreert Klaver de leiders van slavenopstanden die destijds het verzet leidden. ‘Kathedraaldenkers’, noemt hij ze. „Hoe ver staat deze manier van denken af van hoe wij met elkaar bezig zijn.” Als uitwassen van die gebrekkige kabinetsaanpak noemt hij de asielcrisis en de moeite die het Nederland kost de sancties tegen Rusland uit te voeren, maar vooral de steunpakketten waarmee het kabinet de koopkracht overeind probeert te houden. Het pakket dat er nu, op de valreep, ligt, verdient volgens Klaver een compliment, maar voor 2024 lijkt nog niets geregeld.  Dat wijst op een groter probleem, aldus Klaver. Het kabinet is „stuurloos”, zegt de GroenLinks-leider, en heeft daarnaast niet „het vermogen om de wereld te zien zoals die nu nog niet is”. Hij noemt als voorbeeld het prijsplafond voor de energierekening, dat het kabinet lange tijd beschouwde als een inbreuk op de vrije markt. „Hadden we dat nou maar eerder gedaan”, zegt Klaver. Die opmerking komt niet uit de lucht vallen: GroenLinks en de PvdA drongen al maanden aan op een prijsplafond. Dat de coalitiepartijen hen daarom vandaag volop met complimenten overlaadden was geen toeval: beide partijen zijn ook welkom als steunpilaren in de Eerste Kamer.
					 						In de dinerpauze zegt Hugo de Jonge (CDA) dat híj als minister van Volksgezondheid „twee jaar lang naar die complotwaanzin” van Thierry Baudet heeft moeten luisteren en dat het „linea recta leidt tot bedreigingen”. „Als je ze niet alle 24 in een kratje hebt, kun je er een aansporing in zien. Ik heb zelf al een paar keer eerder op het punt gestaan om weg te lopen, maar ik was dan vaak wel de enige bewindspersoon in het kabinetsvak. Ik heb het maar gelaten bij mijn rug naar hem toedraaien.” Volgens De Jonge had de Tweede Kamer zélf al „veel eerder een streep moeten trekken”. Hij weet niet meer precies wie als eerste opstond, Eric van der Burg of hij. „Ik had er in elk geval genoeg van en ben m’n spullen gaan pakken.” Meteen nadat Vera Bergkamp Baudet het woord had ontnomen, stond Baudet bij de liften in de Tweede Kamer. „Ik wil met de pers praten”, zei hij en liep terug naar de ingang van de plenaire zaal. Maar daar moest hij een paar minuten wachten, de journalisten stonden rond D66-fractievoorzitter Jan Paternotte. 						Het debat is hervat, zonder Thierry Baudet in de zaal. GroenLinks-leider Jesse Klaver, die zijn beurt net had weggegeven aan Baudet, is begonnen. „Ik zal nog eens iemand voor laten gaan bij de politieke beschouwingen”, grapte hij. Daarna noemde hij het voorval met Baudet „politiek op z’n aller-aller-aller-lelijkst.” En: „Mij is altijd geleerd dat als je denkt: o, wat is dit lelijk, dan moet je maar denken: schoonheid kan de wereld redden.” Klaver is zeven jaar GroenLinks-leider, de APB is voor hem bekend terrein. Van Nederlanders krijgt hij een 4,7, dat is iets meer dan de waardering die Mark Rutte krijgt (4,5). In 2016, toen hij pas een jaartje fractievoorzitter was, kreeg Klaver nog een 6. Dat blijkt uit het onderzoek van I&O Research in opdracht van NRC dat je in dit blog al een paar keer voorbij zag komen. Daaruit blijkt ook dat nog tien procent van de GroenLinks-kiezers zegt tevreden te zijn met  het kabinet-Rutte IV.  Overigens zei Klaver in 2018 dat hij in 2023, komend jaar dus, premier zou worden. Dat deed hij in het televisieprogramma ‘5 jaar later’ van RTL. Er zijn in 2023 vooralsnog geen Tweede Kamerverkiezingen gepland, wel Provinciale Statenverkiezingen.
					 						Het betoog van Baudet is een lange tirade tegen het migratiebeleid, het klimaatbeleid, het coronabeleid, het ‘wokisme’ en andere „waanzinnigheden”, die volgens hem „deel uitmaken van hetzelfde grote project”. „Volgens de diepste overtuiging van de elites die ons regeren is de menselijke vrijheid een gevaar, is de menselijke natuur een gevaar”, zegt Baudet.  Deze elites – wie ze precies zijn blijft onduidelijk – zouden „een nieuwe mens willen scheppen”, vervolgt hij. „Ze haten de mensen 1.0, dat wil zeggen de echte mensen.” Dat doet denken aan het communisme, aldus Baudet: het Westen wil volgens hem China achterna. Rusland daarentegen, „belichaamt evident het tegenovergestelde van al deze dingen” en verdient daarom zijn bewondering. Poetin – over wie Baudet nog kritisch klonk na de Russische invasie van Oekraïne – is in zijn ogen nu een „viriele, mannelijke leider”. Lang blijft het stil in de plenaire zaal. Baudet kan onverstoord blijven spreken, want niemand onderbreekt hem met een interruptie. De rit uitzitten, lijkt de gedachte. Dat verandert als Baudet persoonlijker wordt. Hij begint over St. Anthonys College in Oxford, waar Sigrid Kaag ooit studeerde. Dat was historisch een instituut „waar de Britse geheime dienst spionnen zocht”, zegt Baudet, die daarin het bewijs ziet dat „communisme en de deep state verbonden zijn”. Daarmee is het voor velen genoeg. Voorzitter Bergkamp onderbreekt Baudet, ze vindt het „niet gepast”. Ze schorst eerst om in gesprek te gaan met Baudet. Maar dan zijn de kabinetsleden in Vak K al opgestapt en de zaal uitgelopen, dus schorst ze de vergadering. Na overleg geeft Bergkamp de kans aan Baudet om zijn woorden terug te nemen. Dat weigert hij: hij heeft het nooit over Kaag zélf gehad, zegt hij. Daarop ontneemt de voorzitter hem het woord. „Er is voor alles een druppel, en dit is die druppel.” Mark Rutte zit nog in vak K, zodat Thierry Baudet zijn speech kan afmaken. De rest van het kabinet heeft de plenaire zaal verlaten. Foto Sem van der Wal/ANP 						Eigenlijk zou Jesse Klaver van GroenLinks nu aan de beurt zijn, maar Thierry Baudet van Forum voor Democratie mag voor. Vanwege, in de woorden van de Kamervoorzitter, „dringende positieve privéomstandigheden”. Zijn vrouw is hoogzwanger. Van alle partijleiders wordt Thierry Baudet als allerlaagste gewaardeerd door kiezers, hij krijgt een 2,4 – blijkt uit onderzoek van I&O Research in opdracht van NRC.  Uit dat en eerder onderzoek, van het Sociaal en Cultureel Planbureau, blijkt dat het gebrek aan vertrouwen in de politiek het laagst is in rechts-conservatieve hoek. Het SCP schrijft ook dat aanhangers van rechtse partijen „veel vaker” vinden dat ze „geen invloed hebben op de regering of dat politici niet geven om wat zij denken”.
					 						Het klassieke CDA-thema ‘normen en waarden’ klinkt door in het verhaal van fractievoorzitter Pieter Heerma: 						Pieter Heerma van het CDA is begonnen aan zijn verhaal. Hij was in het debat vrij onzichtbaar bij de interruptiemicrofoon. Alleen met Wilders en Kuiken ging hij in debat. Fractievoorzitters van andere regeringspartijen Jan Paternotte (D66) en Gert-Jan Segers (ChristenUnie) stonden er wel regelmatig om bijvoorbeeld te zeggen dat zij vinden dat het kabinet al wel veel doet om de koopkrachtdaling te dempen.
Overigens is CDA-leider, vicepremier en minister van Buitenlandse Zaken Wopke Hoekstra niet aanwezig in het kabinetsvak. Hij is in New York, voor de jaarlijkse vergadering van de Verenigde Naties.
Hoekstra scoort laag bij Nederlanders: een 4,3. In het eerste jaar waarin hij deelnam aan een kabinet - 2017, Rutte II, minister van Financiën - was dat nog een 6,7.  Dat blijkt uit onderzoek van I&O Research in opdracht van NRC.
Daaruit blijkt ook dat een minderheid van de CDA’ers tevreden is met het kabinet waar ze deel van uitmaken: 41 procent. Dat was bij aanvang van Rutte IV nog 70 procent.
Iets om op te letten: het CDA probeert al een tijdje een verhaal over gemeenschapszin te vertellen dat gaat over ‘minder ik en meer wij’. Het woord ‘samen’ wordt ook opvallend vaak gebruikt door CDA’ers, zowel in de Tweede Kamer als door christendemocratische kabinetsleden. Grote kans dat het de invalshoek is van de inbreng  van Heerma.  						PvdA-fractievoorzitter Attje Kuiken mist „perspectief” en „fundamentele keuzes” bij het kabinet, zegt ze in haar bijdrage.
Hoe het wel moet? Kuiken citeert de tv-toespraak van oud-PvdA-premier Joop den Uyl, tijdens de oliecrisis in 1973. Den Uyl hield een warm pleidooi voor herverdeling. „Naar het oordeel van de regering zal waar minder te verdelen valt, dat mindere ook gelijker moeten worden verdeeld”, zei Den Uyl. En: „Als wij daartoe bereid zijn, dan wordt het geen koude winter, al vriest het nog zo hard.”
Het kabinet kan wel wat meer ‘Den Uyl’ gebruiken, vindt Kuiken. „Zonder visie, hol je van crisis naar crisis.” Ze zegt dat het kabinet te lang gewacht heeft met de uitwerking van een prijsplafond voor energie, en ze noemt de verhoging van het minimumloon te mager.
Ze wordt slechts drie keer onderbroken, door Gert-Jan Segers (ChristenUnie) en Pieter Heerma (CDA). Die laatste geeft haar ook wat credits, omdat zij samen met Jesse Klaver (GroenLinks) al lange tijd aandringt op een prijsplafond voor energie. „Niemand kan ontkennen dat mevrouw Kuiken hier recht van spreken heeft.”

Attje Kuiken (PvdA) tijdens de Algemene Politieke Beschouwingeen. Foto Sem van der Wal/ANP

 Attje Kuiken (PvdA) tijdens de Algemene Politieke Beschouwingeen. Foto Sem van der Wal/ANP 						Stap je na het werken de auto in, of begin je met koken en kun je dus even niet meer dit blog lezen? Dan kun je naar Haagse Zaken luisteren. In de meest recente aflevering geeft Marike Stellinga je een financieel-economische context bij de plannen die het kabinet deze week presenteerde.  Luister hier naar Haagse Zaken:  						Attje Kuiken van de PvdA staat op het punt van beginnen aan haar eerste inbreng als fractievoorzitter tijdens politieke beschouwingen. Ze werd pas in april gekozen als de opvolger van Lilianne Ploumen. Onervaren is ze overigens niet, ze is sinds 2010 Tweede Kamerlid.   Een maand na haar benoeming werd ze door kiezers gewaardeerd met een 5,4. Een nipte onvoldoende, maar van alle 19 partijleiders staat ze wel, samen met Lilian Marijnissen van de SP, op de derde plek. Dat onderzocht I&O Research in opdracht van NRC.  De achterban van de PvdA, zo blijkt uit hetzelfde onderzoek, is flink ontevreden over het kabinet-Rutte IV. Maar 8 procent zegt wel content te zijn met huidige kabinet. Nog interessant om op te letten: de PvdA-fractie is steeds nauwer gaan samenwerken met die van GroenLinks. Kamerleden voeren regelmatig namens elkaar het woord. In de Eerste Kamer willen beide partijen na de Provinciale Statenverkiezingen van komend jaar zelfs één fractie vormen. Hebben Kuiken en GroenLinks-leider Jesse Klaver (straks pas aan de beurt als zevende spreker) hun inbreng op elkaar afgestemd?
					 						Heeft Jan Paternotte (D66) de wet overtreden? Die vraag stelt Caroline van der Plas (BBB) na een verhaal van Paternotte. Hij vertelde dat hij in 2005, als voorzitter van de Jonge Democraten, met een delegatie van de JD en het CDJA naar de Sociaal Ecomomische Raad (SER) optrok. Hij wond zich op over de manier waarop alleen ouderen beslissingen namen over pensioenen, en dat er geen jongere te bekennen was in de SER. Paternotte trok met de groep het gebouw in, ze droegen op symbolische wijze een 14-jarig lid op een stoel het gebouw binnen. Ze eisten een jongerenzetel in de SER. „De politie kwam met zes busjes en gooide ons eruit.”  Toch kregen jongeren uiteindelijk toch een zetel in de SER. Paternotte, met een plagerij in de richting van Jesse Klaver: „En dat was het begin van de opmars van Jesse Klaver. Laten we het erop houden dat jongeren de consequenties van hun acties niet altijd kunnen overzien.” Klaver kreeg deze zetel in de SER in 2009.  Caroline van der Plas rook haar kans. Had Paternotte hier de wet overtreden? En, zo ja, is zijn afkeuring van protesterende boeren dan niet hypocriet? „Ik snap heel goed dat als je iets heel graag wil en je je niet gehoord voelt, dat je dan wel eens de rand opzoekt van een protest.” Paternotte: „Wilt u deze actie echt vergelijken met het dumpen van asbest op snelwegen, het kort en klein slaan van poltiebusjes voor de deur van een minister, of het continu blokkeren van snelwegen?”  Paternotte erkende dat hij wel eens fout geparkeerd heeft.  						Veel interrupties krijgt Jan Paternotte (D66) over het klimaatbeleid van het kabinet-Rutte IV. Niet zo gek: D66 is de meest progressieve partij in de coalitie, en daarom een geliefd doelwit voor de linkse oppositie. Paternotte had gezegd dat het kabinet op de goede weg is om de klimaatdoelen te halen. Dat leidde tot een stekelige reactie van GroenLinks-leider Jesse Klaver, die Paternotte erop wees dat de doelen uit de Klimaatwet „jaar na jaar’ niet gehaald worden. Een teer puntje voor D66: de partij trok samen met GroenLinks op toen de wet werd geschreven.  Paternotte antwoordde dat de Urgenda-doelen (over stikstof) wél gehaald worden, dat er veel gebeurt op het gebied van bijvoorbeeld zonne-energie, en dat er meer voortellen van het kabinet moeten komen om de doelen wel te halen. Klaver: „De greenwashing van D66 is erger dan die van Shell. Er komen pas in maart voorstellen (van het kabinet) om de klimaatdoelen te halen.”  Paternotte: „Dat ligt aan de systematiek van de Klimaatwet.”  Klaver: „Don’t klimaatwet me, ik heb hem verdorie zelf geschreven.” De Partij voor de Dieren viel D66 aan op klimaatbeleid. Het kabinet staat vanwege de energiecrisis kolencentrales toe op hogere capaciteit te draaien. D66’er Rob Jetten is als minister van Klimaat en Energie verantwoordelijk. Esther Ouwehand: „Ik wil D66 wel geloven dat ze iets doen aan klimaat, maar dan moeten ze het wel echt doen.” Paternotte antwoordde: „Als ik iets lelijk vind, zijn het kolencentrales. Maar er is wel wat aan de hand in Europa en de wereld. We hebben de gaskraan dichtgedraaid.” Geert Wilders interrumpeert Jan Paternotte op de eerste dag van de Algemene Politieke Beschouwingen. Foto Bart Maat/ANP 						Het is opvallend hoe de oorlog in Oekraïne een rol speelt in de Algemene Politieke Beschouwingen. Geert Wilders (PVV) en Lilian Marijnissen (SP) kregen scherpe interrupties te verduren over hun kijk op het conflict. Wilders werd gewezen op de sancties tegen Rusland, die de PVV niet gesteund heeft, en over het vriendschapsspeldje dat hij ooit kreeg bij een bezoek aan Rusland. Jan Paternotte (D66) noemde Wilders „de bedrijfspoedel van Poetin” - een knipoog naar 2011, toen Wilders oppositieleider PvdA-leider Job Cohen de „bedrijfspoedel” van Rutte I noemde. Wilders kwam door de interrupties in het nauw - een zeldzaamheid bij de APB. En moest toegeven dat er sprake is van voortschrijdend inzicht in dit dossier. Lilian Marijnissen moest aan Paternotte en Gert-Jan Segers (ChristenUnie) uitleggen waarom fractiegenoot Jasper van Dijk wapenleveranties aan Oekraïne in februari „olie op het vuur” noemde. Paternotte verweet Marijnissen dat de solidariteit van de SP „ophoudt bij de grens”. Marijnissen antwoordde dat de SP de bevolking van Oekraïne steunt tegen de „agressor” Poetin, dat ze wapenleveranties „met wat meer terughoudendheid” ook steunt. „Wij veinzen niet de waarheid in pacht te hebben bij zo’n groot geopolitiek conflict.”  Het onafhankelijke Kamerlid Nilüfer Gündogan noemde het antwoord van Marijnissen „een beetje wereldvreemd”, in het licht van de mobilisatie in Rusland. Marijnissen antwoordde dat terughoudendheid bij grote conflicten in het verleden wijs is gebleken, bijvoorbeeld toen de SP de oorlog in Afghanistan niet steunde.  						Jan Paternotte van D66 is nu aan de beurt, het is zijn APB-vuurdoop als fractievoorzitter. In juli van dit jaar was 61 procent van de achterban van regeringspartij D66 nog tevreden met het kabinet-Rutte IV, inmiddels is dat nog 36 procent. Het is voor het eerst dat een meerderheid zich ontevreden toont. Dat is een van de uitkomsten van een onderzoek over vertrouwen, dat I&O Research deed in opdracht van NRC. Best opvallend, want na de presentatie van het regeerakkoord was de analyse dat D66 er veel van de eigen ideeën in kwijt had gekund. Maar sindsdien gebeurde er natuurlijk veel, waardoor het kabinet met aanvullende maatregelen moest komen: de koopkrachtdaling, de crisis in de opvang van asielzoekers, het gebrek aan draagvlak bij boeren voor de stikstofmaatregelen. Het lijkt erop dat D66’ers dáár niet zo enthousiast over zijn. Overigens: het eerste koopkrachtpakket van het kabinet liep al toen het onderzoek van I&O plaatsvond, maar het prijsplafond om de energierekening te dempen kwam pas na het onderzoek.  Nog interessant: in september 2017, toen Kaag net haar intrede had gemaakt in de Nederlandse politiek, als minister van Buitenlandse Handel en Ontwikkelingssamenwerking in het kabinet-Rutte III, kreeg ze van Nederlanders een 7,5. Dat cijfer werd steeds lager, inmiddels krijgt ze een 4,1. Het laagste cijfer van de vier leiders van regeringspartijen. 						Lilian Marijnissen (SP) heeft het over armoede, een echt SP-thema. Ze wijst op de huidige „koopkrachtcrisis” en vindt dat het kabinet „veel te weinig” doet om (dreigende) armoede te bestrijden. „We kunnen ook afspraken maken met woningbouwcorporaties, zodat er geen huisuitzettingen plaatsvinden. De huren kunnen we versneld verlagen. Er kan een noodfonds komen voor gemeenten.” De SP wil ook dat het kabinet de winstbelasting voor grote bedrijven verhoogt. Marijnissen verwijst naar de Toeslagenaffaire, waarin van duizenden burgers ten onrechte kinderopvangtoeslag werd teruggevorderd. Daardoor zouden volgens Marijnissen nu veel Nederlanders er niet op vertrouwen dat het kabinet hen gaat helpen met de koopkrachtmaatregelen en bang zijn om zich in de schulden te steken. Volgens Jan Paternotte (D66) doet Marijnissen het voorkomen dat het kabinet de Nederlanders niet helpt, terwijl het met Prinsjesdag koopkrachtmaatregelen heeft aangekondigd. „Heel Nederland kijkt mee en luistert met zorg naar het betoog van mevrouw Marijnissen. Dan hoor je: ze gaan niks doen aan mijn koopkracht. Weet u wat de nieuwe maatregelen betekenen voor een gezin in de bijstand met twee kinderen?” Marijnissen zegt dat Paternotte dat „ook helemaal niet weet”. „Er wordt in de plannen gerekend met een inflatiecijfer waarvan maar de vraag is of het realistisch is.” Ze vindt dat het „niet meer oké” is om „te verschuilen achter koopkrachtcijfers waarvan keer op keer blijkt dat ze niet kloppen”. Paternotte zegt dat het kabinet „rekenmeesters” heeft om te helpen om berekeningen te maken. 						De schorsing is voorbij, het risico op de after-lunchdip is aanwezig. Lilian Marijnissen van de SP mag iedereen proberen wakker te houden, zij begint aan haar inbreng.  Het overgrote deel van de mensen die Marijnissen vertegenwoordigt in de Tweede Kamer is zeer ontevreden met het kabinet-Rutte IV. Maar 7 procent zegt wél tevreden te zijn, blijkt uit onderzoek van I&O Research in opdracht van NRC. Aan het begin van Rutte IV lag dat percentage hoger, op 13 procent.  In 2018 werd Marijnissen partijleider en sindsdien heeft de SP in geen enkele van de vijf verkiezingen die daarna volgden gewonnen. Uit het Europees Parlement is de partij sinds de verkiezingen van 2019 zelfs helemaal verdwenen. Begin dit jaar, tijdens de gemeenteraadsverkiezingen, verloor de partij meer dan honderd raadszetels in heel Nederland. De SP hield er 173 over. Opvallend is het wel. De maatschappelijke en politieke thema’s die de afgelopen jaren het debat domineerden zijn bij uitstek SP-thema’s. De afgelopen coronajaren was dat de zorg, de afgelopen maanden het koopkrachtverlies.  Marijnissen krijgt van Nederlanders een 5,4 en is daarmee (samen met Attje Kuiken van de PvdA) de op twee na populairste partijleider. Alleen Caroline van der Plas (5,8) en Pieter Omtzigt (7,0) krijgen een hoger cijfer.
					 						„Rutte, ga naar huis!”, roept een vrouw vanaf de publieke tribune. Premier Mark Rutte (VVD) kijkt even op en dan snel weer naar zijn telefoon. De vrouw wordt snel door een beveiliger van de tribune geleid. Wat de aanleiding van de uitroep was, is onduidelijk. Eerder mopperde de vrouw toen Hermans het had over Nederlanders die moeilijk kunnen rondkomen, hoewel ze veel uren werken. Toen de vrouw naar Rutte riep, kreeg Hermans een interruptie van Joost Eerdmans (JA21). Hij wees erop dat er in de Miljoenennota „geen woord” is gewijd aan de „instroombeperking” van asielzoekers, terwijl de VVD wel altijd zegt vóór die beperking te zijn, volgens Eerdmans. Hermans antwoordde dat hij met die opmerking bij het kabinet moet zijn. Ze zei dat het „precies” de reden is waarom ze het onderwerp nu aanhaalde. 						Jesse Klaver (GroenLinks) en Attje Kuiken (PvdA) vragen de VVD naar scenario’s rond de energiecrisis voor de komende maanden. Klaver wil dat het kabinet mogelijke maatregelenpakketten voor volgend jaar voorbereidt en eventuele noodzakelijke wetswijzigingen alvast in gang zet. „Regeren is vooruitzien, en niet reageren”, zegt Kuiken. „Ik wil van de VVD horen hoe we dit structureel op de lange termijn gaan doen.” Hermans is het op zich met Klaver en Kuiken eens dat binnen kabinet en coalitie meer aan scenariodenken moet worden gedaan. Ze weet alleen niet of dat al bij voorbaat tot „uitgedrilde pakketten” moet leiden. „Ik kan me voorstellen dat je richtingen schetst, maar je wil ook flexibiliteit houden.” WRR-voorzitter Corien Prins riep de politiek onlangs in NRC op zich beter voor te bereiden op verschillende scenario’s in de energiecrisis en andere crises.  						Het debat gaat zoals verwacht veel over de energieprijzen en de noodmaatregelen die het kabinet neemt, zoals een maximumprijs op de energierekening die nog wordt uitgewerkt. Een aantal partijen wil ook verder naar de toekomst kijken. Het kabinet had de afgelopen weken moeite om in te grijpen in de energieprijzen omdat de energiemarkt in Nederland de afgelopen decennia vergaand is geprivatiseerd. De oplossing van SP-leider: de energiebedrijven weer nationaliseren, zoals sommige andere Europese landen nu doen. VVD-fractieleider Sophie Hermans is daar niet voor, maar is wel bereid „fundamenteel” na te denken over de energievoorziening, zegt ze op een vraag van ChristenUnie-leider Segers. „We hebben iets vermarkt wat ons zeggenschap heeft gekost”, constateert Segers. Hermans is bereid te kijken naar ingrijpen op de energiemarkt „als er echt iets aan de hand is”. Ze vindt wel dat de discussie niet bij voorbaat „moet vastlopen in een middel” zoals nationaliseren. „Het gaat om het doel.” 						Een eerste kritische noot van VVD-fractieleider Sophie Hermans richting het kabinet: Hermans vindt dat het kabinet te lang heeft volgehouden dat er voor dit lopende jaar geen maatregelen meer mogelijk waren voor het verbeteren van de koopkracht of verlagen van de energierekening. Volgens Hermans zat het kabinet te lang vast in „de logica uit de theorieboekjes”, bijvoorbeeld dat ingrijpen op de energiemarkt onmogelijk of onwenselijk was. „Het was geen logica die aansluit bij de problemen van mensen thuis.” Verschillende oppositiepartijen vragen Hermans naar het lage vertrouwen in het kabinet dat zij steunt. PvdA-fractieleider Attje Kuiken ziet te veel „paniekvoetbal”, GroenLinks-leider Jesse Klaver zegt: „Er wordt niet geregeerd, maar vooruitgeschoven.” Hermans kan zelf geen goede verklaring geven waarom het vertrouwen in het kabinet nu zo laag is. 						In de uren voor de Algemene Politieke Beschouwingen begonnen, werd de wereld opgeschrikt door de aankondiging van de Russische president Vladimir Poetin om 300.000 reservisten op te roepen om het oosten van Oekraïne te „bevrijden”. D66-leider Jan Paternotte vindt het „gek” dat het debat hier helemaal nog niet door wordt gedomineerd, terwijl het kabinet wat hem betreft direct meer financiële en militaire steun aan Oekraïne zou moeten geven. De VVD is het hiermee eens, zegt Hermans. In Vak K valt op dat minister van Defensie Kajsa Ollongren (D66) al vaak is weggelopen, vermoedelijk om deel te nemen aan diplomatiek topoverleg. Tijdens de inbreng van Wilders was er overigens wel al een serieuze discussie of Nederland eerder stappen had moeten zetten om minder afhankelijk te worden van Russisch gas. Zo verweet ChristenUnie-leider Gert-Jan Segers Wilders  dat de PVV voorstellen om meer energie-onafhankelijkheid te bereiken in de afgelopen jaren niet heeft gesteund. 						VVD-fractievoorzitter Sophie Hermans is nog amper begonnen of Caroline van der Plas van de BoerBurgerBeweging staat al bij de interruptiemicrofoon. Ze verwijt Hermans dat zij haar betoog begonnen is met de oorlog in Oekraïne, en niet met de Nederlandse burger. „Een schoffering”, vindt Van der Plas. „Wordt Oekraïne erbij gehaald om de aandacht af te leiden? Mijn perspectief is puur Nederland, het land staat in brand.” Hermans reageert door te zeggen dat ze „heel expliciet” de „heftige” gevolgen voor Nederlanders al direct heeft benoemd. „Neemt u mij niet kwalijk dat ik dit ook in het internationale perspectief zet.” Na Van der Plas meldt ook JA21-fractievoorzitter Joost Eerdmans zich, hij vraagt zich af waarom de VVD zich nog „een ondernemerspartij” durft te noemen. „MKB-bedrijven hebben nog geen enkel zicht op compensatie.” Hermans is dat met hem eens en noemt de plannen om hun energierekening te compenseren „nog te vaag”.  Dat Van der Plas en Eerdmans de VVD meteen aanvallen is politiek logisch: beide partijen staan goed in de peilingen en winnen vermoedelijk vooral virtuele zetels van de VVD.  						Tijd voor de tweede spreker: Sophie Hermans, fractievoorzitter van de VVD. Op de vraag hoe tevreden kiezers zijn met het kabinet-Rutte IV, antwoorden van alle partijen alleen VVD’ers in meerderheid positief: 70 procent om precies te zijn. Dat blijkt uit onderzoek van I&O Research in opdracht van NRC. Die tevredenheid neemt wel af, in februari van dit jaar zei nog 80 procent van de VVD’ers tevreden te zijn.  Er is meer reden tot zorg voor de liberalen. Zeventig procent van de Nederlandse kiezers vindt dat premier Mark Rutte (VVD) over „zijn houdbaarheidsdatum heen’ is. En nog maar drie op tien ziet Rutte nog als een betrouwbare premier.  In 2016 begon I&O Research met onderzoek naar de populariteit van de premier. Zo laag als dit jaar werd die niet eerder gemeten. Hij krijgt van Nederlanders een 4,5. De achterbannen van de vier coalitiepartijen geven Rutte nog wel een voldoende: VVD’ers een 8,1, CDA’ers een 6,7, D66’ers een 5,8 en ChristenUnie-kiezers een 5,5.  Het is de tweede keer dat Sophie Hermans namens de VVD het woord voert tijdens dit jaarlijkse debat. Door sommigen op het Binnenhof wordt zij als een potentiële opvolger van Rutte als VVD-lijsttrekker gezien.  						Coalitiefractievoorzitters Sophie Hermans (VVD) en Gert-Jan Segers (ChristenUnie) komen nog terug op de aankondiging van Wilders tijdens zijn betoog dat hij een aanklacht indient tegen het kabinet. Volgens Wilders hebben premier Rutte en de andere bewindslieden een ambtsmisdrijf gepleegd door niet te voorkomen dat Nederlanders door de energiecrisis onder het bestaansminimum komen. Segers vindt het opmerkelijk dat Wilders het kabinet nu voor de Hoge Raad wil slepen en van het politieke debat zo „een politiek proces maakt”. Terwijl Wilders er eerder – volgens Segers ten onrechte – nog over klaagde dat de strafzaak tegen hem een politiek proces was. CDA-fractieleider Pieter Heerma zegt dat Wilders „een serieus wetsartikel voor een onzinnig politiek opzetje gebruikt”.  Wilders vindt alle verwijten „onzin” en zegt dreigend: „Ze hebben de wet overtreden en daar zullen ze voor boeten.” 						Wilders staat lang stil bij de hoge inflatie en gestegen energieprijzen. De PVV-leider maakt het kabinet, zoals veel oppositiepartijen de afgelopen weken al deden, het verwijt dat het de afgelopen maanden te weinig heeft gedaan om financiële problemen bij Nederlanders te voorkomen. Volgens Wilders heeft het kabinet „maandenlang de angst van mensen genegeerd” en is het er niet in geslaagd om „ongelofelijk leed” te voorkomen. De PVV-voorman geeft een lange opsomming van mails die hij van mensen heeft gekregen, waarin ze hem vertellen over armoede en zelfs honger. Wilders spreekt van „een nieuw Rampjaar”, refererend aan 1672, het jaar waarin de Nederlandse Republiek in een spiraal van oorlog belandde. Het plan voor een prijsplafond voor de energierekening noemt Wilders „halfbakken en onuitgewerkt” en „in haast en paniek gepresenteerd”. De PVV wil dat ook grotere gezinnen meer ondersteuning krijgen bij de energierekening en Wilders mist ook nog plannen voor de hoge energierekening van de bakker en andere MKB-bedrijven. Premier Rutte zei dinsdag in een persgesprek dat het kabinet nog naar steun voor bedrijven wil kijken. 						PVV-leider Wilders ageert in zijn betoog tegen de hoge energierekeningen bij burgers. Daarop vraagt onafhankelijk Kamerlid Wybren van Haga of de PVV voor het verhogen van de gaswinning in Groningen is. Van Haga en een aantal andere rechtse fracties, zoals JA21 en FVD, pleiten daar al langer voor, maar volgens Van Haga is de PVV er tot nu toe „vaag over”.  Wilders geeft voor zijn doen een opvallend diplomatiek en omzichtig antwoord. Hij zegt: „Als het nodig is, is het nodig. Maar als het niet hoeft, doen we het niet.” Eerst moet er nog meer naar gas worden geboord in de Noordzee, vindt hij, en voor nieuwe gaswinning in Groningen is sowieso een referendum in de provincie nodig, stelt hij. „Als Groningers het zelf willen, wie ben ik om er tegen te zijn. Dan moet er wel een fatsoenlijke tegemoetkoming komen.” Het kabinet wil voorlopig de gaswinning in Groningen vanwege de veiligheid niet opnieuw opvoeren. Alleen in een uiterst noodscenario komt die optie weer op tafel. 						De eerste interruptie voor Wilders komt van D66-leider Jan Paternotte. De PVV en D66 zijn tegenpolen en zoeken elkaar bij elke Algemene Politieke Beschouwingen graag op om het eigen profiel aan te scherpen tegenover de eigen achterban. Wilders komt nog even terug op de afwezigheid van Rob Jetten, die hij „een klimaatpsychopaat” noemt. Paternotte wijst er op dat Wilders de afgelopen maanden de sancties tegen Rusland niet gesteund heeft en dat hij een paar jaar geleden nog een vriendschapsspeldje van de Rusland heeft gekregen. Paternotte noemt Wilders „de bedrijfspoedel van Poetin” en de PVV „de partij van het Kremlin”. De verbale uithalen over en weer leiden tot luidruchtig gejoel vanuit met name de PVV-banken, waarop Kamervoorzitter Vera Bergkamp de Kamerleden vraagt het iets rustiger te houden. 						Geert Wilders is zojuist als eerste spreker begonnen aan de Algemene Politieke Beschouwingen. Hij noemt Nederland „een verscheurd land”. Gisteren, op Prinsjesdag, zag hij: „de opgedofte elites met hun welvaartsvaste inkomens. En daarbuiten de mensen die het allemaal financieren, die de prijs betalen. Met gejoel en geschreeuw, de omgekeerde vlaggen. De Koning die werd uitgefloten. De Kamerleden die vanachter glas, van een bus, uitkeken op het volk.” Wilders omschrijft het als „een Koninkrijk van twee Nederlanden die elkaar gisteren tegenkwamen en in de ogen keken. Heel even maar. En toen weer uit elkaar gingen. Omdat ze elkaar niks meer te zeggen hebben.’’  Wijzend naar Vak K, waar het kabinet in zit: „Daar zit een kabinet waarin niemand meer vertrouwen heeft. De mensen in het land willen in grote meerderheid nieuwe verkiezingen en geven het kabinet een historisch laag rapportcijfer.’’  De PVV mag de Politieke Beschouwingen aftrappen, omdat het de grootste oppositiepartij is. Als hij klaar is, is het de beurt aan de  grootste coalitiepartij – de VVD. Zo wisselen oppositie- en coalitiepartijen elkaar de rest van de dag (en naar verwachting avond/nacht) af.  Uit onderzoek van I&O Research in opdracht van NRC blijkt dat PVV-kiezers het minst tevreden zijn over het kabinet Rutte IV: maar 3 procent zegt wél tevreden te zijn. Alleen de BBB-achterban scoort net zo laag. Minstens vier op de tien kiezers van de PVV zegt helemaal geen vertrouwen in de overheid te hebben.  Overigens blijkt uit het onderzoek van I&O Research dat Nederlanders PVV-leider Geert Wilders belonen met een 4,2 als rapportcijfer, net zo laag als vorig jaar rond deze tijd.  						Zoals bijna traditiegetrouw beginnen de Algemene Politieke Beschouwingen met een punt van de orde. Onafhankelijk Kamerlid Pieter Omtzigt beklaagt zich erover dat de Tweede Kamer nog geen uitgewerkt voorstel heeft gezien voor het prijsplafond voor de energierekening. „Het is vooral via de media aangekondigd.” Omtzigt wil uiterlijk aan het einde van de dag een brief van het kabinet met meer duidelijkheid, bijvoorbeeld voor welke groepen en woningen het plafond precies geldt. SP-leider Lilian Marijnissen kritiseert de afwezigheid van energieminister Rob Jetten (D66), die dinsdag nog wel in Den Haag was maar deze woensdag naar de Verenigde Staten is vertrokken voor een energieconferentie. Marijnissen vindt dat een schoffering van de Kamer. Premier Mark Rutte (VVD) verdedigt de reis van Jetten. „Als wij in Nederland onze invloed willen aanwenden, moeten we bij dit soort conferenties participeren. Anders raken we echt naar binnen gekeerd, dan worden wij echt een provincie.” 						Om 10.15 uur begint de Tweede Kamer aan de Algemene Politieke Beschouwingen, het belangrijkste politieke debat van het jaar dat twee volle dagen duurt. Officieel praat het parlement over de kabinetsplannen uit de begroting voor volgend jaar, maar in het debat zal ook het nieuwe noodpakket voor de energierekening aan bod komen, dat pas dinsdag door het kabinet werd aangekondigd. De oppositiepartijen verwijten het kabinet dat het veel te laat in actie is gekomen, maar de coalitiepartijen zullen deze woensdag kunnen benadrukken hoe uitzonderlijk de miljardensteun is die dit jaar én volgend jaar voor het compenseren van de koopkracht wordt uitgetrokken. Koopkracht en energie zullen vermoedelijk als thema’s domineren. De linkse oppositie zal willen dat het kabinet nog meer doet voor kwetsbare mensen, de rechtse oppositie zal ook aandacht vragen voor MKB-bedrijven die getroffen worden door de energiecrisis. De vraag is hoeveel tijd de Kamer nog zal besteden aan andere urgente politieke thema’s als de asielopvang, het stikstofprobleem en het klimaatvraagstuk. PVV-leider Geert Wilders mag het debat als voorman van de grootste oppositiepartij aftrappen.||https://www.nrc.nl//nieuws/2022/09/21/koopkracht-en-energie-centraal-bij-algemene-politieke-beschouwingen-a4142620
2022-09-21||Oekraïne: gedeeltelijke mobilisatie Rusland was voorspelbaar||De zojuist door de Russische president Vladimir Poetin aangekondigde gedeeltelijke mobilisatie is volgens een adviseur van de Oekraïense president Volodymyr Zelensky „voorspelbaar”. Dat heeft de adviseur, Michajlo Podoljak, na de speech van Poetin woensdagochtend tegen persbureau Reuters gezegd.  Volgens Podoljak laat de gedeeltelijke mobilisatie zien dat de oorlog „niet volgens plan” verliep. De andere uitspraken van Poetin zijn retorisch, zegt Podoljak. Ze zijn „bedoeld om de schuld van de oorlog en de verslechterende economie van Rusland naar het Westen te verschuiven”.  De stafchef van de Oekraïense president Volodymyr Zelensky, Andri Jermak, schreef woensdagochtend op Twitter dat Rusland gedurende meer dan zes maanden oorlog haar doel niet kon bereiken. Dit gebeurde volgens hem dankzij „de moed van Oekraïne en de hulp van internationale partners”. Hij plaatste hierbij een foto waarop hij en andere stafleden van de Oekraïense regering een videocall houden met leden van de Intelligence Committee van het Amerikaanse Huis van Afgevaardigden. ||https://www.nrc.nl//nieuws/2022/09/21/oekraine-gedeeltelijke-mobilisatie-rusland-was-voorspelbaar-a4142617
2022-09-21||Poetin kondigt in televisietoespraak gedeeltelijke mobilisatie af||De Russische president Vladimir Poetin heeft woensdagochtend een gedeeltelijke militaire mobilisatie van de Russische bevolking afgekondigd. In een televisietoespraak beschuldigt Poetin „het Westen” ervan het Oekraïense volk tot „kanonnenvoer” te hebben gemaakt, zo melden internationale en Russische persbureaus. De maatregel zou nodig zijn om de oostelijke Oekraïense Donbas-regio te „bevrijden”. De gedeeltelijke mobilisatie begint direct deze woensdag - een decreet daartoe is al ondertekend. Zo’n 300.000 reservisten zullen de komende tijd worden opgeroepen om aan het Oekraïense front te vechten, zo lichtte minister van Defensie Sergej Sjojgoe na Poetin toe wat de mobilisatie precies inhoudt. Volgens het Amerikaanse Institute for the Study of War telt Rusland in totaal zo’n twee miljoen reservisten, al zijn weinigen van hen recentelijk getraind.  Poetin had in zijn toespraak ook enkele dreigementen voor het Westen klaar. Als Rusland wordt bedreigd, zullen „we alle middelen gebruiken die we hebben”. „Dit is geen bluf”, waarschuwde Poetin. „Degenen die ons proberen te chanteren met kernwapens, moeten weten dat de heersende winden in hun richting kunnen draaien.”  Haviken binnen Poetins regering zouden al langer aandringen op mobilisatie, omdat de oorlog in Oekraïne anders niet te winnen zou zijn. Volgens anderen is de maatregel juist een riskante stap, omdat ook jonge Russen uit grote steden als Moskou en Sint-Petersburg naar het front gestuurd moeten worden, wat tot maatschappelijke onrust kan leiden. De roep om  te mobiliseren klonk de laatste dagen luider door heroveringen die Oekraïne vorige week deed op door Rusland bezet gebied.  Dinsdag escaleerde de oorlog verder toen de autoriteiten van de regio Zaporizja en de zelfverklaarde volksrepublieken Loehansk en Donetsk en bekendmaakten tussen 23 en 27 september een referendum te organiseren over de vraag of deze gebieden bij de Russische Federatie moeten horen. Een soortgelijk referendum zal binnenkort waarschijnlijk in de zuidelijke regio Cherson worden georganiseerd. De verwachting is dat de uitslag van deze stembusgangen van tevoren vast staat en dat de pro-Russische autoriteiten in hun eigen voordeel zullen frauderen.  De aankondiging van de referenda werd dinsdag op de jaarlijkse Algemene Vergadering van de Verenigde Naties in New York door westerse wereldleiders afgekeurd. De Duitse bondskanselier Olaf Scholz noemde het „schijnreferenda”, Emmanuel Macron van Frankrijk sprak van een „tragische” situatie. Secretaris-generaal van de NAVO Jens Stoltenberg zag in de plannen „een nieuwe escalatie” door Poetin en stelde dat de zogenaamde stembusgangen in Oekraïne „geen enkele legitimiteit” zullen hebben.  Poetin zou zijn televisietoespraak van woensdagochtend aanvankelijk dinsdagavond hebben willen geven, maar om onbekende redenen werd deze uitgesteld. Mogelijk zou dat ermee te maken hebben gehad dat Poetin meer Russen wilde bereiken - ook degenen in het Verre Oosten voor wie het in de Moskouse avond al nacht was. ||https://www.nrc.nl//nieuws/2022/09/21/poetin-kondigt-in-televisietoespraak-gedeeltelijke-mobilisatie-af-a4142616
2022-09-21||Opnieuw doden bij Iraanse protesten tegen zedenpolitie||Bij protesten tegen de Iraanse zedenpolitie zijn dinsdag volgens lokale autoriteiten zeker vier doden gevallen. Drie van hen waren demonstrant en gingen in Iraans-Koerdistan de straat op, het andere slachtoffer was een assistent bij de politie, aldus de lokale autoriteiten. Dat meldden internationale persbureaus dinsdag. Ook zouden vier agenten in de stad Shiraz gewond zijn geraakt.  Iraniërs - met name vrouwen - protesteren al dagen tegen de zedenpolitie vanwege de dood van een jonge vrouw na een hardhandige arrestatie. De politie ontkent dat er een verband is tussen haar dood en het optreden van agenten. Volgens lokale media kwamen maandag vijf mensen om het leven tijdens de protesten.  Mahsa Amini (22), zelf afkomstig uit Iraans-Koerdistan, bezocht vorige week familie in Teheran en werd daar opgepakt door de zedenpolitie omdat zij ‘ongepaste’ kleding droeg. In Iran gelden strenge kledingwetten voor vrouwen, waaronder het dragen van een hoofddoek. Waarom Amini werd opgepakt, is niet geheel duidelijk: volgens sommigen droeg ze een te strakke broek, volgens anderen bedekte Amini’s hoofddoek onvoldoende. Amini zou door agenten zijn geslagen, waardoor ze een hersenbloeding zou hebben opgelopen en naar het ziekenhuis vervoerd werd. Al voor aankomst was ze overleden.   Amini’s lot was voor velen reden om de straat op te gaan, met name in het Koerdische noordwesten, tegen de door veel vrouwen gehate zedenpolitie. Op verschillende plekken deden vrouwen bij wijze van demonstratie hun hoofddoek af. Maandag raakten politie en demonstranten op verschillende plekken slaags met elkaar - volgens lokale media vielen toen ook vijf doden. In hoofdstad Teheran en tweede stad Mashad werden honderden betogers gearresteerd. ||https://www.nrc.nl//nieuws/2022/09/21/opnieuw-doden-bij-iraanse-protesten-tegen-zedenpolitie-a4142615
2022-09-21||Consumentenvertrouwen bereikte nieuw dieptepunt in september||Het consumentenvertrouwen was in september lager dan ooit gemeten. Dat blijkt woensdagochtend uit cijfers van het Centraal Bureau van de Statistiek (CBS). In augustus was het vertrouwen, een saldo van positieve en negatieve antwoorden in een enquête, nog -54. In september -59. Dat ligt ver beneden het gemiddelde van de afgelopen twintig jaar. Het is de vijfde keer dit jaar dat het consumentenvertrouwen een laagterecord bereikt sinds de eerste meting van het CBS in 1986.   De belangrijkste oorzaken voor dit historische dieptepunt lijken de stijgende inflatie en energieprijzen. Wel is belangrijk hierbij te vermelden dat de meting van het CBS vóór Prinsjesdag is gedaan. In de toen gepresenteerde Miljoenennota is een noodpakket opgenomen voor het herstel van de koopkracht van burgers. Een reeks maatregelen moet enerzijds inkomens ondersteunen en anderzijds de lasten verlagen. Zo stijgt het minimumloon met 10 procent, en daarom ook de uitkeringen en de AOW. De zorgtoeslag en de huurtoeslag gaan omhoog, en de bovengrens van de eerste schijf van de inkomstenbelasting gaat omlaag.  Niet eerder waren consumenten zo pessimistisch over de economie en hun financiële situatie. Ze waren zowel negatiever over de economie in het afgelopen jaar als in het komende jaar. Ook de koopbereidheid was in september historisch laag. Volgens het CBS waren consumenten nog nooit zo negatief over het doen van grote aankopen. Bijna de helft van de respondenten acht het tevens onwaarschijnlijk of zeer onwaarschijnlijk dat zij het komende jaar geld opzij kunnen leggen. ||https://www.nrc.nl//nieuws/2022/09/21/consumentenvertrouwen-bereikte-nieuw-dieptepunt-in-september-a4142614
2022-09-21||Het politieke jaar begint, maar het vertrouwen is weg||Het vertrouwen van de kiezer staat op een dieptepunt. Chef politiek Guus Valk ziet politici hiermee worstelen. Vandaag beginnen de Algemene Politieke Beschouwingen, de aftrap van het politieke jaar. Hoe zien we die vertrouwenscrisis hierin terug? Lees ook: Bijna 80 procent van de Nederlanders is ontevreden over dit kabinet||https://www.nrc.nl//nieuws/2022/09/21/het-politieke-jaar-begint-maar-het-vertrouwen-is-weg-a4142613
2022-09-21||Column | Nederlandse film wentelt in dood en rouw||Het succes van het Nederlands Filmfestival (NFF) zal dit jaar óók af te lezen zijn aan de grootte van de  panda-ogen op première-feestjes. De uitgelopen mascara van fel opgemaakte bezoekers na een potje huilen in de filmzaal. Alle vier de speelfilmpremières op deze 42ste editie gaan immers over rouw en het veel te vroeg verliezen van een kind, geliefde of ouder. Zo opent het festival met Zee van Tijd, deels gebaseerd op het waargebeurde verhaal van een jong stel in de jaren tachtig. Tijdens een zeiltocht om de wereld maken ze de nachtmerrie van iedere ouder mee: hun zoontje verdwijnt en wordt niet  teruggevonden. Terug in Nederland kraakt hun relatie tijdens het verwerkingsproces. Ook in Narcosis wordt gerouwd om een onvindbaar lichaam. Het gezin van een duiker moet verder nadat hij niet meer is bovengekomen na een klus. In slotfilm Bo reist een getroebleerde jonge vrouw af naar het graf van haar vader in Georgië en begint daar aan een stormachtige  relatie. En dan is er nog Femi, waarin blijkt dat een twintiger die een kind krijgt de zelfdoding van zijn eigen vader nooit heeft verwerkt.   Peter de Bruijn stelde in coronatijd, toen veel Nederlanders naasten aan Covid verloren, op deze plek vast dat er  relatief weinig films zijn gemaakt over rouw. Er zijn bekende voorbeelden: films van Ingmar Bergman, of dichter bij huis The Broken Circle Breakdown (2012) en Tonio (2016). Maar hun aantal is klein als je bedenkt dat iedereen in zijn leven  naasten verliest.  Het golfje rouwfilms dat NFF dit jaar overspoelt, komt alvast niet doordat makers en financiers zich in coronatijden bewust werden van een gebrek, stelt NFF-programmeur Claire van Daal. „Veel van de getoonde films waren al gepland of  klaar voor de crisis.” Dat ze  tegelijkertijd uitkomen én werden geselecteerd voor het festival noemt ze toeval.  Haar valt wel op dat veel jonge Nederlandse filmmakers zich op het onderwerp storten. De regisseurs van Femi en Narcosis  zijn respectievelijk 29 en 39. En op het festival draait ook Pink Moon van dertiger Floor van der Meulen, waarin een zoon en dochter een rouwproces doormaken vóórdat hun vader kiest voor euthanasie.  Is er tegenwoordig minder angst bij beginnende makers om dit zware thema aan te kaarten? Mogelijk. Wat ook opvalt bij deze debuterende Nederlandse regisseurs is dat ze er niet voor kiezen om, zoals Theu Boermans in de openingsfilm, een rouwproces recht in de ogen te kijken en rechttoe rechtaan weer te geven. De jonge makers op NFF kruisen de verwerking van een verlies met andere genres.  Zo is Pink Moon behalve rouwverwerking ook een absurde komedie die beladen momenten voorziet van knulligheid.  In Femi gaat de hoofdpersoon zijn onverwerkte verleden te lijf met Nigeriaanse voodoo, met een thrillerachtig resultaat. Door deze cross-overelementen slagen de films erin gemakkelijk de precaire balans te bewaren die rouwfilms nu eenmaal zijn: je wilt de kijker wel meenemen in de pijn van de hoofdpersoon, maar hem niet laten verdrinken in een zee van verdriet. Een van de meest elegante oplossingen voor die evenwichtsoefening is dit jaar trouwens te zien in  documentaire L’Amour La Mort van Ramón Gieling. Zijn film stelt dat dood en liefde onlosmakelijk met elkaar verbonden zijn. Hij opent met de vraag: „Zou u liever meer liefhebben en meer lijden, dan minder liefhebben en minder lijden?” De meeste geportretteerden lijken te neigen naar het eerste, ondanks  immense zielenpijn. ||https://www.nrc.nl//nieuws/2022/09/21/nederlandse-film-wentelt-in-dood-en-rouw-a4142569
2022-09-21||Column | De vader, de moeder, de leider en de rechter||Wekelijkse kabinetsvergaderingen, jaarlijkse troonredes, uitzonderlijke staatsbegrafenissen: met kleine en grote rituelen leidt de politiek een samenleving door de tijd. Het gaat erom heden, verleden en toekomst te verbinden. Als dat lukt, wordt een willekeurige groep mensen een lotsgemeenschap, een ‘wij’ in de stroom van de tijd, ook al is het maar even. We raken echter steeds meer in het heden opgesloten. Crisis na crisis overvalt ons. Dus ontbreekt het aan adempauze om strategisch vooruit te kijken, alsook aan geduld om het oude te waarderen. Politiek gezagsverlies is het resultaat. Hoezeer het publiek verlangt naar een band met het verleden, blijkt uit de uitvaart van Elizabeth II. De wereld laafde zich aan de grandeur en ceremonie van Westminster Abbey. De Britten eerden hun Queen om haar toewijding en karakter, maar ook als belichaming van een fiere vorstenrij, terugreikend tot voor het jaar 1000. En achter de kist liepen met Charles, William en Harry, de generaties van de toekomst. Een traan waard. Toch is met de traditie slechts één dimensie van de politieke tijd bespeeld. Er zijn er nog drie, volgens Alexandre Kojève. In een knappe studie over politiek gezag, La Notion de l’Autorité (1942), onderscheidde deze Russisch-Franse denker vier leiderschapsrollen. Alle vier staan in een eigen verhouding met de tijd. Allereerst noemt hij de Vader (le Père), wiens gezag is ontleend aan het verleden. (Het kan uiteraard ook een Moeder zijn, zoals Mutti Merkel, maar dit laat ik hier terzijde.) Ten tweede heb je de Strijder (le Maître), bereid zijn of haar leven te riskeren in het heden. Ten derde is er de Leider (le Chef), de voorganger die een pad naar de toekomst baant. Een geval apart, ten slotte, is de Rechter (le Juge): rechtvaardig en neutraal staat deze boven het partijgewoel, en dus in zekere zin buiten de tijd. In de praktijk combineren leiders elementen uit deze rollen. Het zijn vier ideaaltypen, aldus Kojève. De ene leider beschikt over meer vaderlijke of moederlijke uitstraling, de ander over meer strijdlust of rechtvaardigheid. Ook de situatie bepaalt welke rol het publiek verwacht. Het is aardig door deze bril van gezag en tijd naar hedendaagse politieke optredens en rituelen te kijken. In de week van Britse rouw hield in Straatsburg de voorzitter van de Europese Commissie, Ursula von der Leyen, haar jaarlijkse grote rede tot het Europees Parlement. Een inzichtelijk contrast, want de Europese Unie is zowat het omgekeerde van Westminster Abbey. Opgericht omwille van een breuk met het verleden, ontbeert ze alle traditie en ceremonie – zoals de kale gebouwen voor het Brusselse bedrijf aanschouwelijk maken. Dus moeten Europa’s vertegenwoordigers hun gezag aan andere rollen ontlenen. Aanvankelijk was dit vooral het gezag van de Rechter, de scheidsrechter die toezicht houdt op de ene markt, buiten de tijd. Maar in de recente politieke gebeurtenissenstroom moet de Unie ook handelen in het acute heden en met het oog op een ongewisse toekomst. Om rond 2012 de Europese munt te redden, stelden sommige EU-leiders zich daadwerkelijk op als Strijders, verwikkeld in een Kojeviaans gevecht op leven en dood met een zware tegenstander: de financiële markten. Met zijn woorden („we zullen alles doen wat nodig is”) boezemde ECB-president Mario Draghi deze tegenstrever ontzag in. Ook Von der Leyen zocht vorige week het strijdvocabulaire op. Haar tegenstander is Rusland, „gezicht van het kwaad”. Ze prees Oekraïne als „natie van helden”, symbool van moed. Ze liet zich voorstaan op de wapensteun aan Oekraïne, door Brussel betaald en door de lidstaten geleverd. Ze steunde First Lady Zelenska, als gast aanwezig, en vloog na afloop meteen naar Kiev. Niet om zelf te vechten, maar om met president Zelensky over toegang tot de EU-markt en gratis roaming te spreken. Zolang de EU geen leger heeft, is deze quasi-militaire strijdersrol niet zo geloofwaardig.  Rolvaster zijn EU-leiders met toekomstplannen: in dit register kondigde Von der Leyen onder meer een waterstofbank, inzet op zeldzame aardmetalen en een Europese Conventie aan. Qua genre halverwege Westminster Abbey en de Straatsburgse seizoensstart ligt onze eigen Prinsjesdag. Het gezag van het verleden komt per koets en koning binnenrijden, en werd dinsdag  ook door Willem-Alexander, zijn grootmoeder citerend, opgehaald. Beslissend voor Rutte IV is echter de juiste mix van daadkracht nu en vooruitkijken naar morgen. Dat is volgens onderzoek precies wat de kiezers missen, een ploeg met het gezag van Strijders (m/v) en van Leiders (m/v). 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/21/daadkracht-vandaag-en-vooruitkijken-naar-morgen-a4142580
2022-09-21||Column | Tinnitus als vijand||De kwaal tinnitus, ook wel oorsuizen genoemd, krijgt de laatste tijd veel aandacht. Er heerst grote bezorgdheid over de laconieke houding van uitgaande jongeren die het niet zo nauw nemen met het aantal decibellen dat hun oren kunnen verdragen. De voorlichtingspagina van de Nederlandse Vereniging voor Keel-Neus-Oorheelkunde meldt dat twee miljoen Nederlanders een vorm van tinnitus hebben,  10 procent daarvan heeft er veel last van, bij enkele tienduizenden mensen veroorzaakt het psychosociale problemen. „Gelukkig weten we uit ervaring dat een heel groot deel van deze groep uiteindelijk met tinnitus leert omgaan en weer (zo goed als mogelijk) kan functioneren in het maatschappelijke en sociale leven.” Toch zou ik jongeren dringend willen aanraden om tinnitus te voorkomen. Het geluidsniveau in uitgaansgelegenheden mag sinds 2018 niet hoger zijn dan 103 decibel, maar de KNO-Vereniging pleit voor 100 decibel (met oordoppen in).  Zelfs bij 100 decibel loop je zonder gehoorbescherming nog schade op, zegt Henri Marres, hoogleraar KNO-heelkunde, in de Volkskrant.  Ik heb jongeren horen zeggen dat ze het risico graag op de koop toe nemen, omdat voor hen lawaai bij uitgaan in clubs en concertzalen hoort. Mag ik me er als ervaringsdeskundige even mee bemoeien? Eindelijk ook eens ervaringsdeskundige!  In oktober 2002 bezocht ik in Paradiso een concert van de Italiaanse popzangeres Gianna Nannini. Ik schreef er die week in NRC Handelsblad een lovende column over: „Ze zong met een, voor een gearriveerde, artiest verbluffende overgave en ze bewoog over het podium als een Mick Jagger in zijn beste jaren.”  Toen wist ik nog niet dat ik de rest van mijn leven veel spijt zou houden van dit bezoek. De muziek was keihard geweest en door de drukte op de vloer had ik de hele avond veel te dicht bij de speakers gestaan. Enkele weken later hoorde ik een ruis in mijn linkeroor en meteen had ik het voorgevoel: dit houdt nooit meer op. Dat is uitgekomen. Eén avond van onbedachtzaamheid en je raakt je ruis nooit meer kwijt. Bij de een is het een ruis, bij de ander een suis, brom, gepiep, gefluit of een combinatie van dergelijke geluiden. Het begint bescheiden, op sommige dagen is het er zelfs nauwelijks, maar het neemt met de jaren stevig  toe, althans, dat is mijn ervaring.  Toch ervaar ik minder last dan vroeger. Dat komt doordat ik heb geleerd erin te berusten. Die eerste jaren doe je alles om er vanaf te komen. Ik las er veel over, sprak met deskundigen, probeerde therapieën. Ik bezocht ook een middag met lotgenoten, iets wat ik iedereen van harte kan afraden. Ik ontmoette er mensen die het veel erger hadden dan ik, zoals die vrouw die voortdurend het geluid van een loeiende stofzuiger hoorde. Na afloop kon ik alleen maar denken: is dit mijn voorland? Tinnitus is ongeneeslijk. Men weet niet eens wat precies de oorzaak is – het gehoororgaan of de hersenen? – om nog maar te zwijgen van een remedie. Wat doe je met een onverslaanbare vijand? Je ontwijkt het gevecht en loopt om hem heen. Je praat zo min mogelijk met en over hem. Je negeert hem. Je leeft je leven alsof hij niet bestaat. Ja, het schrijven van dit stukje lijkt daarmee in strijd, maar hopelijk hebben mensen die nog zonder tinnitus zijn er iets aan. Misschien horen ze mij.      
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/21/tinnitus-als-vijand-a4142583
2022-09-21||Opinie | Hoop||In de supermarkt hoor ik een gesprekje tussen twee vakkenvullers. „Wist je dat Cicero al heeft opgeschreven dat... of nee, dat was Aristoteles. Of toch Cicero? Nou ja, een van de twee heeft toen al gezegd dat hoop en perspectief belangrijk zijn om het volk gelukkig te maken.” „Cicero”, zegt de ander, „mooie naam.”  Als  het ontwikkelingsniveau van een land valt af te lezen aan de conversatie van zijn vakkenvullers, dan valt het nog wel mee met Nederland.  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/21/hoop-a4142581
2022-09-21||Wat vindt NRC | Kabinet verhult met extra geld een gebrek aan politieke durf||De grimmige stemming op straat in Den Haag gaf de Prinsjesdag van september 2022 een rauwe aanblik. Demonstranten met omgekeerde vlaggen, gescandeer en boegeroep bij de bordesscène, kreten als ‘landverraders’ naar de glazen koets – niet eerder in de recente geschiedenis waren zulke taferelen te zien op deze meestal feestelijke dag. Deze bonte en vocale groep demonstranten sprak niet namens heel Nederland, verre van dat. Maar de sfeer op de dag dat het vierde kabinet-Rutte de eerste begroting presenteert, onderstreept het nationale chagrijn.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Uit onderzoek van I&O Research, in opdracht van NRC, bleek deze Prinsjesdag dat het vertrouwen in het kabinet een historisch dieptepunt heeft bereikt. Vier op de vijf kiezers is ontevreden over Rutte IV. Belangrijke aanvulling: niet langer blijft premier Mark Rutte (VVD) buiten schot. Zijn populariteit is dit jaar gekelderd, Rutte haalt nu een rapportcijfer van 4,5. En het zijn niet alleen kiezers van oppositiepartijen die ontevreden zijn, dat geldt ook voor de achterban van drie van de vier coalitiepartijen. De onvrede gaat dieper dan alleen de hoge energierekening, de dure boodschappen, de inflatie of de stikstofdiscussie. Politicologen wijzen op een optelsom. De Toeslagenaffaire en een slome formatie deden twijfels rijzen over de effectiviteit én de integriteit van politiek en bestuurlijk Nederland. Nu vragen grote crises om grote politieke antwoorden, om visie. Burgers beginnen zich af te keren van Rutte en zijn kabinet, omdat zij die visie missen. De vraag is gerechtvaardigd of deze begroting antwoorden biedt die het vertrouwen kunnen herstellen. Het kabinet probeert de gigantische prijsstijgingen te dempen met financiële tegemoetkomingen. Dat is mooi en terecht. Het geld is er, en honderdduizenden Nederlanders dreigen volgend jaar in armoede terecht te komen. Er komt vanaf januari een ‘prijsplafond’ voor gas en energie, en het termijnbedrag voor gas en energie kan vanaf 1 november al omlaag. Volgend jaar geeft het kabinet bovendien ruim 17 miljard euro uit om de koopkracht te verbeteren. Het zijn noodzakelijke reparaties. Het gaat voor het grootste deel om incidenteel beleid, niet om structurele keuzes. Het kabinet-Rutte IV (VVD, D66, CDA en ChristenUnie) is, evenals de vorige kabinetten, een van kleine stapjes. Van kleine Haagse aanpassingen. Geld uitgeven kan Rutte IV wel, maar geld verhult altijd een gebrek aan politieke keuzes.  Het thema dat de meeste maatschappelijke weerstand oproept, de stikstofcrisis, is na een veelbelovend coalitieakkoord verzand in een praatgroep onder leiding van een externe gespreksleider: Johan Remkes. Hoe langer dit lastige dossier vooruit wordt geschoven, des te groter worden de maatschappelijke tegenstellingen. Geld kan veel, maar kan zo’n crisis niet dempen. Hetzelfde geldt voor de grote herverdelingsvraagstukken die nu op de politiek afkomen. De tijd dat een volgende generatie het beter krijgt dan de huidige, lijkt voorlopig voorbij. Dat vraagt om keuzes: hoe worden de schaarse middelen zo eerlijk mogelijk verdeeld? Die vraag wordt niet gesteld in Den Haag.  De rode draad in de Troonrede van koning Willem-Alexander was dat grote problemen om een koel hoofd vragen. Hij had het over „geleidelijkheid”, over „stapsgewijs” veranderen. „Niet alles kan en hoeft tegelijk, ook niet in het hier en nu.” Die woorden verraden de kijk van Mark Rutte op besturen. Maar ze suggereren ook dat Nederland zich al die crises wel even uitpoldert. Van het kabinet mag meer durf en visie worden verwacht. ||https://www.nrc.nl//nieuws/2022/09/21/kabinet-verhult-met-extra-geld-een-gebrek-aan-politieke-durf-a4142579
2022-09-21||Column | Eten en vergeten||Met de beelden uit Londen nog op het netvlies was het voor veel mensen slikken toen ze op Prinsjesdag het eigen koningshuis weer onder ogen kregen. Willem-Alexander in z’n stofjas met vrouw en oudste dochter op een bankje in een glazen koets, royalty had opeens niets verhevens meer. Den Haag is natuurlijk geen Londen, maar onze optocht was wel heel stoffelijk en aards vergeleken met de grandeur daar. Met z’n drieën werden ze door een decor van joelende boeren, burgers en andere ontevredenen met omgekeerde vlaggen en oranjegekkies naar de Koninklijke Schouwburg getrokken.  Daar zaten dan de leden van de Staten-Generaal in hun uitdossingen, met hun malle hoedjes. Alles en iedereen droeg een boodschap uit. Behalve Annemarie Jorritsma, die was met haar rode baret en gouden halssnoer gewoon zichzelf: een regentes zonder gebied. Een bloedjurk bij de Partij voor de Dieren, Caroline van der Plas in een boerenzakdoek, Lisa Westerveld van GroenLinks heel nadrukkelijk in een door haar moeder versteld tweedehandsje en Sylvana Simons van Bij1 was als spiegel, ze was van plan om het kabinet erin te laten kijken. Zetelsteler, booswicht en huisjesmelker Wybren van Haga, die Rick Nieman wegens kritisch doen voor de Raad voor de Journalistiek daagt, was er als zichzelf. Als iezegrim, de onwelriekende reuzel. Hij zat al verontwaardigd te twitteren voor de koning was begonnen, hij vindt alle teksten waar Sigrid Kaag een vinger in heeft gehad bij voorbaat slecht.  De man die komend jaar 450.000 euro looncompensatie krijgt, moest van het kabinet-Rutte IV voorlezen dat het heel pijnlijk is dat heel veel mensen hun rekeningen niet meer kunnen betalen. Het is altijd prettig als iemand anders je onzin moet voordragen, misschien dat het koningshuis daarom niet ter discussie staat. Hij deed het in z’n eigen tergende stijl, je moest echt je best doen om het te blijven volgen. De dag waarop we de democratie vieren werd afgesloten met gefluit en boegeroep toen de koninklijke familie en Laurentien Brinkhorst naar de mensen kwamen zwaaien. Ze zwaaiden ijzerenheinig door, zelf vonden ze het wel heel normaal om op een verhoging boven de rest te staan. De gekst verklede parlementariërs vonden zichzelf terug in de showprogramma’s waarin Prinsjesdag altijd wordt teruggebracht tot wat het is: een makkelijk te produceren vulling. Je eet het en je vergeet het.||https://www.nrc.nl//nieuws/2022/09/21/eten-en-vergeten-a4142577
2022-09-21||Weer ambtenaar Den Haag verdachte paspoortfraude||Een 32-jarige gemeenteambtenaar uit Den Haag wordt verdacht van het vervalsen van paspoorten en rijbewijzen. Dat maakt het Openbaar Ministerie dinsdag bekend. Het is de tweede keer dat een ambtenaar van de gemeente Den Haag is aangehouden voor het leveren van valse documenten. De man werkt sinds maart als uitzendkracht voor de gemeente en kwam in beeld na een intern onderzoek. Bij de aanvraag van een nieuw rijbewijs bleek de foto niet overeen te komen met eerder geregistreerde beelden, zo constateerde de RDW. De gemeente deed naar aanleiding hiervan aangifte, waarna ook de Rijksrecherche een onderzoek begon. De man is vorige week woensdag aangehouden. Een woordvoerder van de gemeente vindt dat er „snel gehandeld” is, maar betreurt dat ze opnieuw slachtoffer zijn van strafbare feiten. Over hoeveel paspoorten en rijbewijzen het gaat doet de gemeente geen uitspraak. Een vergelijkbare zaak deed zich eerder voor bij gemeenteambtenaar Van D. Zij werkte jarenlang bij de gemeente Den Haag, tot ze in juni 2020 werd ontslagen. Justitie verdenkt haar van het vervalsen van paspoorten voor criminelen, onder wie Ridouan Taghi. Om dit in de toekomst te voorkomen werden eerder maatregelen getroffen. (NRC)||https://www.nrc.nl//nieuws/2022/09/21/vervalsingen-weer-ambtenaar-den-haag-verdachte-paspoortfraude-a4142575
2022-09-21||Veroordeelde uit podcast  Serial   vrijgelaten||Een Amerikaanse rechter heeft de 41-jarige Adnan Syed maandag vrijgelaten.  Syed zat al ruim twintig jaar vast nadat hij veroordeeld werd tot levenslang voor de moord op zijn ex-vriendin. De zaak kreeg wereldwijde bekendheid door de misdaadpodcast Serial. Syed werd in 2000 veroordeeld tot levenslang. Dat vonnis heeft de rechter in Baltimore vernietigd omdat er volgens haar door de openbare aanklagers niet genoeg onderzoek is gedaan naar twee andere verdachten. De aanklagers hebben dertig dagen de tijd om een nieuw proces te starten, daarna vervalt de aanklacht tegen Syed, die tot die tijd huisarrest heeft. In 1999 werd de toen 18-jarige ex-vriendin van Syed, Hae Min Lee, gevonden in een park in Baltimore. Ze was gewurgd en begraven. Syed, die zeventien was toen hij werd veroordeeld, heeft altijd volgehouden onschuldig te zijn. Volgens zijn advocaat was Syed stomverbaasd dat hij opeens de gevangenis uit kon lopen nadat hij meer dan de helft van zijn leven achter de tralies had doorgebracht. „Hij zei dat hij niet kan geloven dat het echt is. Vandaag is zowel vreugdevol als ongelooflijk overweldigend.” De zaak  kreeg wereldwijde bekendheid doordat journalist Sarah Koenig in 2014 een podcast maakte over de zaak waarin ze uitvoerig vragen stelt over het gebruikte bewijsmateriaal. Koenig werd benaderd door een kennis van Syed, die haar vroeg in de zaak te duiken. Koenig kwam na een jaar speuren op het idee een podcastserie over de zaak te maken. In  twaalf afleveringen neemt ze de luisteraar stap voor stap door haar onderzoek mee. Naar aanleiding van de podcast kreeg Syed in 2016 ook al een nieuw proces, maar dat leidde niet tot vrijlating. Na de uitspraak van de rechter sprak de broer van Hae Min Lee zich uit. „Dit is geen podcast voor mij. Dit is het echte leven. Een nooit eindigende nachtmerrie voor meer dan twintig jaar.” Hij zei dat hij zich verraden voelde door de uitspraak en gefrustreerd is door de vele wendingen in de zaak in de afgelopen twee decennia. „Telkens wanneer ik denk dat het is afgelopen, komt het terug.”||https://www.nrc.nl//nieuws/2022/09/21/vrijlating-veroordeelde-uit-podcast-serial-vrijgelaten-a4142565
2022-09-21||Gebakken feta en linzen met bramenvinaigrette||U kunt in plaats van kant-en-klare linzen gebruiken ook zelf de linzen koken. Dient u dit ovengerecht direct op zodat de feta nog warm en zacht is.  Verwarm de oven voor tot 200 °C hetelucht (of 220 °C elektrisch). Doe de linzen in een kleine ovenschaal. Roer de bouillon erdoor, spreid de linzen uit over de bodem en maak in het midden ruimte voor de feta. Leg de feta in het midden, bestrooi met de citroenschil en tijm en besprenkel met de olijfolie. Zet midden in de oven en rooster daaronder de hazelnoten op een kleine bakplaat. Bak 8 minuten en haal noten en feta uit de oven. Verwarm de grill voor op de hoogste stand. Besprenkel de feta met de honing en zet vier minuten onder de grill tot de kaas goudkleurig is.  Maak intussen de vinaigrette. Prak de bramen met een vork in een kom en voeg de sjalot of lente-ui, olijfolie, azijn en honing toe. Breng op smaak met zout en peper. Hak de geroosterde hazelnoten grof. Dien op: pak twee borden of kommen en leg in elk een handje spinazie. Schep de linzen erop, halveer de feta en leg de helften in de kommen. Besprenkel met de bramenvinaigrette en garneer met de hazelnoten.  Voor 2 personen: 1 handvol hazelnoten Voor de bramenvinaigrette: David Frenkiel & Luise Vindahl: Quick + Slow. Becht, 256  blz. Prijs: 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/21/thuiskok-gebakken-feta-en-linzen-met-bramenvinaigrette-a4142563
2022-09-21||Sudoku van woensdag 21 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/21/sudoku-a4142561
2022-09-21||In het midden||Horizontaal: 1. Fries dorp, bekend van openluchtopera’s 6.  Overwinning 9. __ Rigby 10.  Sankt __, wintersportplaats 11.  Past voor delen of massa 13.  Roepen weerstand op 15.  Priklocatie 19.  Maatschappij (2+2) 20.  Pats voor Man of Lady 21.  Jean of Janet 22.  Buitenlands gebruik 23.  Bondgenootschap 24. __ and Lovers, D.H. Lawrence 25.  Snertingrediënt     Verticaal:  1.  Mexicaanse zonwering 2.  Planten van kleur 3.  Wakkerhouder 4.  Is het vandaag de dag van 5.  Op kistjes richting het heelal  6.  Vrijwel 7.  Was er eergisteren in Westminster Abbey 8.  Populaire boom 12.  ‘Of ik de man van Barbie __?’ 14.  Bisschop 16.  ‘Rijen ondenkbaar/ __ populieren’ (Marsman) 17.  Slordige vrouw 18. Die sevenste Bliscap __ Vrouwen, Middelnederlands mysteriespel  Oplossing puzzel 20 september.  Horizontaal: 4. PUERTO 8. BENSCHOP 12. MEIJ 13. BROCHE 14. RWANDA 17. IERS 19. EST 23. LEL 24. ALDI 25. IRAANS 28. IJSCLUB 31. MENG 32. AFKOKERS 33. ANDERS   Verticaal: 1. BBB 2. VNO 3. SCHETEN 4. PPR 5. EMA 6. RENEE 7. TIJDSDUUR 9. ERODEREN 10. SCI 11. HERR 15. WINDSOR 16. ATE 18. SOA 20. ELAND 21. OLIJK 22. RICK 23. LIMA 26. AGE 27. SAS 29. LEE 30. BSE  In het midden: DE TROONREDE ||https://www.nrc.nl//nieuws/2022/09/21/in-het-midden-a4142558
2022-09-21||Column | Groene koets||Toch sympathiek, dat de koning in de Europese Week van de Mobiliteit de koets pakt. Die week is bedoeld om aandacht te genereren voor ‘duurzaam stedelijk verkeer’, maar in Nederland lijkt de animo gering. Tot afgelopen zondag had ik er zelfs nooit over gehoord. Bij toeval bevond ik me in Brussel, en bleek het Autoloze Zondag. De hele stad, inclusief de zesbaans-binnenring, was afgesloten voor gemotoriseerd verkeer, een enkele bus daargelaten. Overal fietsers en wandelaars; in een tunnel werd gevoetbald.  Tuurlijk, Brussel móét wel, als EU-paradepaardje. Nederland sjokt als slome pony achter de klimaatdoelen aan, en dus blijven grootschalige initiatieven uit. Ook minister Harbers (Infrastructuur) hield zich stil. Te druk met Amelisweerd? Alleen de provincie Utrecht deed een dappere poging, en sloot tijdelijk een piepklein stukje van de Amersfoortse stadsring.  En nu was er dus de koning in zijn glazen rijtuig. Vrijwel de gehele Haagse binnenstad autovrij, net als Londen een dag eerder tijdens de Royal Funeral. Verkeerswerende vorsten: zo zorgen de koningshuizen met al hun uiterlijk vertoon eigenhandig voor een duurzaamheidsrevolutie. Stikstofvrij, met uitzondering van her en der een paardenvijg. In de Koninklijke Schouwburg werd gesproken over ‘ecologische grenzen’ en ‘groene waterstof’. De lakeien droegen nieuwe, duurzame kostuums en Esther Ouwehand zat met haar zeesterdiadeem strategisch schuin voor de boerenzakdoekhoed van Caroline van der Plas. Jesse Klaver hield zijn blik omhoog gericht, alsof hij het beloofde energieplafond al kon ontwaren. Heel even leek een beter milieu écht mogelijk. Verf de gouden koets groen en klaar is kees. Ik stelde me voor hoe de koning zelf, onder zijn krijtstreepbroek, een thermolegging van Patagonia droeg. Energiezuinig (want laagjes), modebewust (want passend bij de ‘gorpcore’-outdoortrend) met een knipoog naar Yvon Chouinard. De 83-jarige oprichter van het outdoorkledingmerk kondigde vorige week aan  alle winst  te besteden aan klimaatverbetering.  In zijn jonge jaren was Chouinard bergbeklimmer. Eén zomer overleefde hij naar eigen zeggen op  afgeprijsde blikjes kattenvoer en grondeekhoorns die hij aan zijn ijsbijl spietste. Uit schuldgevoel dat zijn klimmateriaal  rotsen beschadigde,  ontwierp hij steenvriendelijke pinnen. Al in 1972 promootte hij  een duurzame levensstijl: „Het is de manier van klimmen, niet het bereiken van de top, die de mate van persoonlijk succes bepaalt.” Een frase die niet had misstaan in de Troonrede. Drie hoeraatjes voor de koning, en toen vertrok de koets weer richting  paleis. Bij de balkonscène klonk boerenboegeroep, politici deelden op sociale media hun onvrede, de kortstondige schijnsaamhorigheid uit de schouwburg was voorbij.  Ook daarin is Prinsjesdag net Autoloze Zondag. Eén kort moment lijkt er beweging in te komen, daarna staat alles weer muurvast. ||https://www.nrc.nl//nieuws/2022/09/21/groene-koets-a4142612
2022-09-21||Aangeklaagde Amerikanen mogen ook wapens kopen||Inwoners van de VS die zijn aangeklaagd voor een misdrijf moeten vuurwapens kunnen kopen. Dat bepaalde een rechtbank in Texas. Een federale wet die dit verbood, is ongrondwettelijk, besloot de rechter. Volgens Reuters wordt met de uitspraak het recht op vuurwapenbezit in de VS zeer vergroot. De Republikeinse rechter David Counts, aangesteld door ex-president Donald Trump, verwierp maandag een federale uitspraak tegen Jose Gomez Quiroz, die was veroordeeld omdat hij een vuurwapen had gekocht terwijl hij op borgtocht vrij was. Quiroz was tegen die uitspraak in beroep gegaan omdat het Hooggerechtshof eerder dit jaar had geoordeeld dat mensen een pistool in het openbaar bij zich mogen dragen om zichzelf te verdedigen. (NRC)||https://www.nrc.nl//nieuws/2022/09/21/rechtbank-texas-aangeklaagde-amerikanen-mogen-ook-wapens-kopen-a4142609
2022-09-21||Nederlands echtpaar verdronken in Spaanse badplaats bij Alicante|| Bij de Spaanse badplaats Torrevieja in de provincie Alicante is maandag een echtpaar uit Noord-Holland verdronken. Dit is bevestigd door een woordvoerder van het ministerie van Buitenlandse Zaken. Een 56-jarige man was volgens Spaanse media in de problemen geraakt door een sterke stroming langs de kust. Zijn 55-jarige echtgenote zou vervolgens in het water zijn gesprongen teneinde hem te redden, maar  kwam vervolgens ook om het leven, aldus een lokale krant. De Nederlandse man bleek al  overleden toen hij aan land werd gebracht, de vrouw zou nog even hebben geleefd. Pogingen  om haar  te reanimeren, mochten niet baten. Het strandseizoen bij Torrevieja was vorige week afgelopen, zodoende waren er geen strandwachten meer aanwezig. (ANP)||https://www.nrc.nl//nieuws/2022/09/21/gevaarlijke-stroming-nederlands-echtpaar-verdronken-in-spaanse-badplaats-bij-alicante-a4142608
2022-09-21||Kunstverzamelaar Ty Scheumann hield van paarden en oude meesters|| Het is uitzonderlijk: een vrouw die Hollandse oude meesters verzamelt. Baukje Coenen, specialist zeventiende-eeuwse schilderkunst bij Sotheby’s in Amsterdam kan zich zo gauw geen ander voorbeeld herinneren. „Ty Scheumann was een bijzonder stoere dame”, zegt Coenen over de Amerikaanse collectioneur. Sotheby’s veilt begin volgend jaar in New York haar verzameling, die vooral bestaat uit in Amsterdam gemaakte schilderijen. Dat het veilinghuis voorstelde een preview van de zogeheten single-owner sale te organiseren op een historische locatie in Amsterdam was voor de erven Scheumann mede een reden om de verkoop aan Sotheby’s te gunnen, zegt Coenen. Om veiligheidsredenen wil het veilinghuis niet in de krant waar die besloten voorbezichtiging wordt gehouden. Van donderdag tot en met zondag is de Scheumann-verzameling vervolgens op afspraak te bezichtigen in het Sotheby’s-kantoor in de hoofdstad. Ty Scheumann,   kunstverzamelaar en paardenfokker. Foto Sotheby’s
 Theiline ‘Ty’ Scheumann overleed in december op 90-jarige leeftijd leeftijd in haar woonplaats Bellevue in de staat Washington. Ze legateerde een stilleven met oesters van Willem Claesz. Heda aan het Seattle Art Museum, een instelling in haar geboortestad waarvoor ze bestuurswerk deed. Twaalf andere werken uit haar verzameling – stillevens en bos-, stads- en zeegezichten van bekende oude meesters als Aert van der Neer, Frans van Mieris en Jacob van Ruisdael – zullen op 26 januari in New York als The Ty Scheumann Collection geveild worden. De opbrengst schat het veilinghuis op minstens acht miljoen euro. Ty Scheumann kwam van goeden huize. Haar grootvader William Pigott richtte in 1905 in Seattle een vrachtwagenbedrijf op dat onder leiding van haar vader Paul uitgroeide tot multinational Paccar, een van de grootste fabrikanten van zware vrachtwagens ter wereld – het Nederlandse DAF is een van de merken van het bedrijf. Haar stiefvader John McCone was tijdens de Koude Oorlog begin jaren zestig directeur van de buitenlandse veiligheidsdienst CIA. Zelf stond Ty Scheumann ook haar mannetje, blijkt uit de necrologieën die begin dit jaar in Amerikaanse media verschenen. Met haar eerste, jong overleden echtgenoot kreeg ze vijf kinderen. Ze hield van het buitenleven: ze jaagde en viste graag, speelde tennis en golf, reed paard, had een vliegbrevet en stak op haar 69ste per zeilboot nog de Noord-Atlantische Oceaan over. Ze hield ook vele huisdieren, waaronder het nijlpaard Gertrude. Frans van Mieris de Oudere,  Een jonge vrouw verzegelt een brief, 1667 Foto’s Sotheby’s In de hippische wereld genoot Ty Scheumann bekendheid als fokker en handelaar. Ze richtte de stoeterij Grousemont Farms op. Daar fokte ze diverse renpaarden van internationaal kaliber die soms voor miljoenenbedragen van eigenaar wisselden. Haar bekendste renpaard, Noble Nashua, won diverse grote Amerikaanse races en werd in 1981 voor 11 miljoen dollar verkocht aan een syndicaat van fokkers. De verzameling Hollandse oude meesters van vrienden van haar ouders, Ed en Hannah Carter (in 2009 nagelaten aan het LACMA in Los Angeles), inspireerde Ty Scheumann om zelf ook te gaan verzamelen.  Baukje Coenen: „Scheumann wilde alleen Hollandse oude meesters van de hoogste kwaliteit. Een steeds ingewikkelder opgave, omdat die schilderijen steeds minder op de markt komen en dan ook nog vaak naar musea gaan.” Topstuk uit de Scheumann-collectie is een genreschilderij van Frans van Mieris de Oudere, een omstreeks 1667 voltooid paneeltje ter grootte van een A4’tje van een jonge vrouw die met een lakstift een brief wil verzegelen. Van Mieris was een fijnschilder die zo nauwkeurig mogelijk de werkelijkheid wilde weergegeven. Dat deed hij in een gedetailleerde stijl, waarbij hij naar verluidt soms penselen gebruikte met slechts één haar. Het portret van de jonge vrouw heeft een richtprijs van 1,5 tot 2 miljoen euro. Nog vijf andere schilderijen kregen van Sotheby’s richtprijzen van rond het miljoen. Een klein boslandschap van Jacob van Ruisdael, een bosgezicht van Aert van der Neer en een Amsterdamse gracht door Jan van der Heyden moeten ieder 1 tot 1,5 miljoen opbrengen. Een schilderij met de walvisvaarder Prins Willem van de Rotterdamse maritiem schilder Lieve Verschuier en een klein, maar fijn zeegezicht van Willem van de Velde de Jongere kregen beide een schatting van 800.000 tot 1,2 miljoen. Behalve van oude meesters en paarden hield Ty Scheumann ook hartstochtelijk van American football. Volgens de Seattle Times keek ze in het weekend voor haar overlijden nog naar het televisieverslag van een van haar favoriete teams, de Seattle Seahawks. Ze verloren met 20-10 van de Los Angeles Rams. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/20/ty-hield-van-paarden-en-oude-meesters-a4142578
2022-09-21||Alleen het hoognodige doen op je werk? Dat is juist heel verstandig||In mijn opwinding over de krappe arbeidsmarkt waar ik de vorige twee weken over schreef, had ik helemaal quiet quitting gemist – volgens het AD dé nieuwe trend op het werk. Het komt, uiteraard, uit Amerika en het is „alleen nog maar het hoognodige doen op je werk, en niks extra’s”.  Dus „je laptop om 17.00 uur dichtklappen, alleen je toegewezen taken uitvoeren, niet meer ’s avonds je mail bekijken en meer tijd doorbrengen met je familie”.  Experts vonden het niet verstandig om daar aan mee te doen, want zonder dat stapje extra mis je de boot in je carrière. Maar ja, het is iets „van de jonge generatie”, die „door corona de verbinding met de arbeidsmarkt is kwijtgeraakt en een andere opvatting over werk heeft dan ouderen”.  Toen ik het las, dacht ik drie dingen: één: ammehoela. Twee: quiet quitting is helemaal niet nieuw. Overal in het land klappen al miljoenen jaren hele volksstammen hun laptop om 17.00 uur dicht, zelfs als ze geen zak gedaan hebben. En drie: er is helemaal niks mis met het hoognodige doen. Dat is hartstikke veel! Ik wou dat ik dagelijks het hoognodige afkreeg. Want quiet quitting is niet de kantjes eraf lopen, zoals voormalig Schiphol-topman Dick Benschop met z’n jaarsalaris van zes ton en z’n stomme praatjes op tv. Of dat hele leger in Den Haag dat al jaren het Toeslagenschandaal „hoog op de agenda heeft staan”. Als ze daar het „hoognodige” hadden gedaan, hadden al die ouders allang hun geld gehad en waren de rijen bij de security op Schiphol allang verdwenen.  Werkgevers mogen zich in hun handjes knijpen met mensen die het hoognodige doen. Ik denk dat al die jongeren die dagelijks het hoognodige doen, sowieso tien keer meer doen dan menig scrum master in een jaar.  Ik zou al die quiet quitters dan ook willen adviseren te stoppen met die term, en het gewoon te noemen wat het is, namelijk: je grenzen stellen – het belangrijkste dat er is op het werk.  Ja, werkgevers hebben er belang bij om dat een negatieve kwalificatie te geven – alsof je daarmee stilletjes naar de achtergrond verdwijnt – maar dat is het helemaal niet.  Quiet quitting is niet quitten, maar doen waar je voor betaald wordt en onbetaald overwerk weigeren. Maar het meest ben ik tegen dat ‘quiet’! Hoezo quiet? Je moet helemaal niks quiet doen op je werk. Juist dán verdwijn je naar de achtergrond. Je moet alles luid doen, zodat niemand meer om je heen kan.  Nu zijn het vaak de mensen die het minst doen, die het meeste lawaai maken. Die amechtig door de gangen met dikke dossiers lopen te zuchten hoe druk ze het hebben. Die het geluid van hun mail zo instellen  dat er steeds een harde ping klinkt als er iets binnenkomt (de nieuwsbrief van de Jumbo, mail van hun moeder, de laatste update van Minecraft) en luid tijdens vergaderingen hun mening verkondigen om te verhullen dat dat het enige is wat ze doen.  Mensen die quiet blijven, krijgen juist het meeste werk op hun bord – wie zwijgt, stemt toe – moeten alle puinzooi opruimen, raken in een burn-out en worden het meest gemist. Het wordt hoog tijd dat we daar eens tegen in opstand komen.  Vanaf nu noemen we het dus niet meer „quiet quitting”, lieve jongeren, maar „loud working”. En laten we ons niet stilletjes naar de uitgang leiden, maar verheffen we onze stem. Gaan we keihard in de vergadering roepen dat we écht niet gaan doen wat die luie collega allang had moeten doen. Wijzen we luidkeels op onze magere salarisschaal bij alles wat we doen. Protesteren we als er iets over de schutting wordt gegooid. Verkondigen we luid dat we al onze verlofdagen gaan opnemen. Zeggen we hardop dat we alleen nog ons éígen werk doen en als ze meer willen: voor jou tien andere werkgevers!  Als de recessie straks weer toeslaat, is het vroeg genoeg om ons allemaal weer quiet een burn-out te werken.  En voor wie dan toch nog denkt dat minister Weerwind niet aan oplossingen werkt #problematiek pic.twitter.com/JsZ3ffjpuO — Raoul du Pré (@raouldupre) September 14, 2022   BAM!!! Eindelijk een taskforce die knelpunten gaat aanpakken ⤵️ pic.twitter.com/SOpZ7tcolu — Roel Schreinemachers (@RoelSchrein) September 14, 2022   HAHAHAHAAHA dit is ZO accuraat 😂😂 pic.twitter.com/LeTlHCbzau — Daan Jongen (@Daanjongen) September 15, 2022   Op mijn werk wordt een workshop gegeven die “ creër je eigen teflonlaag” heet. Wie bedenkt dit soort dingen @Japked 😂? pic.twitter.com/4ZDr00gmYa — Femke (@logofemke) September 16, 2022   @Japked iemand op LinkedIn is plantbreeder. Ik doe ook wel eens iets met stekjes kweken thuis.Maar of dat hetzelfde is 🤔 — patricia van der broek (@centmillevolts) September 19, 2022 
 Correctie (21 september 2022): In een eerdere versie van dit artikel stond dat Dick Benschop voormalig topman is van KLM, in plaats van voormalig Schiphol-topman. Dit is hierboven aangepast. ||https://www.nrc.nl//nieuws/2022/09/20/quiet-quitting-moet-je-niet-stilletjes-doen-maar-hardop-a4142585
2022-09-21||Miljoenen inwoners Caribisch gebied zonder elektriciteit en stromend water door orkaan Fiona||Ruim een miljoen inwoners van het Caribische eiland Puerto Rico zitten nog zonder stroom nadat orkaan Fiona er maandag een ravage aanrichtte. Op het eiland, waar door de orkaan overstromingen en aardverschuivingen plaatsvonden, zijn twee doden gemeld, schrijft CNN. Puerto Ricaanse autoriteiten hopen dat de elektriciteitsvoorziening woensdag weer hersteld is. Verder herstel van de lokale infrastructuur wordt bemoeilijkt door hoogstaand water. De Verenigde Staten kondigden maandag al een noodtoestand af om meer hulp te kunnen bieden.  Ook elders in het Caribisch gebied heeft Fiona voor zware schade gezorgd. In de Dominicaanse Republiek, waar windsnelheden van 140 kilometer per uur werden geregistreerd, kwamen twee mensen om door het noodweer. Ruim een miljoen mensen zitten daar nog zonder stromend water. Vorige week zorgde orkaan Fiona, de eerste zware storm van dit orkaanseizoen, al voor een dode in Guadeloupe. De volgende eilanden in het Caribisch gebied die dinsdag geraakt zijn door Fiona zijn de Turks- en Caicoseilanden, waar zeer zware overstromingen zouden hebben plaatsgevonden. Op de eilandengroepen, die tot Brits overzees gebied behoren, zijn nog geen slachtoffers gemeld. Inmiddels is Fiona opgeschaald naar een orkaan van de derde categorie, wat betekent dat er windstoten tot boven de 200 kilometer per uur kunnen plaatsvinden die aanzienlijke schade aan huizen en infrastructuur kunnen toebrengen.||https://www.nrc.nl//nieuws/2022/09/20/miljoenen-inwoners-caribisch-gebied-zonder-elektriciteit-en-stromend-water-door-orkaan-fiona-a4142606
2022-09-21||Wereldleiders erkennen Russische referenda in bezette regio&#8217;s niet||Westerse wereldleiders hebben afkeurend gereageerd op de Russische plannen om in bezette Oekraïense gebieden een referendum te houden. In de regio’s Donetsk, Loehansk, Cherson en Zaporizja zal gestemd worden over toetreding tot Rusland. Internationale leiders erkennen de referenda niet, die dinsdag door plaatselijke, door Rusland aangewezen leiders werden aangekondigd.  Het Witte Huis stelt dergelijke referenda en mogelijke uitslagen „ondubbelzinnig” te verwerpen. Veel wereldleiders zijn dinsdag in New York voor de Algemene Vergadering van de Verenigde Naties. De Franse president Emmanuel Macron noemt de referenda in Oost-Oekraïne een „provocatie” van Rusland. „Als het idee van het Donbas-referendum niet zo tragisch was, zou het bijna grappig zijn”, aldus Macron tegen verslaggevers in New York. De Duitse bondskanselier Olaf Scholz sprak van „schijnreferenda” en noemde de zet van Rusland onaanvaardbaar en in strijd met het internationaal recht. „Oekraïne het volste recht heeft om de integriteit en soevereiniteit van het land en zijn eigen democratie te verdedigen”, zei hij. Dat standpunt herhaalde Scholz later op dinsdag tijdens een ontmoeting met de Turkse president Recep Tayyip Erdogan. Erdogan zei dat Turkije zich zal blijven inspannen om de oorlog te beëindigen en ervoor te zorgen dat de oorlog op een „eervolle manier” beëindigd kan worden. NAVO secretaris-generaal Jens Stoltenberg ziet in de referendumplannen van Rusland een „nieuwe escalatie van de oorlog van Poetin”, zo schrijft hij op Twitter. „Deze schijnreferenda hebben geen enkele legitimiteit en veranderen niets aan de aard van de Russische agressieoorlog tegen Oekraïne.” Volgens hem moet de actie wereldwijd veroordeeld worden. Ook Ursula von der Leyen, voorzitter van de Europese Commissie, zei in New York dat Russische referenda in bezette Oekraïense gebieden onaanvaardbaar zijn. „We zullen de poging van Rusland om zijn illegale bezetting van Oekraïense gebieden te legitimeren nooit erkennen.”  Oekraïne ziet de actie van Moskou als een poging het moreel terug te winnen na grote verliezen op het slagveld. De regering in Kiev stelt dat de referenda niets zullen veranderen en roept op tot meer sancties tegen Rusland. EU-buitenlandchef Josep Borrell reageerde dat „Rusland en iedereen die betrokken is bij deze ‘referenda’ ter verantwoording zal worden geroepen”.||https://www.nrc.nl//nieuws/2022/09/20/wereldleiders-erkennen-russische-referenda-in-bezette-regios-niet-a4142597
2022-09-21||Voor armere groepen kan de rekening nog steeds (snel) hoog oplopen||Met grote haast heeft het kabinet een noodplan in elkaar getimmerd voor de energierekening. Het plan voor een prijsplafond voor elektriciteit en gas dat huishoudens „rust en zekerheid” moet geven over hun energierekening, is nog niet tot in detail af. Toch wilde Rutte IV het op Prinsjesdag presenteren, vóór de Algemene Politieke Beschouwingen die deze woensdag beginnen. Want voorafgaand dit plan kon het kabinet daar rekenen op kritiek van oppositiepartijen dat het te weinig deed om geldproblemen bij gewone Nederlanders te voorkomen. 1 Wie gaat profiteren van het prijsplafond? Goed nieuws: de meeste mensen die gas en elektriciteit afnemen, gaan profiteren van „het tijdelijke prijsplafond” dat het kabinet dinsdag bekend heeft gemaakt. De maximale prijs, voor een beperkte hoeveelheid energie, moet Nederlandse huishouden behoeden voor ernstige financiële problemen. Alleen mensen die nog een vast contract hebben met lagere energieprijzen dat nog tot na 2023 doorloopt, profiteren niet. Zeker de helft van alle Nederlandse huishoudens, verwacht het kabinet, zal komend jaar – en in veel gevallen al vanaf 1 november – helemaal zijn beschermd tegen verdere prijsstijgingen. Voorwaarde is wel dat zij niet te veel energie gebruiken, want er zit een grens aan de hoeveelheid gas en stroom waarvan de prijs is gemaximeerd. Voor gas gaat het om 1.200 kubieke meter, voor elektra om 2.400 kilowattuur. Die begrenzing moet ervoor zorgen dat de overheidssteun niet tot verkwisting van energie leidt. Volgens budgetinstituut Nibud wordt bij een gemiddelde tussenwoning 1.120 kubieke meter gas gebruikt, voor een flatwoning is dat 800, terwijl de verwarming van een hoekwoning 1.330 kubieke meter vergt. Met de volumegrens van 1.200 kubieke meter worden veel mensen geholpen, maar dat geldt mogelijk niet voor mensen die een tochtige huurwoning bezitten. Die moeten voor een deel van hun energierekening alsnog  de hoge marktprijzen betalen. 2 Hoeveel geld levert deze maatregel een huishouden op? Gemiddeld kost een kubieke meter gas, inclusief allerlei heffingen en belastingen, de consument nu ruim 3,50 euro. Het kabinet wil deze prijs terugbrengen tot 1,50 euro, al geldt dat alleen voor de genoemde 1.200 kubieke meter. Het verschil wordt bijgepast door de overheid. Als de gasprijs komende tijd verder daalt, kan het plafond mogelijk zelfs nog iets lager worden: 1,20 euro per kuub. Bij een dalende gasprijs hoeft de overheid immers minder bij te passen. Die ‘meevaller’ geeft het kabinet dan weer door aan consumenten. Voor stroom komt het prijsplafond op 70 cent per kilowattuur. Dat is bijna 15 cent minder dan de prijs die energiebedrijven nu in rekening brengen. Bij de maximumprijzen is uitgegaan van het niveau van januari, dus voor de Russische inval in Oekraïne. Volgens het kabinet zorgen de plannen in totaal voor een subsidie van 2.280 euro per huishouden. De energiebedrijven, die positief zijn over het plan, geven zelf aan dat er nog veel onduidelijkheden zijn die volgende maand of zelfs later moeten worden opgelost. „Energieleveranciers kunnen dus nog geen vragen beantwoorden over wat de exacte gevolgen zijn voor de energierekening van huishoudens”, schrijft branchevereniging Energie-Nederland namens bedrijven als Eneco, Essent en Vattenfall in een persbericht. Onduidelijk is ook of mensen die zijn aangesloten op een warmtenet of een warmtepomp hebben – en dus geen gas maar wel veel stroom gebruiken – extra worden gecompenseerd. Die onduidelijkheden gelden ook voor de andere onderdelen van het steunprogramma die nog uitgewerkt moeten worden. Zo krijgen gemeenten extra middelen om mensen met geldzorgen snel hulp te bieden. Duidelijk is wel dat met de komst van het prijsplafond de huidige belastingverlichting op energie – zoals minder btw – wordt beëindigd. 3 Worden de huishoudens die hulp het hardst nodig hebben hiermee  goed geholpen? Voor armere groepen kan de rekening toch nog steeds (snel) hoog oplopen. Het CBS telde hoeveel huishoudens zowel in de groep van de 25 procent laagste inkomens valt als in de groep van 50 procent grootste gasverbruikers. Het ging in 2018, het recentste meetpunt, om 8 procent van de huishoudens. Zij hebben doorgaans weinig spaargeld om te investeren in isolatie of zijn afhankelijk van een verhuurder. Als hun verbruik boven de grens ligt waarvoor de prijzen zijn gemaximeerd, moeten zij alsnog de hoge marktprijs betalen. Wel is het zo dat sociale minima ook komend jaar een energietoeslag krijgen van 1.300 euro. Dat was in de zomer al besloten, maar nu krijgen gemeenten de mogelijkheid om een deel van dat geld (500 euro) versneld, nog dit jaar, uit te keren. De ‘energiearmoede’ is vooral te vinden in de noordelijke provincies en langs de grenzen van het land, zoals Twente, de Achterhoek, Limburg en Zeeuws-Vlaanderen. Daar wonen armere huishoudens vaker in grote woningen die veel energie nodig hebben. In bijvoorbeeld Pekela, Noordoost-Groningen, is 21 procent van de huishoudens arm, terwijl die ook veel gas verbruiken. In grote steden is energiearmoede een minder groot probleem: arme huishoudens wonen vaker in flats, waar het verbruik een stuk lager is. 4 Waarom kan een plafond nu wel? Oppositiepartijen PvdA en GroenLinks bepleiten al langer een prijsplafond. Het kabinet had daar tot voor kort geen oren naar, maar voert het dus nu wel in.  Volgens het kabinet is pas sinds een paar weken duidelijk dat zo’n plafond mag van de Europese Commissie, én dat energieleveranciers het ook kunnen uitvoeren. In andere Europese landen is wel al eerder zo’n plafond ingevoerd, bijvoorbeeld in Spanje.  5 Hoeveel geld is er gemoeid met het plan? Dat is nog niet duidelijk. „Het risico van prijsstijgingen” komt volgens minister Rob Jetten (D66, Klimaat en Energie) nu bij de overheid te liggen. Als de prijzen voor gas en elektriciteit verder stijgen, kost deze prijsgarantie voor huishoudens de overheid dus meer geld. Het kabinet schrapt de voorgenomen verlaging van de energiebelasting, die 5,4 miljard kostte. Maar dat bedrag is volgens Jetten „absoluut niet voldoende” om het plafond te betalen. Er komen nog vele miljarden euro’s bij. „Maar daar gaan we niet moeilijk over doen. We nemen als overheid nu alle risico’s over.” 6 Schieten bedrijven in nood hier ook iets mee op? Niet heel veel. Het prijsplafond gaat vooralsnog alleen gelden voor huishoudens en voor een groep kleine bedrijven, die nu net als consumenten ook al geholpen worden met de btw-verlaging. Grote bedrijven zoals aluminiumproducenten en kunstmestfabrikanten, die eveneens zuchten onder de hoge energieprijzen, werden de afgelopen maanden niet financieel ondersteund door de overheid en dat blijft voorlopig zo. Werknemersorganisaties VNO-NCW en MKB Nederland spreken van een „eerste stap”. Zij willen dat ook de iets grotere mkb-ondernemingen die het zwaar hebben steun krijgen, en dan met name de energie-intensieve. Want dat is „echt heel hard nodig, omdat bedrijven die we niet willen missen anders dreigen om te vallen”, aldus de belangenverenigingen in een gezamenlijke reactie. Het gaat hierbij bijvoorbeeld om bakkers en tuinders. Het kabinet heeft dinsdag toegezegd dat ook voor deze groep hulp wordt opgetuigd, al moeten de details nog worden uitgewerkt. Er wordt samen met energieleveranciers momenteel gekeken naar een „specifieke subsidieregeling” voor mkb-bedrijven die veel energie gebruiken. Die toezegging is er gekomen na „hard aandringen” van de lobbyclubs, mailt een woordvoerder in een toelichting.  De verdere uitwerking wordt wel een „ingewikkelde zaak”, erkent hij. „Maar dat ze ermee aan de slag gaan, is echte winst.” 7 Kleven er ook nadelen aan het plan? Een van de redenen waarom het kabinet zich eerder verzette tegen een prijsplafond, is dat het de prikkel om te besparen op verbruik van (fossiele) energie kan wegnemen. Terwijl het kabinet juist wil dat de energievoorziening ‘groener’ wordt, en de regering sinds de Russische invasie van Oekraïne ook af wil van de afhankelijkheid van Russische energie. Door een prijsplafond in te stellen voor het eerste deel van het verbruik, wordt dat probleem een stuk minder. Maar het is niet weg, erkent het kabinet in een Kamerbrief die het dinsdag verstuurde. Een (substantieel) deel van de vraag naar gas zal zo blijven bestaan. Het kabinet noemt ook een ander nadeel. Ook huishoudens die de hogere lasten in principe wel kunnen dragen, hebben profijt van het prijsplafond, schrijft minister Sigrid Kaag (Financiën, D66) in de Kamerbrief.||https://www.nrc.nl//nieuws/2022/09/20/voor-armere-groepen-kan-de-rekening-nog-steeds-snel-hoog-oplopen-a4142605
2022-09-21||'Ik ga niet meer dan 3 euro vragen voor een biertje'||Negatieve momenten moet je inplannen. Anders blijf je ermee bezig – vooral in crisistijd. Dat heeft Carmen van Deuren (33) van ABC Libertas, een boekencafé in Arnhem, geleerd van de coronacrisis. In haar agenda zette ze wanneer ze lastige zaken zou aanpakken – zo ontving ze  te weinig coronasteun. De rest van de week dacht ze er niet aan. Althans, dat probeerde ze.  Die les komt ook nu weer van pas. Stijgende prijzen? „Vervelend, maar we zijn tenminste open.” Af en toe moet je ook gewoon om je heen kijken en „fucking genieten” van wat je ziet. In haar café (zeven werknemers) is het stil – mensen zitten er in opperste concentratie met een laptop of een boek en een kop thee. Op de achtergrond staat heel zachtjes jazzmuziek aan. In de tuin zit een man met zijn gezicht naar de zon een boek te lezen. Benen over elkaar, leesbril op het hoofd, ritmisch wiebelend met zijn voet. Hoe het nu gaat met het café? Goed. „Ik durf eindelijk weer plannen voor de lange termijn te maken. Wat ik drie jaar geleden wilde doen, kan nu eindelijk beginnen: ik heb zin om zonder onderbrekingen lekker open te zijn.”  In 2019 werkte Van Deuren nog in het onderwijs, maar een bezoek aan een boekencafé in Groningen beviel haar zo goed dat ze besloot er zelf een te openen. En toen kwam de pandemie. „Ik had een vijfjarenplan. Da’s een zevenjarenplan geworden.” In de horeca heb je doorgaans twee jaar nodig om na de start uit de rode cijfers te komen, zegt ze. „Ik ben al drie jaar bezig en draai net quitte.” Inmiddels ziet ze de cijfers eindelijk stijgen. „Ik heb een vaste clientèle op kunnen bouwen, een leuke mix uit de buurt. Het leven wordt voor iedereen duurder, maar mensen blijven vooralsnog komen.”  Haar positivisme is niet vanzelfsprekend, zo kort na de coronacrisis. In de branche dienen zich de volgende crises alweer aan, in de vorm van grote personeelstekorten en hoge prijsstijgingen.  Houdt de horeca zich staande, of is dit een crisis te veel? Dat ligt eraan wie je het vraagt. Van een personeelstekort heeft Van Deuren geen last. „Alle mensen met wie ik begon, zijn er nog.” Maar de hoge inkoopprijzen komen wat vroeg, nu ze nog herstelt van de coronacrisis. Aan doorberekenen zit wat haar betreft ook een maximum. „Ik ga niet meer dan 3 euro vragen voor een biertje.” Daarom blijft er weinig over van haar marge. „Maar als ik met niks rechtop kon blijven staan, zoals tijdens de lockdowns, dan kan ik dit ook aan.” Dat sentiment heerst breder in de sector, zegt Robèr Willemsen, voorzitter van branchevereniging Koninklijke Horeca Nederland (KHN). „Het is financieel een zware tijd, ondernemers zitten nog midden in de coronaschulden en de marges staan alweer sterk onder druk door prijsstijgingen. Dat is een slechte cocktail voor de horeca. Maar de weerbaarheid is supergroot – dat heeft corona laten zien.” In 2019 gingen er 254 horecagelegenheden failliet, in 2020 waren dat er 286 en vorig jaar 111, blijkt uit cijfers van het CBS. In de eerste zes maanden van dit jaar waren het er 47.  Hoewel de horeca de afgelopen maanden „best wat mensen heeft zien terugkeren” na de uittocht tijdens de pandemie, is het personeelstekort nog altijd groot, zegt Willemsen. Volgens KHN heeft pakweg de helft van de horecaondernemers ook nog eens een negatief eigen vermogen. „En die groep wordt groter.” Glenn Moestadja (61) zegt niettemin na corona „alles te kunnen overleven”. Hij is eigenaar van Surinaams eethuis Spang Makandra in Amsterdam, met vestigingen in Osdorp, de Pijp en de Jordaan. Maar de stijgende prijzen, voor „eigenlijk alles”, drijven zijn kosten omhoog en raken ook zijn klanten hard. „Boodschappen zijn zó duur. Veel van onze klanten hebben daar last van. Die willen we niet straffen door ze de kans te ontnemen hier een betaalbare nasi of bami te halen. Ik kan mijn prijzen wel verhogen, maar dan kunnen mijn klanten het niet meer betalen.” Hij ziet er inmiddels 20 tot 30 procent minder. „Mensen hebben het moeilijk, dat merken wij.” Maar onoverkomelijk is het niet, vindt hij. „We hebben ook een grote groep klanten die hier al komt sinds het begin, in 1978. Hun kinderen en kleinkinderen komen ook nog steeds. Door hen overleven we.” Ook kleine maatregelen moeten het verschil maken; ‘slim roosteren’ bijvoorbeeld. ’s Ochtends en aan het einde van de avond is het rustig bij Spang (25 werknemers), en dan zet Moestadja minder personeel in. Zo vangt hij tegelijk het personeelstekort wat op.  Met de inkoop is hij „scherper” geworden. „We bestellen zo min mogelijk. Daardoor moeten we aan het eind van de dag soms klanten teleurstellen: op is op.” En het allerbelangrijkste: „We zorgen gewoon dat het eten heel lekker is, zodat mensen blijven komen.” Bij Patrick van Aller (40) is het zelfs „explosief drukker” geworden, zegt hij. Eerder vertelde de eigenaar van café-restaurant Van Kinsbergen in Den Haag (ruim 2 miljoen omzet in 2021, vijftig werknemers), in NRC hoe hij de coronacrisis probeerde door te komen. Nu lijkt het alsof mensen meer waardering hebben gekregen voor de horeca, zegt hij, specifiek de horeca „die veel deden tijdens de pandemie”. Zelf verkocht hij drankjes vanuit het vensterraam en bezorgde hij bitterballen bij kantoren in de buurt. „Daardoor hebben de mensen ons onthouden.” Opmerkelijk ook: personeel heeft hij „te veel”. Mensen die bij hem in de bediening willen werken, zet hij op een wachtlijst. Hoe dat komt? „We zorgen voor werkvreugde. Dit jaar hebben we al meerdere personeelsuitjes en trainingen gehad, twee keer in de week komt iemand een sportles geven en we praten veel met onze werknemers over hun persoonlijke ontwikkeling.” Koks zijn wel lastig te vinden. „Ik denk niet dat we de koks terugkrijgen die tijdens corona iets anders zijn gaan doen – het is een ontzettend heftig vak met onregelmatige uren en relatief weinig salaris.” Daarom is de keuken vereenvoudigd: op de kaart staan nu gerechten die ook goed gemaakt kunnen worden door „parttimers”. De echte koks kregen extra salaris om hen de beginselen van het vak bij te brengen. Per saldo kan Van Aller zo met minder geschoolde koks toe – en ook dat scheelt geld. Want ook zijn kosten lopen sterk op. Vooral vlees en vis zijn flink in prijs gestegen. Daardoor is hij deels afgestapt van het „typisch Hollandse” gerecht, met 250 gram vlees, een frietje en een slaatje. „We hebben nog steeds barbecuegerechten geënt op vlees, maar serveren nu ook maaltijden met een grotere rol voor bijgerechten. En we hebben meer vegetarische en veganistische gerechten op de kaart. Die zijn goedkoper te maken. Veganisten zijn in die zin eigenlijk de redding van de horeca.”  Van Aller is tijdens de coronacrisis „volwassener” geworden als ondernemer, zegt hij, en kan beter relativeren. „Wat als het opeens niet meer druk is? Wat als iemand een klacht heeft? Dat soort vragen spookte vroeger wel door mijn hoofd, nu maak ik me er minder zorgen om.” Net als in de coronaperiode probeert hij op „inventieve wijze” met problemen om te gaan. „Door de automatische deurdranger doet de deur er vijf seconden over om dicht te gaan. Die heb ik nu ingesteld op twee seconden, en aan de binnenkant heb ik een extra sensor opgehangen zodat de deur niet op mensen valt. Nu kan ik de kachel minder hoog zetten, omdat er minder koude lucht naar binnen komt.” Relativeren, daar is ook Moestadja van Spang Makandra goed in geworden. Door de financiële klap die corona bracht, nog veel meer door de emotionele klappen die hij in dezelfde periode moest doorstaan. Hij verloor zijn broer en zijn dochter, beiden aan kanker. Eerder overleed zijn vrouw daar al aan. Hij en zijn zoons, met wie hij de zaken runt, „hebben veel leed doorgemaakt”, maar genieten daardoor des te meer van de mooie momenten die er óók „elke dag weer zijn”.  Vorig jaar hielden ze een golftoernooi om geld in te zamelen voor kankerinstituut Antoni van Leeuwenhoek, ze haalden 18.000 euro op. En vorige maand stond Lewis Hamilton opeens op de stoep – „in onze warung! [winkel]” – voor een vegetarische roti zonder ei. „Je moet denken aan de dingen die je vrolijk maken.” Die instelling heeft hij gemeen met Carmen van Deuren, van boekencafé Libertas. Al heeft zij tegenwoordig toch een „onbehaaglijk gevoel” dat ze eerder niet had. Alles lukt als je maar hard genoeg werkt, was altijd haar overtuiging. „Nu blijkt dat het buiten mijn macht gewoon alsnog naar de tyfus kan gaan. Dat blijft hangen, ik ben nu constant op mijn hoede.” Patrick van Aller, van café-restaurant Van Kinsbergen, zei eerder tegen NRC weleens te denken: had ik niet beter gewoon een normale baan kunnen hebben? Het gaat nu goed, en toch schiet het soms nog door zijn hoofd. „Wat ik doe is tof, maar niet slim. Er zit veel risico aan ondernemen in de horeca. Maar zonder was mijn leven een stuk saaier geweest.” Hoe luchtig hij verder ook klinkt, tussen neus en lippen door zegt hij „hem te knijpen” voor de winter. „Tja, [bondscoach] Louis van Gaal is vast ook bang dat het Nederlands elftal wordt uitgeschakeld op het WK. En toch zit-ie er altijd vol vertrouwen bij. Je moet wel.”||https://www.nrc.nl//nieuws/2022/09/20/personeelstekorten-inflatie-ja-maar-tenminste-wel-open-a4142596
2022-09-21||D66&#8217;er pleit voor eerherstel voor ‘heksen’ die eeuwen geleden werden vervolgd in Roermond|| Of hij in tijden van crisis geen belangrijkere zaken had om aan te kaarten. Deze opmerking – en  andere kritiek en hoon – kreeg Michael Kalthoff, fractievoorzitter van D66 in de gemeenteraad van Roermond, toen hij onlangs pleitte voor een eerherstel voor ‘heksen’ die in de zeventiende eeuw in zijn stad werden vervolgd. „Maar er waren ook veel positieve reacties.” In Roermond werden in 1613 en 1614 zo’n 75 ‘heksen’ ter dood gebracht, een aantal dat nergens anders in Nederland werd gehaald. Kalthoff: „Die zwarte bladzijden verdienen meer aandacht, naast alle mooie dingen die in de loop der tijden in Roermond zijn gebeurd. Eerherstel betekent eindelijk rechtvaardigheid voor de vervolgden van toen.” Kalthoff wijst op parallellen met het heden: „Het gemak waarmee prominente vrouwelijke politici en wetenschappers als heks worden neergezet. En het herkenbare mechanisme waarmee vluchtelingen en statushouders als zondebokken worden bestempeld.” De D66’er deed zijn verzoek na het zien van de voorstelling De heks van Almen over vervolging en executie van een vrouw in dat Gelderse plaatsje in 1472. Manja Bedner schreef het toneelstuk en speelt ook in de voorstelling. „Vooral op plekken waar heksenvervolgingen hebben plaatsgevonden. Dat maakt veel los. Mensen zijn diepgeraakt door een geschiedenis die ze vaak niet kennen, en het verband dat het heeft met het heden.” In een deel van die plaatsen – onder meer Almen, Onstwedde (Groningen) en Cranendonck (Noord-Brabant) – gaan volgens de theatermaker, net als in Roermond, stemmen op voor eerherstel. Schrijfster Susan Smit pleit voor postuum pardon van Nederland voor de slachtoffers van heksenvervolgingen, met name de vrouwen. In een interview met NRC afgelopen juni noemde ze de processen „een uitwas van misogynie waarvan de resten nog te zien zijn in de maatschappij”. Het uit zich volgens haar onder meer in openlijk geuite afkeer van machtige vrouwen en minder solidariteit onder vrouwen zelf. „Het erkennen van zo’n trauma maakt dat het zijn ondermijnende macht verliest.” Van Smit verscheen vorig jaar de historische roman De heks van Limbricht, gebaseerd op het proces tegen Entgen Luijten in 1674. Mede naar aanleiding van dat boek is Luijten meer in de belangstelling komen te staan in Limbricht (gemeente Sittard-Geleen): met een openluchtspel, een al onthuld borstbeeld, en een binnenkort te onthullen levensgroot standbeeld op de binnenplaats van het kasteel bij het dorp. In november verschijnt de studie Dossier Entgen Luijten van Wim Donners, genealoog en nazaat van de zus van Luijten. Hij heeft zich geërgerd aan de wijze waarop Smit aanvankelijk beweerde dat ze zich op ware gebeurtenissen baseerde. „In de verantwoording in de eerste drukken verwijst ze naar de processtukken, pas in latere drukken noemt ze een publicatie uit de jaren negentig van de vorige eeuw ook als bron. Daarin staan foute aannames. Zo komt het dat Entgen ook in Smits roman wordt gearresteerd, terwijl uit de processtukken blijkt dat ze zichzelf liet opsluiten om met een proces voor eens en voor altijd van beschuldigingen van hekserij af te komen. Ook de rol van de kerk bij het rechtspreken over haar komt niet overeen met de werkelijkheid. Er kwam geen priester aan te pas.” Men geloofde echt in duivelspacten en heksen Steije Hofhuis historicus De  aansprekende geschiedenis van de heksenvervolging is in de loop der eeuwen vaker verdraaid of versimpeld, liefst met duidelijke bad guys, constateert cultuurhistoricus Steije Hofhuis. „Onder meer voor marxistische en feministische versies. Heksen worden dan bijvoorbeeld voorgesteld als vroege feministen en de vervolgingen komen voort uit een patriarchaal masterplan uitgedacht door de autoriteiten, een soort geïnstitutionaliseerde femicide. De werkelijkheid is gelaagder en complexer.” Hofhuis, die 30 september aanstaande aan de Universiteit Utrecht hoopt te promoveren op zijn proefschrift Qualitative darwinism. An evolutionary history of witch-hunting, ziet de heksenvervolging meer als een soort rondwarend virus dat onder allerlei omstandigheden kon oplaaien. „Mensen geloofden echt in pacten met de duivel en het bestaan van heksen. Zaken als het overlijden van een kind of een misoogst konden opeens voor een enorme toename van processen zorgen. De machthebbers liepen daarbij niet altijd voorop, vaak kwam de druk juist van onderaf. Het was ook geen exclusief katholiek fenomeen, of iets van de inquisitie.” Vrouwen kwamen onevenredig vaak in het beklaagdenbankje te staan. Hofhuis: „Zeker driekwart van de vervolgden was vrouw. Maar als er namen werden genoemd, kon iedereen aan de beurt komen: inclusief mannen en vertegenwoordigers uit middengroepen en de elite.” Hofhuis is geen groot tegenstander van officieel eerherstel voor vervolgden, „voor mij hoeft het niet. Het is zó lang geleden en er zijn in het verleden veel verschrikkelijke dingen gebeurd.”  Meer aandacht voor de heksenvervolgingen in het geschiedenisonderwijs vindt de promovendus wel passend. „Mede vanwege parallellen met nu. Niet alleen waar het gaat om vrouwenhaat, ook bij bijvoorbeeld samenzweringstheorieën. Net als bij complotdenkers nu zagen heksenjagers hun gelijk altijd bevestigd, wat er ook gebeurde. Als verdachten snel bekenden heks te zijn, was dat een bewijs. Maar als ze na lange martelingen niet bekenden, eveneens. Want om zulke pijnen te doorstaan, moesten mensen wel hulp hebben van demonen, en dus heks zijn.”||https://www.nrc.nl//nieuws/2022/09/20/de-heksen-waren-zondebok-zoals-de-statushouders-nu-a4142576
2022-09-21||Wie bepalen het lot van Jumbo-topman Frits van Eerd?|| Jumbo-topman Frits van Eerd vergelijkt zijn bedrijf graag met een frietzak. Veel concurrenten zijn volgens hem een piramide – de top stuurt aan, het personeel op de vloer volgt. Zo niet bij Jumbo, waar de caissières en vakkenvuller volgens Van Eerd bovenin de brede puntzak zitten. Zij zijn het die de klant „fan” moeten maken. De topman zit in het puntje en moet hen daarbij zo goed mogelijk van dienst zijn. Een week na de arrestatie van Van Eerd (55) staat Jumbo voor de vraag in hoeverre de werkelijkheid nog steeds aansluit bij die filosofie. Ineens staat de topman  wél vol in de schijnwerpers. Is de supermarktketen op dit moment beter af met, of zonder de man die het concern de laatste twintig jaar leidde? Telkens als Van Eerd het nieuws haalt vanwege het witwasonderzoek waarin hij verdachte is, valt immers ook de naam van Jumbo veelvuldig. Voorlopig zijn Van Eerd en Jumbo (9,9 miljard euro omzet, 100.000 werknemers) naar buiten toe nog alleszins een tandem: alle communicatie verloopt via het bedrijf en de topman laat zich bijstaan door de adviseurs die ook het supermarktconcern bijstaan. Afgelopen zondag werd bekend dat Van Eerd na vijf dagen verhoor weer is vrijgelaten. Wel is hij nog altijd verdachte. Jumbo liet zondag na de vrijlating van Van Eerd in een korte verklaring weten dat het „de ontstane situatie” de komende dagen „zorgvuldig bespreken” wil. Ongetwijfeld buigen bestuurders, commissarissen en adviseurs zich daarbij ook over de vraag of de positie van Van Eerd als directeur nog houdbaar is, zolang het onderzoek loopt. Ziet hij het zelf zitten om aan te blijven? En zouden banken en accountants dat accepteren?  Een besluit daarover ligt in handen van een klein clubje toezichthouders en raadgevers die vaak al jaren bij Jumbo zijn betrokken. Een overzicht: wie bepalen  het lot van Frits van Eerd? Niemand binnen Jumbo is zo verweven met het bedrijf als de 84-jarige Karel van Eerd, de vader van Frits. Al op zijn achttiende kreeg hij de leiding over de onderneming van zijn vader, toen nog een bescheiden groothandel, en in de vijftig jaar daarna bouwde hij dat eigenhandig uit tot een miljardenbedrijf. Vader Karel bedacht de formule waardoor Jumbo mede uitgroeide tot de op een na grootste supermarktketen van het land. Van Eerd senior heeft een uiterst broze gezondheid, hij werd diverse malen behandeld voor kanker. Toch is hij nog altijd aan het werk: sinds zijn vertrek als topman in 2009 is hij voorzitter van de raad van commissarissen. Binnen die raad zit hij onder meer een commissie voor die zich bezighoudt met goed bestuur, „de relatie tussen aandeelhouders en het bedrijf” en „opvolgingskwesties”. Het zijn uiteindelijk de commissarissen die gaan over de positie van Frits van Eerd. Het is  voor Karel van Eerd welhaast ondoenlijk  een oordeel te vellen over de positie van zijn zoon, nu die officieel verdachte is in een witwaszaak. Colette Cloosterman-van Eerd
 Monique Groenewoud-van Eerd Net als hun vader staan ook Colette Cloosterman-van Eerd (56) en Monique Groenewoud-van Eerd (54), de zussen van Frits, voor een ingewikkelde afweging. In hoeverre zijn de belangen van hun broer nog te verenigen met de belangen van het bedrijf? Zo’n besluit is extra heftig omdat de familie Van Eerd ook buiten de bestuurskamers heel hecht is. Ze zoeken elkaar op tijdens vakanties en de kinderen van Frits en zijn zussen zijn goed bevriend. De stem van Colette en Monique weegt in die gesprekken net zo zwaar als die van vader Karel: Van Eerd senior en zijn drie kinderen bezitten elk een kwart van de aandelen. Een verschil tussen beide zussen is dat Colette van Eerd haar broer ook in het bestuur meemaakte, waarin zij jarenlang als formuledirecteur fungeerde. Sinds begin dit jaar is ze  commissaris. Daarnaast is ze getrouwd met Raymond Cloosterman, oprichter en topman van Rituals. Zus Monique werkt ook al bijna dertig jaar bij Jumbo, maar heeft nooit bestuurlijke posities bekleed of geambieerd. Al dik achttien jaar heeft Ton van Veen (52) bij Jumbo een rol waaraan het bij familiebedrijven weleens ontbreekt: die van vertrouweling. Als financiële man leidde hij de familie door tal van grote transacties en behoedde hij ze voor uitglijders. Door het krediet dat hij daarmee opbouwde, staat hij dichter bij de familie Van Eerd dan elke andere buitenstaander in het bedrijf. Met Frits van Eerd werkte hij in de jaren tussen 2004 en 2022, waarin Van Veen financieel topman was, nauw samen. Zeker rond de overnames van Super de Boer (2009) en C1000 (2012) waren er weken dat Van Veen de topman vaker zag dan zijn eigen gezin.  Het vertrouwen van de familie verdiende hij vooral, zei Van Veen ooit, omdat hij de belangen van het bedrijf boven alles plaatste. Als hij een plan van de familie blokkeerde, dan was het omdat hij geloofde dat Jumbo er minder van zou worden. Begin dit jaar verruilde Van Veen, net als Colette Cloosterman-van Eerd, zijn rol in het bestuur voor een positie als commissaris. Jumbo wilde een „plattere” bedrijfstop met een uitvoerend en niet-uitvoerend bestuur, waarin Frits van Eerd nog meer „midden in het bedrijf” kwam te staan.  De plek van  financieel topman  wordt sinds vorig jaar ingevuld door Peter van Erp, die daarvoor wel al jaren samenwerkte met Van Veen. Hij vormt bij afwezigheid van Van Eerd nu samen met operationeel directeur Cees van Vliet het dagelijks bestuur van Jumbo. Beiden bekleden hun bestuursfunctie bij Jumbo dus nog maar  relatief kort, Van Vliet sinds 2020.  Van Veen zelf behartigt sinds twee jaar  ook de belangen van de familie zelf: hij is de belangrijkste adviseur van hun investeringsmaatschappij Mississippi Ventures.  In zijn nieuwe baan zal Van Veen nu met de blik van toezichthouder moeten gaan kijken naar de man met wie hij jarenlang intensief samenwerkte. Wilco Jiskoot Antony Burgmans Dat Jumbo de afgelopen jaren gegroeid is als bedrijf, is ook af te lezen aan de samenstelling van de raad van commissarissen. Die bestaat naast Karel van Eerd, Colette Cloosterman-van Eerd en Ton van Veen uit vier buitenstaanders. Twee daarvan – Wilco Jiskoot (ex-bestuurder van ABN Amro) en Antony Burgmans (oud-topman Unilever) – volgen het bedrijf al sinds 2009.  Piet Coelewij (oud-topman Wehkamp) en Jacqueline Hoogerbrugge (onder meer Unilever en Ikea) zijn relatieve nieuwkomers in het orgaan.  Door de keuze voor ervaren bestuurders als commissarissen heeft de raad van commissarissen van Jumbo de afgelopen dertien jaar flink wat extra gewicht gekregen. De afgelopen jaren werkte dat prima: bij grote overnames en onderhandelingen met leveranciers kon de familie de ervaring van specialisten als Jiskoot en Burgmans goed gebruiken. Maar hoe gaat dat nu het lot van een familielid besproken moet worden? Daar komt nog eens bij dat Burgmans (75) en Jiskoot (72) in de nadagen van hun loopbaan zitten. Ze hebben er extra veel belang bij deze zaak op een voor het bedrijf zo goed mogelijke manier af te ronden. Het is immers het laatste wat mensen zich dan van twee bestuurlijke zwaargewichten herinneren.  Toen Frits van Eerd dinsdag werd aangehouden, kreeg hij meteen bijstand van de huisadvocaat van Jumbo: Hendrik-Jan Biemond. De advocaat van Zuidas-kantoor Allen & Overy is een van dé specialisten op het gebied van crimineel strafrecht. Biemond weet waarover hij het heeft: hij leidde begin deze eeuw namens het OM het onderzoek naar de boekhoudfraude bij supermarktconcern Ahold.  Wel ligt er een belangenconflict op de loer. De supermarktketen nam vorige week nadrukkelijk afstand van het onderzoek door te zeggen dat het „zich niet richt op Jumbo”. Als Jumbo de zaak als een privékwestie wil neerzetten, zal er ook een scheiding moeten komen in de juridische bijstand, zeiden experts eerder tegen NRC. ||https://www.nrc.nl//nieuws/2022/09/20/wie-bepalen-het-lot-van-jumbo-topman-frits-van-eerd-a4142595
2022-09-21||De stijgende rente wordt een  verliespost voor DNB||De  Nederlandsche Bank (DNB) zal de komende jaren verlies lijden op haar monetaire activiteiten. DNB zal die verliezen grotendeels kunnen opvangen uit buffers die zijn opgebouwd, maar in een „uiterst geval” zal de Nederlandse overheid DNB financieel moeten ondersteunen om de kapitaalpositie van de centrale bank op peil te houden.  Dit heeft Klaas Knot, de president van DNB, eerder deze maand geschreven in een brief aan minister van Financiën Sigrid Kaag (D66).  De voor DNB lastige situatie komt voort uit de recente, drastische koerswijziging van de Europese Centrale Bank, waarbinnen  nationale centrale banken van de eurozone het monetair beleid vormgeven. Om de inflatie te bestrijden is de ECB de rentes plots  drastisch aan het verhogen, na een periode waarin rentes juist heel laag lagen. De lage (vaak negatieve) rentes waren bedoeld om de lange tijd ultralage inflatie op te krikken en om de economische schade door de pandemie te verzachten. Lage rentes stimuleren de economische activiteit, hoge remmen die juist af.  Nu gaan de ECB-rentes plots rap omhoog. „DNB ervaart de financiële gevolgen van deze ommekeer in monetair beleid”, aldus Knot in de brief. Tot voor kort kocht de ECB grootscheeps staats- en bedrijfsleningen op, om de rentes op de kapitaalmarkten te drukken.  Deze  obligaties belandden vooral op de balansen van de nationale centrale banken, waaronder DNB, die namens de ECB Nederlandse staatsschuld opkocht. De obligaties, die voorlopig op de balans van DNB blijven staan, leveren DNB amper  rente op. De ECB drukte de rentes hierop  immers bewust met het opkoopbeleid.   De rente-inkomsten voor DNB  zijn dus gering  –  maar de rentekósten  lopen nu snel op. De depositorente die DNB namens de ECB toekent  aan banken, is sinds juli gestegen van minus 0,5 procent naar 0,75 procent. Dat betekent dat DNB veel meer  kwijt is aan rentebetalingen aan banken die deposito’s aanhouden  bij DNB. De ECB heeft verdere renteverhogingen in het vooruitzicht gesteld. DNB hield de voorbije jaren al rekening met dit scenario. Daarom werd sinds 2015, toen de opkopen begonnen, jaarlijks een deel van de winst ingezet om een ‘voorziening’  (stroppenpot) op te bouwen en om het kapitaal van de centrale bank te versterken.  Sinds 2015 gebruikte DNB driekwart van het resultaat van in totaal 4,5 miljard euro  om zich tegen toekomstige verliezen in te dekken. De rest van de winst ging, zoals gebruikelijk, naar de enige aandeelhouder van DNB: de Nederlandse staat.    DNB waarschuwde de afgelopen twee jaar al dat de buffers onvoldoende konden gaan blijken. Deze waarschuwing is nu realiteit geworden.  Het verlies bij DNB zal naar schatting in de jaren 2023-2026 in totaal zo’n 9 miljard bedragen.   Dit geschatte verlies is zo hoog dat DNB rekening houdt met een negatieve kapitaalpositie (een verlies onder de streep). Dit is voor centrale banken niet onoverkomelijk, maar volgens ECB-regels ongewenst als het lang aanhoudt. Daarom moet DNB mogelijk met de pet langs in Den Haag. „In een uiterst geval kan een kapitaalstorting vanuit de aandeelhouder nodig zijn”, aldus Knot.  Het zou een pijnlijk zijn voor DNB. De  centrale bank laat zich voorstaan op haar onafhankelijkheid van de overheid. Die kan eisen gaan stellen in ruil voor een kapitaalinjectie. Overigens profiteert de staat normaliter financieel van DNB, niet andersom.  Jaarlijks ontvangt de schatkist dividend uit de winst die DNB bijna altijd  maakt (het laatste verlies vond plaats in 1947). Ook heeft het ECB-beleid de staat de afgelopen jaren veel voordeel opgeleverd, in de vorm van lage leenkosten. Het voordeel hieruit schat DNB op 28 miljard euro in de periode 2015-2021.    Het nakende verlies is nu al  pijnlijk voor DNB, omdat zij moet toegeven dat haar eigen buffers onvoldoende zijn. Als toezichthouder van particuliere banken dringt DNB altijd sterk aan op sterke buffers voor tijden van tegenslag.  ||https://www.nrc.nl//nieuws/2022/09/20/de-stijgende-rente-wordt-een-verliespost-voor-dnb-a4142594
2022-09-21||Amerikanen die zijn aangeklaagd mogen wapens kopen, oordeelt de rechter||Inwoners van de Verenigde Staten die zijn aangeklaagd voor een misdrijf moeten, net als andere Amerikaanse burgers, vuurwapens kunnen kopen. Dat heeft een rechtbank in Texas bepaald. Een federale wet die dit verbood is ongrondwettelijk, besloot de rechter. Volgens persbureau Reuters wordt met de uitspraak het recht op vuurwapenbezit in de VS aanzienlijk vergroot. De Republikeinse districtsrechter David Counts, die was aangesteld door voormalig president Donald Trump, verwierp maandag een federale uitspraak tegen Jose Gomez Quiroz, die was veroordeeld omdat hij een vuurwapen had gekocht terwijl hij op borgtocht vrij was. Quiroz was tegen die uitspraak in beroep gegaan omdat het Hooggerechtshof eerder dit jaar had geoordeeld dat mensen een pistool in het openbaar bij zich mogen dragen om zichzelf te verdedigen. De federale rechtbank in Texas gaf hem maandag gelijk. Rechter David Counts oordeelde dat Quiroz, ondanks de lopende aanklachten tegen hem, gewoon een wapen moest kunnen kopen. „Het Tweede Amendement is geen ‘tweederangs recht’”, aldus Counts. „Niet langer kunnen rechtbanken een grondwettelijk recht wegwuiven”.||https://www.nrc.nl//nieuws/2022/09/20/amerikanen-die-zijn-aangeklaagd-mogen-wapens-kopen-oordeelt-de-rechter-a4142586
2022-09-21||Haastig geld uitgeven is nu de standaard voor het kabinet||Je kunt het een wonder van wendbaarheid noemen, of haastig broddelwerk: een Miljoenennota die al op Prinsjesdag achterhaald is. Eind augustus kwam het kabinet al met een ongekend groot pakket om de koopkracht te stutten. Met de invoering van een prijsplafond voor de energierekening, op Prinsjesdag zelf, zwelt het lijstje uitgaven voor volgend jaar nog verder aan. Zo dijt de begroting voor 2023 in een paar weken uit met een bedrag dat kan oplopen tot bijna 30 miljard euro. Geld genoeg, onzekerheid troef. Dat is de curieuze situatie waarin Rutte IV zich bevindt. Dit was de regeringsploeg die een streep onder de onzekere coronajaren moest zetten, met grote plannen en de blik vooruit. Die missie was binnen twee maanden ingehaald door de Russische inval in Oekraïne, en eigenlijk al voordat het kabinet begonnen was. Eind 2021, onder Rutte III, stegen de energieprijzen ook al en werd de eerste tijdelijke belastingverlaging aangekondigd. De onzekerheid is er sindsdien alleen maar groter op geworden, het potje geld om de koopkracht te stutten ook. Dat geld ís er. Nu, althans. De Nederlandse economie groeit dit jaar en blijft in de nieuwste voorspellingen van het Centraal Planbureau (CPB) ook volgend jaar groeien, al vlakken de groeicijfers dan wel af. Bedrijven boeren nog steeds goed, zeker als ze veel exporteren en niet al te veel energie verbruiken. Daarvan profiteert ook de staatskas. Dat is niet de enige meevaller voor de begroting. Nederland lift als gaswinner ook mee op de wereldwijd hoge gasprijs: daardoor vloeien er miljarden bij aan de inkomstenkant van de overheidsbalans. En aangezien de economie harder groeit dan de staatsschuld, drukt die schuld steeds minder zwaar op de economie. Ondanks al die extra uitgaven. Daardoor kan het kabinet blijven uitgeven, en dat doet het ook. De maatregelen van  afgelopen weken buigen in de CPB-grafieken een koopkrachtklap, zonder precedent in de naoorlogse geschiedenis, om in één die behapbaar oogt – al weet niemand of dat zo blijft. De paradoxale toestand heeft wel iets weg van de situatie tijdens corona. Toen bleef de Nederlandse economie ondanks de ingrijpende gevolgen van de pandemie redelijk overeind. Het kabinet bood noodsteun, centrale banken maakten met lage rentes die riante houding mogelijk. Het vertrouwen van consumenten zakte niet weg,  bedrijven bleven draaien. De crisisstand van toen lijkt permanent geworden. Nog steeds ziet het kabinet zich gedwongen noodpakket na noodpakket op te tuigen boven op de bestaande begroting. Maar de overtuiging van toen, dat de overheid ‘diepe zakken’ heeft en dat die zakken leeg mogen om de burger uit de brand te helpen, is ingeruild voor twijfel. Is het noodzakelijk? En kan het wel? We zien de afgrond al maanden dichterbij komen, maar weten nog steeds niet hoe diep die wordt  Deze crisis laat zich veel lastiger lezen. We zien de afgrond al maanden dichterbij komen, maar weten nog steeds niet hoe diep die wordt. Nú valt het nog mee met het aantal torenhoge rekeningen, liet ABN Amro op basis van de gegevens van haar eigen klanten deze week zien. Maar door de naderende winter en de stijgende prijzen is dat straks een veelvoud, zeiden de energiebedrijven meteen. Ineens lijkt de uitdaging van die vorige crisis relatief simpel. Door de lockdowns viel de vraag weg, het kabinet ving het op door geld uit te delen. Simpel. Zo makkelijk laten de gierende inflatie en de knallende energieprijzen zich niet uitleggen. Want er zijn meer problemen dan de oorlog in Oekraïne. De productie en de logistiek zijn wereldwijd niet snel genoeg bijgekomen van de pandemie om de teruggeveerde vraag naar gas, elektriciteit en spullen bij te benen. Hoe bouw je een steunpakket dat de vraag niet verder opdrijft? De lonen blijven achter, klagen de vakbonden, maar dat ziet het kabinet niet alleen als zijn probleem. Hallo, werkgevers?    Deze kluwen van problemen moet het kabinet dit keer ook nog eens te lijf zonder zoevende tandem met de centrale banken. Terwijl overheden opnieuw met miljarden zwaaien om de levens van burgers en misschien straks ook bedrijven betaalbaar te houden, gooien de  banken de lage rentes nu omhoog. Dat moet mensen en bedrijven stimuleren mínder uit te geven, om de economie af te koelen en de inflatie in het gareel te krijgen.  Om die reden kijken De Nederlandsche Bank en andere instanties met argwaan naar de koopkrachtpakketten. Als ze niet oppassen, zitten het kabinet en DNB elkaar in de weg.  Zo was het niet gepland. Het liefst had Sigrid Kaag (D66) het oude normaal op haar ministerie van Financiën teruggebracht, met een strakke begroting. Maar al vóór de Voorjaarsnota (en de gemeenteraadsverkiezingen) lag er een extra koopkrachtpakket. Met dezelfde tegenzin werd het prijsplafond omarmd. Het zou niet kunnen, totdat de energiebedrijven duidelijk maakten dat het wél kon. De Europese Unie zou tegen zijn, terwijl andere landen al met een soort plafond werkten. En toen, op het nippertje, kon het toch. Het CPB en de Raad van State laten hun ergernis over de snelheid waarmee de maatregelen in elkaar werden geflanst  blijken in hun adviezen bij de Miljoenennota. Daar zal Kaag niet wakker van liggen. „Uitzonderlijke tijden vragen om uitzonderlijke maatregelen”, zei ze dinsdag. Wat meer zorgen zal baren, is de toekomst. Want wanneer zullen de niet-uitzonderlijke tijden eens aanbreken?  Het geld zal minder makkelijk voor het oprapen liggen, en deze crisis heeft nog geen einddatum.||https://www.nrc.nl//nieuws/2022/09/20/haastig-geld-uitgeven-is-nu-de-standaard-voor-het-kabinet-a4142588
2022-09-21||Memphis Depay: 'De belangen van de bondscoach en die van mij zijn niet altijd dezelfde'||Als aan Memphis Depay  wordt gevraagd of het nu  extra lekker is om bij Oranje te zijn, verschijnt  een brede lach op zijn gezicht. „Ja, natuurlijk”, zegt de 28-jarige international aan de rand van het trainingsveld in Zeist. „Het Nederlands elftal voelt altijd  vertrouwd. Maar het belangrijkste is dat ik hier nu  twee keer aan spelen toekom en voldoende wedstrijdritme opdoe. Want op het WK wil ik er echt staan.”    Louis van Gaal stelde deze week in aanloop naar de interlands tegen Polen en België   dat Oranje geen „revalidatieoord” is. Daar bedoelde de bondscoach mee dat hij geen geblesseerde spelers selecteert. Maar er klinkt ook iets anders in door. Normaal gesproken moeten bij Van Gaal internationals  bij hun club aantonen dat ze   volledig fit en in vorm zijn om te kunnen presteren voor Nederland. Maar kennelijk is dat nu, twee maanden voor het WK in Qatar begint, toch even anders.  Want nu er    verschillende sleutelspelers als  Frenkie de Jong, Davy Klaassen, Matthijs de Ligt én Memphis Depay bij hun club niet verzekerd zijn van een basisplaats,  knijpt de bondscoach een oogje toe. Depay is  met slechts 131 minuten in zes competitieduels het grootste zorgenkind van Van Gaal. Zeker omdat het aantal scorende spitsen bij Oranje zeer dun gezaaid is en Depay zelf de laatste jaren veruit de belangrijkste afmaker van het Nederlands elftal is. „Ik heb steeds overleg over mijn situatie gehad met de bondscoach”, vertelt Depay . „Onze belangen zijn echter niet altijd hetzelfde. De bondscoach  wil natuurlijk dat ik zoveel mogelijk minuten maak.  Maar ik wilde graag bij FC Barcelona blijven.”   De status van Depay bij FC Barcelona is in twaalf maanden tijd radicaal veranderd. Een jaar geleden kwam hij  transfervrij over  van Olympique Lyon als grote aanwinst van  de toenmalige coach Ronald Koeman. Depay maakte in Catalonië zeker niet alle hooggespannen verwachtingen waar, maar werd met twaalf competitietreffers wel topscorer van de club. „Wat mij betreft ging het goed”, legt Depay uit.  „Ik was   van waarde voor het team.” Daar leek FC Barcelona anders over te denken. De nieuwe trainer Xavi Hernández was niet bijzonder gecharmeerd van de grillige Depay, die in de  hiërarchie achter andere aanvallers als Robert Lewandowski, Raphinha, Ferran Torres, Ousmane Dembélé en Ansu Fati kwam te staan. Bovendien drukte Depay met zijn  salaris zo zwaar op de begroting, dat de clubleiding van  FC Barcelona  hem graag zag vertrekken.  Hij werd in verband gebracht met Juventus en Chelsea, maar het  kwam niet tot een akkoord.  „Er was inderdaad belangstelling voor me. Dus ben ik opties gaan afwegen”, zegt Depay. „Ik heb het naar mijn zin in Barcelona. Ik ben geen wegloper.  Ik wilde met mijn voeten laten zien dat ik beter ben dan anderen.” Zo begon Depay vol onzekerheden aan het seizoen dat in november wordt onderbroken voor het WK in Qatar. De tachtigvoudig international kon aanvankelijk alleen tijdens trainingen aan zijn conditie werken. „Ik ben nooit moedeloos geweest, maar het was  wel  lastig. Als je niet speelt, dan train je harder.  Je bent als voetballer op zoek naar de juiste balans tussen fitheid en speelritme”, zegt Depay. „Minuten maken is toch wel het   belangrijkste.” En dan lachend: „Dat je even kunt laten zien dat je het nog kan.” Depay voegde er direct  aan toe geen minuut over zichzelf te hebben getwijfeld. Hij beklaagde zich niet bij de clubleiding en gaf naar eigen zeggen alles tijdens de trainingen van FC Barcelona. Dat loonde. Depay stond alweer twee keer in de basis en bekroonde zijn comeback  afgelopen zaterdag met een fraai doelpunt thuis tegen Elche. Dit keer stond hij samen met Lewandowski op het veld. Op donderdagavond zal hij in Warschau tegen de Pool spelen. Depay:  „Lewandowski is een geweldige  spits. Ik zie hem niet direct als een concurrent. Ik ben meer iemand die van links komt. Of als spelmaker speelt. We kunnen best samen in een elftal  spelen. Dat  werkte tegen Elche  goed.  Maar het was jammer dat ik er na een  uur uit werd gehaald. Ik verlangde naar meer tijd. Want ik ben meestal in de laatste dertig minuten op mijn best. Dan kan ik met mijn power het verschil maken.” Depay denkt niet dat hij aan fitheid en kracht heeft ingeleverd. „Nee, ik ben een speler die snel in het juiste ritme kan komen. De tijd zal het leren.  Ik kan wel allerlei plannen in mijn hoofd hebben, maar vaak loopt alles anders. Ik denk dat het allemaal met een reden is gebeurd. Dat het is voorbestemd. We hebben allemaal met ups en downs te maken. Kijk naar Gini Wijnaldum. Die is nu uitgeschakeld (met een blessure, red.), maar heeft alweer een positieve mindset. Ik ben eerder ook sterker teruggekomen van een zware knieblessure.”    Depay werkt met een glimlach op zijn gezicht, op zijn groene voetbalschoenen, de training  af. Hij dolt af en toe met zijn ploeggenoot Frenkie de Jong, die afgelopen zaterdag eveneens in de basis van Barça stond. Tot opluchting van Van Gaal. Depay is  trots op de wijze waarop Frenkie de Jong zich heeft opgesteld. De roerige zomer waarin ze beiden bij FC Barcelona onder zware druk stonden om geld in te leveren of te vertrekken, heeft ze  dichter  bij elkaar gebracht. „Ik neem echt mijn petje af voor Frenkie. Hij gaat  zo professioneel om met de hele situatie”, zegt Depay. „We zien elkaar  veel. Bespreken van alles.  Eten met elkaar. En we steunen elkaar. Zo slecht gaat het ook niet hoor. Ik speel   bij de grootste club van de wereld en ik word  netjes iedere maand betaald.” Met een knipoog: „Ik denk Frenkie ook hoor. Die heeft echt wel geld genoeg.”||https://www.nrc.nl//nieuws/2022/09/20/memphis-depay-twijfelt-niet-aan-zichzelf-ook-al-zit-hij-bij-barcelona-op-de-bank-a4142587
2022-09-21||Rooms-katholieke primeur: Vlaamse bisschoppen staan kerkelijke zegening homostellen toe||Homostellen in Vlaanderen kunnen zich binnenkort laten zegenen in de Rooms Katholieke Kerk, ondanks een regel van het Vaticaan die dat verbiedt. De Vlaamse bisschoppen zijn de eersten ter wereld die kerkelijke zegening van homoparen toestaan. Zij hebben dat dinsdag bekendgemaakt, zo meldt het Nederlands Dagblad. Daarnaast zal in Vlaanderen een aanspreekpunt worden opgericht voor gelovigen uit de lhbti-gemeenschap. De Vlaamse bisschoppen benadrukken dat de zegening niet hetzelfde is als een sacramenteel huwelijk, dat is nog steeds enkel tussen man en vrouw. Maar, zo schrijven de geestelijken, „veel homostellen hebben de Vlaamse Kerk gevraagd om een gebedsmoment, om God te vragen dat Hij dit engagement van liefde en trouw mag zegenen en bestendigen”. De bisschoppen hebben een voorstel ingediend voor gebedsliturgie die voor de zegening kan worden gebruikt.  Verder schrijven de bisschoppen dat ze met deze toenadering respect willen tonen en dat ze hun „pastorale betrokkenheid op homoseksuele personen en paren structureel willen verankeren”. De coördinator van het nieuwe aanspreekpunt voor lhbti-leden in de Vlaamse geloofsgemeenschap, Willy Bombeek, is zelf gelovige en homo. Hij noemt de beslissing van zijn kerk „baanbrekend”, meldt omroep VRT Nieuws. In maart vorig jaar oordeelde het Vaticaan dat een kerkelijke zegening van homostellen verboden is omdat God homoseksuele handelingen een zonde zou vinden. Alleen individuen die homo zijn kunnen vragen om een zegening, liefdesstellen kunnen dat niet. De Vlaamse kerk wil zo ontvankelijker zijn voor homoseksuele leden en „een klimaat van respect, erkenning en integratie” creëren. De Vlaamse bisschoppen haalden ook de oproep aan van de huidige paus Franciscus om de kerk meer open te stellen voor de lhbti-gemeenschap. Paus Franciscus zei eerder dat iedereen het recht moet hebben een gezin te kunnen zijn. Het thema ‘homohuwelijk’ werd door hem nog wel vermeden.||https://www.nrc.nl//nieuws/2022/09/20/rooms-katholieke-primeur-vlaamse-bisschoppen-staan-kerkelijke-zegening-homostellen-toe-a4142584
2022-09-21||Moskou kiest voor verdere escalatie met annexatie van bezette gebieden|| De Russische president Vladimir Poetin doet een vlucht naar voren. Terwijl Oekraïense troepen steeds meer terrein heroveren, kiest Moskou voor verdere escalatie van de oorlog – door het annexeren van de gebieden die het nog wél in handen heeft.  Dinsdag maakten de autoriteiten van de zelfverklaarde Volksrepublieken Loehansk en Donetsk bekend dat er van 23 tot 27 september een referendum zal worden gehouden over de vraag of het gebied moet opgaan in de Russische Federatie. Ook in bezet Zaporizja zal er dan worden gestemd, zo maakte een lokale bestuurder bekend. In de regio Cherson zal eveneens op zeer korte termijn een referendum worden georganiseerd.  Over de uitslag van deze nepreferenda hoeft geen twijfel te bestaan. Het feit dat er meerdere dagen – onder meer online – kan worden gestemd, is een aanwijzing dat er op grote schaal zal worden gefraudeerd. Denis Poesjilin, het ‘hoofd’ van de Volksrepubliek Donetsk, liep dinsdag alvast op de uitslag vooruit  en richtte zich direct tot de Russische president Poetin met een verzoek tot aansluiting, mocht de bevolking daarmee instemmen. „Wij twijfelen daar niet aan”, schreef Poesjilin op zijn Telegramkanaal.  Het annexeren van de bezette gebieden heeft vergaande politieke en mogelijk  militaire gevolgen: over een week vechten de Oekraïners mogelijk op het grondgebied van ‘Rusland’.  „Dit is va-banque gaan”, schreef Margarita Simonjan, hoofdredacteur van de Russische propagandazender RT, dinsdag op Telegram: „Vandaag een referendum, morgen erkenning als deel van de Russische Federatie en overmorgen  aanvallen op Russisch grondgebied die leiden tot een grootschalige oorlog met Oekraïne en met de NAVO.”  Eerdere Oekraïense aanvallen op Russisch grondgebied, bij Belgorod, en op militaire doelen op de door Rusland bezette Krim, liet Moskou onbeantwoord. De vraag is  of Poetin zich een dergelijke passiviteit kan veroorloven als Oekraïense troepen beginnen met het oprollen van de regio Loehansk.  De annexatie van de bezette gebieden zal daarom ook de vrees voor de inzet van (tactische) kernwapens door Rusland verder aanwakkeren. Vorige week waarschuwde de Amerikaanse president Joe Biden Poetin nog expliciet voor de gevolgen van zo’n verregaande escalatie – hoewel Biden niet wilde zeggen hoe een Amerikaanse reactie eruit zou zien. De beslissing om tot annexatie over te gaan lijkt overhaast genomen. Anderhalve week geleden nog meldde de Russische onafhankelijke nieuwssite Meduza op grond van ‘bronnen rond het Kremlin’ dat de referenda voorlopig waren uitgesteld, vanwege de snel verslechterende situatie aan het front. Dezelfde bronnen stellen nu dat de ‘oorlogspartij’ in het Kremlin een overwinning heeft behaald.  Tot nu toe heeft het Kremlin zijn ‘speciale militaire  operatie’  – het gebruik van het woord ‘oorlog’ is in Rusland verboden – uitgevoerd met vrijwillige beroepssoldaten en huurlingen, ondersteund door slecht getrainde dienstplichtigen uit Donetsk en Loehansk. Haviken binnen het Russische overheidsapparaat willen al langer een staat van beleg en algehele mobilisatie, waardoor er reservisten kunnen worden opgeroepen. Na het succesvolle Oekraïense offensief in de regio Charkov en de smadelijke Russische nederlaag daar is de roep om ‘totale oorlog’ luider geworden.  Terwijl de Volksrepublieken hun referenda bekendmaakten, stemde de Russische Doema in Moskou in met een aantal wijzigingen van het Russische Wetboek van Strafrecht. Zo komen er nieuwe wetsartikelen tegen ‘vrijwillige overgave in krijgsgevangenschap’ en tegen ‘plundering’. Ook werd de lijst van strafverzwarende omstandigheden uitgebreid: misdrijven ten tijde van ‘mobilisatie’, ‘staat van beleg’ of ‘oorlogstijd’ kunnen harder worden bestraft. Vooral de term ‘oorlogstijd’  is rijkelijk vaag, en biedt de mogelijkheid om harder te straffen zónder te mobiliseren, zo merkte de Russische mensenrechtenactiviste Anastasia Boerakova op Twitter op.  Toch houden velen in Rusland nu rekening met een oorlogstoestand. Volgens de bronnen van Meduza is Poetin van plan om in elk geval gedeeltelijk te mobiliseren (bijvoorbeeld door het oproepen van reservisten) en de staat van beleg af te kondigen, als de Oekraïense opmars doorzet. Na de wilde vlucht uit het gebied rond Izjoem lijken de Russische strijdkrachten de situatie aan het front enigszins te hebben gestabiliseerd. Maar  de Oekraïners maken nog steeds vorderingen. Oekraïense troepen hebben op sommige plaatsen de rivier de Oskil overgestoken, waarachter de Russen zich hadden teruggetrokken. Ook hebben Oekraïense troepen Bilohorivka in handen – de eerste plaats in de regio Loehansk die is heroverd.  In het zuiden, rond de stad Cherson, bieden circa twintigduizend Russische soldaten nog altijd verzet tegen de oprukkende Oekraïners, maar de toestand wordt steeds nijpender. Afgelopen zondag nog zei president Zelensky dat Kiev nieuwe offensieven voorbereidt, in de richting van Melitopol (regio Zaporizja) en Marioepol (regio Donetsk). De vraag is of het aangeslagen en zwaar gedemoraliseerde Russische leger daartegen  is opgewassen. Een website van de onafhankelijke Wit-Russische zender Belsat (Vot tak) publiceerde deze week militaire verzoekschriften die zijn aangetroffen in het bevrijde Izjoem. Verschillende Russische beroepsmilitairen vragen daarin om ontslag uit dienst wegens „fysieke en psychische uitputting”. De documenten dateren van 30 augustus, toen het Oekraïense offensief bij Charkov nog moest beginnen. Volgens het Oekraïense ministerie van Defensie ligt het aantal gesneuvelde Russische militairen inmiddels op bijna 55.000.   Poetin moet iets doen. Russische staatsmedia meldden aanvankelijk dat de Russische president de natie dinsdag zou toespreken, maar die aankondiging werd in de loop van de avond ingetrokken. Volgens de Russische uitgave van Forbes zal de rede woensdag worden uitgezonden.  Westerse regeringleiders reageerden scherp op de aangekondigde ‘referenda’. „Als het idee van een Donbas-referendum niet zo tragisch was, zou het komisch zijn”,  zei de Franse president Macron. In Kiev deed men laconiek over de plannen. „De vijand knijpt hem”, schreef  Andri Jermak, chef-staf van Zelensky: „Zo ziet de angst voor de nederlaag eruit.”||https://www.nrc.nl//nieuws/2022/09/20/moskou-kiest-voor-verdere-escalatie-met-annexatie-van-bezette-gebieden-a4142574
2022-09-21||Prinsjesdag in Den Haag was dit jaar anders dan normaal, met boegeroep en verschillende demonstraties||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/20/prinsjesdag-in-den-haag-was-dit-jaar-anders-normaal-a4142510
2022-09-21||Opinie | Kabinet  repareert koopkracht  met ondoordacht haastwerk||De eerste begroting van het kabinet-Rutte IV staat volledig in het teken van koopkrachtherstel. De regering voert in 2023 een in omvang historische koopkrachtreparatie door, met in totaal voor zo’n 26 miljard euro aan maatregelen. Het koopkrachtpakket valt in drie blokken uiteen: energieplafonds, gerichte koopkrachtsteun voor de laagste inkomens, en generieke steun voor iedereen. Bas Jacobs is hoogleraar  economie en overheidsfinanciën aan de  Vrije Universiteit Amsterdam. Na bijna een jaar te hebben getalmd met het nemen van maatregelen, stelt de regering op de valreep van dit begrotingsjaar prijsplafonds in voor energie, die al in november ingaan. Tot aan een doorsneeverbruik (1.200 m3 gas, 2.400 kWh elektriciteit) worden de gas- en elektriciteitsprijs gemaximeerd op circa 1,50 euro per m3 en 0,70 euro per kWh. De overheid past het verschil bij met de werkelijke energieprijzen. Deze goed verdedigbare maatregel grijpt direct aan bij de bron van alle maatschappelijke malaise: de hoge energieprijzen. Hiermee zorgt de overheid dat de meeste huishoudens deze winter zonder grote financiële pijn doorkomen. Voor een hoger dan gemiddeld verbruik moeten huishoudens wel de marktprijzen betalen. Zo wordt niet iedere prikkel tot energiebesparing weggenomen, maar onvermijdelijk nemen energieschaarste en CO2-uitstoot wel weer toe.  Deze maatregel kost volgens minister Kaag (Financiën, D66) circa 15 miljard euro, bijna net zoveel als het oorspronkelijke koopkrachtpakket. De voorgenomen verlaging van de energiebelasting gaat vervolgens van tafel, wat circa 5 miljard euro scheelt. Het is een haastklus en voor uitvoeringsproblemen moet worden gevreesd.  De regering geeft daarnaast ook nog gerichte inkomenssteun. Dit is een aanzienlijke verbetering ten opzichte van eerdere, generieke maatregelen. Mensen op het minimum krijgen wederom energietoeslag. De arbeidskorting wordt verhoogd met 0,5 miljard. Zorgtoeslag, huurtoeslag en kindgebonden budget worden in totaal met 4,6 miljard  verhoogd. Studenten ontvangen meer studiefinanciering, totaal 0,5 miljard euro. Ook wordt blijvend het minimumloon verhoogd, en daarmee ook de bijstand, met in één keer 10 procent. De regering vervalt in oude fouten door weer generieke compensatie te geven. De accijnsverlaging op benzine en diesel wordt verlengd (1,2 miljard). Daarnaast lekt een deel van het budget van de prijsplafonds weg naar de hogere inkomensgroepen; iedereen profiteert immers van de lagere energiekosten.  Het is eveneens onverstandig om de AOW te koppelen aan het hogere  minimumloon (6 miljard). Minder welvarende ouderen hadden moeten worden gesteund met een hogere, uitkeerbare ouderenkorting, maar niet alle 3,5 miljoen ouderen.  Het is niet ondenkbaar dat de timing van de miljarden aan steun verkeerd uitpakt De regering bereikt nu dat de koopkracht aan de onderkant het meest stijgt. Maar de koopkrachtreparatie is te veel van het goede. Door de energieplafonds te combineren met inkomenscompensatie, worden mensen dubbelop gecompenseerd.   De koopkrachtreparatie van ongeveer 26 miljard euro komt neer op gemiddeld zo’n 3.250 euro per huishouden. Deze zeer kostbare operatie wordt voor een beperkt deel betaald door de belastingen te verhogen op bedrijven en vermogenden. Maar het echte verhaal van deze begroting is dat de koopkrachtreparatie vooral wordt betaald met enorme begrotingsmeevallers en door de staatsschuld te laten oplopen. Netto incasseert de overheid zo’n 6 miljard euro aan gasmeevallers. Daarnaast blijft, mede door grote krapte op de arbeidsmarkt, dit en volgend jaar 11,5 miljard euro op de plank liggen.  Ondanks gigantische meevallers verslechtert het structurele begrotingssaldo fors, met ongeveer 1,5 procent van het bbp. Enerzijds gebruikt de overheid de staatsschuld waarvoor die is bedoeld; het dempen van onvermijdelijk koopkrachtverlies. Anderzijds wordt de rekening doorgeschoven naar toekomstige generaties.  Het ontbeert de Nederlandse overheid nog altijd aan een duidelijke macro-economische visie. De Nederlandse economie botst hard op haar capaciteitsgrenzen. Personeel is niet goed meer te vinden. Het aantal vacatures staat op recordhoogte. De kerninflatie – inflatie gecorrigeerd voor energie- en voedselprijzen – staat op 5 procent.  Aanbodproblemen in de Nederlandse economie vereisen een aanbodagenda waarin het potentieel van de Nederlandse economie wordt vergroot. Die agenda ontbreekt of is onvoldoende uitgewerkt, bijvoorbeeld bij de arbeidsmarkt, het onderwijs, de klimaattransitie, de stikstofproblemen, de woningmarkt en het belastingstelsel. Het kabinet-Rutte IV had beheerster en behoedzamer met de uitgaven moeten omspringen om verdere oververhitting te voorkomen. Aangezien vele miljarden aan compensatie terechtkomen bij de hogere inkomens en bij huishoudens zonder hoge energierekeningen, zal het koopkrachtpakket onmiskenbaar de inflatie verder aanjagen en daarmee de koopkrachtstijging uithollen.  Het is niet ondenkbaar dat de timing van de miljarden aan koopkrachtsteun verkeerd uitpakt. De gasprijzen zijn inmiddels gehalveerd ten opzichte van hun piek vorige maand en energiemarkten ontspannen. Ook de brandstofprijzen dalen. Als die energieprijzen verder zouden afnemen, dan komt het koopkrachtpakket niet alleen te laat, maar krijgen mensen volgend jaar ook een onnodig grote inkomensstijging.  Een bijkomend risico is dat de vakbonden volgend jaar losgaan. De FNV zet in op volledige prijscompensatie met een algemene looneis van 12 procent, terwijl de overheid een groot deel van het koopkrachtverlies al heeft opgevangen en de inflatie bovendien sterk terugvalt. Hoewel daar nu zeker geen sprake van is, kunnen dergelijke looneisen en automatische prijscompensatie wél de aanzet zijn van een loonprijsspiraal. De werkgelegenheid het bedrijfsleven kunnen daardoor worden getroffen.  De regering verdient lof voor het feit dat ze – op de valreep – de grootste financiële rampen voor mensen aan de onderkant probeert te voorkomen. Maar de regering verdient ook kritiek. Ze smijt met geld. De energieplafonds maken het eerder aangekondigde koopkrachtpakket grotendeels overbodig. De regering trekt zich nauwelijks nog iets aan van basale principes voor goede economische politiek. De begroting vertoont grote trekken van haastwerk en is niet goed doordacht, niet goed gedoseerd, niet doelmatig, niet ordelijk, en mogelijk ook niet goed getimed.||https://www.nrc.nl//nieuws/2022/09/20/kabinet-repareert-koopkracht-met-ondoordacht-haastwerk-a4142573
2022-09-21||Vertrouwen?  Rutte gaat er niet om ‘bedelen’||Wie gehecht is aan tradities had een lastige Prinsjesdag. De Gouden Koets maakte, alweer, plaats voor de Glazen Koets. De Troonrede vond, vanwege de verbouwing van het Binnenhof, plaats in de Koninklijke Schouwburg in plaats van de Ridderzaal. De Miljoenennota, al eerder deze maand gedrukt, moest worden aangevuld met de plannen waar het kabinet en de energiebedrijven pas op het allerlaatste moment over ‘uitonderhandeld’ waren. En de Nederlandse vlag hing, op sommige plekken langs de koninklijke rijtoer, ondersteboven. De maatschappelijke onvrede, die zich eerder al manifesteerde in protesten tegen stikstofmaatregelen en tegen de opvang van asielzoekers, was ook dinsdag aanwezig. Waar normaal gesproken het gejuich van de Oranjefans domineert, klonk geregeld gefluit en boegeroep. Demonstranten toonden teksten als ‘Nederland in nood’, sommigen keerden de koninklijke rijtuigen de rug toe of staken middelvingers op. Ook op de balkonscène bij Paleis Noordeinde, met de koning, koningin en prinses Amalia, waren antiregeringsbetogers afgekomen. De zichtbare protesten verstoorden het beeld van saamhorigheid dat normaal gesproken de rituelen van Prinsjesdag kenmerkt – de Oranjefan die voor dag en dauw al voor het paleis staat, mensen die van alle uithoeken naar Den Haag komen. Wat bindt Nederlanders dan nog wel? Bijna 80 procent heeft geen vertrouwen meer in het kabinet-Rutte IV, liet onderzoek van I&O Research in opdracht van NRC dinsdag zien. Dat is extreem laag. In zijn troonrede benoemde koning Willem-Alexander het aan het begin: hij noemde het „zorgwekkend” dat Nederlanders „in een volwassen democratie als de onze het vertrouwen verliezen in het oplossend vermogen van politiek en bestuur”. Later op de dag relativeerde premier Mark Rutte (VVD) in een persgesprek het lage vertrouwen juist. Hij is niet van plan erom „te bedelen” en wilde ook „niet bezig zijn” met zijn eigen populariteit. Het kabinet moet nu hard aan het werk om de koopkrachtproblemen op te lossen, vindt Rutte, en daarmee hopen dat het vertrouwen terugkomt. Rutte gaf tegelijkertijd de waarschuwing dat de politiek „niet alle problemen kan oplossen” en – in het geval van de oplopende energierekening – „niet alles helemaal kan wegcompenseren”. Toch trekt het kabinet wel ruim de portemonnee. Dinsdag werd naast de Miljoenennota ook een noodplan gepresenteerd, waarmee het kabinet de energierekeningen nog dit jaar – vanaf november – omlaag wil brengen met een prijsplafond. Het plan kost miljarden euro’s extra en komt grotendeels tegemoet aan de wensen van veel oppositiepartijen, waaronder GroenLinks en PvdA. De oppositie zal de komende dagen bij de Algemene Politieke Beschouwingen nog meer geld eisen, maar Rutte waarschuwde dinsdag dat het kabinet al „heel veel” doet. Hij wil nog wel kijken naar extra compensatie voor bedrijven. Omzien naar elkaar, vooruitkijken naar de toekomst. Het lukt VVD, D66, CDA en ChristenUnie in de ogen van veel kiezers nog niet om het motto waar te maken dat hun regeerakkoord draagt. Minister van Financiën Sigrid Kaag (D66) zei bij het aanbieden van het bekende koffertje met de Miljoenennota aan de Tweede Kamer dat het kabinet hoopt mensen „een beetje meer zekerheid in deze onzekere tijd” te bieden. Maar haar toespraak bevatte ook waarschuwende woorden. Ze wilde „waken voor overmoedige besluiten”. En: „Geld dat we nu investeren in bestaanszekerheid van mensen, kan niet naar de zorg, onderwijs of de koopkracht gaan van toekomstige generaties.” Op hetzelfde moment waarschuwde de Raad van State dat het kabinet extra stappen moet zetten om de klimaatdoelen te halen. In het regeerakkoord staat dat in 2030 de uitstoot van broeikasgassen 60 procent lager moet liggen dan in 1990. Als er niks gebeurt, zo berekende het adviesorgaan van het kabinet, zal de reductie ergens tussen de 39 en 50 procent liggen. Al sinds het begin van Rutte IV zijn bewindspersonen bezig met crises die vragen om acute oplossingen: op de woningmarkt, de opvang van asielzoekers, het verlagen van de stikstofuitstoot. En ook nog het dempen van het koopkrachtverlies en het verlagen van de energierekening. Het lage vertrouwen komt daar nog eens bovenop – of is daar het gevolg van. Het is de vraag of het kabinet met de dinsdag aangekondigde maatregelen het vertrouwen van Nederlanders weet terug te winnen. Nu weer treuzelen met beleid voor andere urgente problemen, zoals klimaat, kan ertoe leiden dat Rutte IV de volgende vertrouwenscrisis zelf aan het voorbereiden is.||https://www.nrc.nl//nieuws/2022/09/20/vertrouwen-rutte-wil-er-niet-om-bedelen-a4142571
2022-09-21||Het plan was groeien. Nu is Keymusic failliet|| Het had het begin moeten worden van een groeiende en in België en Nederland opererende winkelketen, waar muziekliefhebbers terechtkonden voor hun gitaar, keyboard of luidspreker. Maar drie jaar na de doorstart van Keymusic is opnieuw het doek gevallen. De rechtbank in Amsterdam heeft vorige week het faillissement uitgesproken over de Nederlandse activiteiten die nog over waren, eind vorige maand werden de Belgische activiteiten al onder zogeheten ‘gerechtelijke reorganisatie’ geplaatst door de rechtbank in Antwerpen, een soort uitstel van betaling. Jan ’t Hoen nam Keymusic Nederland in de zomer van 2019 over en verwierf daarnaast de aandelen in de Belgische tak. Zijn idee: het aantal vestigingen vergroten zodat de keten genoeg omzet zou krijgen om wél levensvatbaar te worden. Keymusic draaide vorig jaar in België en Nederland een omzet van 20,3 miljoen euro samen met zeventig man personeel en een aantal franchisers (ter vergelijking: concurrent Bax had in Nederland een omzet van 125 miljoen euro). Dat maakte de winkelketen met eigen webwinkel  niet levensvatbaar genoeg, zegt ’t Hoen nu. Volgens Duco van Dongen, curator  van de Nederlandse tak van Keymusic, is het nog te vroeg om de oorzaken aan te wijzen van het faillissement. „Er zijn meerdere partijen geïnteresseerd in een doorstart, daar gaat mijn aandacht in eerste instantie naar uit.”  Volgens ’t Hoen zijn er meerdere oorzaken. De belangrijkste is het uitbreken van de coronacrisis, een halfjaar nadat hij de sleutels van de zaak had gekregen. De eerste anderhalf jaar lukte het goed de crisis uit te zingen dankzij het uitstel van belastingen en de loonsteun van de overheid. „Daardoor konden we ons goede personeel met kennis van muziek aanhouden.”  In België bleven echter lang de winkels dicht voor snuffelend publiek – mensen mochten alleen binnen met een koopafspraak. De webwinkel liep wel goed – mensen gingen massaal thuis muziek maken tijdens corona – maar volgens ’t Hoen zijn de marges online zodanig laag dat daar onvoldoende geld mee werd verdiend.  Daar kwam bij dat veel leveranciers na de moeilijkheden eind 2021 geen orders op krediet meer accepteerden van Keymusic. Omdat er weinig cash binnenkwam, was het  moeilijk om voldoende voorraad aan te houden. Bij orders die wel konden worden geplaatst, duurde het door een algemene crisis in de toeleveringsketen vervolgens weer lang voordat er kon worden geleverd. „Er was veel vraag naar muziekinstrumenten, maar wij konden vaak niet uit onze voorraad aan die vraag voldoen”, aldus ’t Hoen. Van het plan om door te groeien naar veertig winkels kwam door alle cashflow- en omzetproblemen uiteindelijk niks terecht. Private-equitypartijen die geïnteresseerd waren om de groei te financieren, haakten daardoor af, aldus de inmiddels voormalig eigenaar. De  lockdown  eind  vorig jaar heeft Keymusic  de nek omgedraaid, aldus ’t Hoen. In eerste instantie is nog geprobeerd om sterk afgeslankt door te gaan. De keten ging van 27 eigen en franchisewinkels in België en Nederland vorig jaar naar drie eigen winkels in België en drie eigen winkels in Nederland deze zomer. Sommige van die muziekwinkels gingen onder een andere naam verder, de meeste sloten echter definitief de deuren. De omzet van wat overbleef onder de vlag van Keymusic bleef  te laag om de schulden af te betalen, waarna ’t Hoen uiteindelijk zelf het faillissement heeft aangevraagd. Waar in het begin van de coronacrisis een golf van faillissementen werd verwacht, is juist het aantal faillissementen in de afgelopen jaren steeds heel laag gebleven. Daar zou in de komende maanden verandering in kunnen komen. Vanaf 1 oktober moeten bedrijven namelijk hun uitgestelde belastingen gaan aflossen. In de winkelbranche zijn tot en met augustus 114 winkels failliet gegaan. Vorige maand lag het aantal faillissementen op twintig, het hoogste in een maand tot nu toe dit jaar. In augustus een jaar geleden werden tien bedrijven failliet verklaard. Volgens retaildeskundige Henk Hofstede van ABN Amro krijgen veel winkels last van een „mix van gebeurtenissen”: de inflatie is historisch hoog, waardoor de koopkracht van de consument achteruit holt. Het consumentenvertrouwen is historisch laag, waardoor mensen hun grotere aankopen uitstellen. Winkels zitten met overtollige voorraden door de coronalockdowns. Uitgestelde belastingen vanwege corona moeten terugbetaald worden vanaf 1 oktober. En de vaste kosten schieten momenteel hard omhoog: de energierekening is hoog, veel huren stijgen mee met de inflatie, en de cao-lonen in de sector gaan flink omhoog. Dat de rente momenteel omhoog gaat maakt het ook nog eens duur om voorraden te financieren.  „Dit alles zet het rendement van de retailer onder druk.” ||https://www.nrc.nl//nieuws/2022/09/20/het-plan-was-groeien-nu-is-key-music-failliet-a4142550
2022-09-21||De Prinsjesdagoutfits van Tweede Kamerleden||Zoals elk jaar dosten de leden van de Tweede Kamer zich uit op de derde dinsdag van september. In de grote hal van het Tweede Kamergebouw, op weg naar de Haagse schouwburg voor de troonrede, toonden ze hun outfits. Sommige droegen daarmee een politieke boodschap uit.||https://www.nrc.nl//nieuws/2022/09/20/de-prinsjesdagoutfits-van-tweede-kamerleden-a4142549
2022-09-21||Waar gaat het geld naartoe? Overal, om de crises van Nederland te bezweren||Het kabinet Rutte-IV investeert breed, blijkt uit de Miljoenennota: om de armoede tegen te gaan, om klimaatambities te halen, om de defensie op peil te brengen. De uitgaven voor landbouw en natuur stijgen – in verhouding – het meest. De problemen in het onderwijs zijn niet zomaar met extra geld op te lossen. En het kabinet wil heel veel woningen bouwen, maar de vraag is of dat gaat lukken.||https://www.nrc.nl//nieuws/2022/09/20/waar-gaat-het-geld-naartoe-overal-om-de-crises-van-nederland-te-bezweren-a4142548
2022-09-21||Waar gaat het geld naartoe? Overal, om de crises van Nederland te bezweren||Geen ministerie zonder crisis, is uit de Rijksbegroting van het kabinet-Rutte IV af te leiden. Van de oorlog in Oekraïne tot de asielopvang, het klimaat tot de koopkracht en van de woningnood tot het personeelstekort. De uitgaven van bijna ieder ministerie stijgen om tot oplossingen te komen, blijkt uit de Miljoenennota. Volgend jaar gaat het om een toename van ruim 20 miljard euro tot 366 miljard euro, en tot 2027 stijgen de uitgaven in totaal met 50 miljard euro.
Een overzicht per ministerie:  Volksgezondheid, Welzijn en Sport
Sociale Zaken en Werkgelegenheid
Onderwijs, Cultuur en Wetenschap
Economische Zaken en Klimaat
Buitenlandse Zaken
Justitie en Veiligheid
Defensie
Infrastructuur en Waterstaat
Financiën
Binnenlandse Zaken en Koninkrijksrelaties
Landbouw, Natuur en Voedselkwaliteit
De koning
 95,1 miljard euro*(*: uitgaven in de Miljoenennota of departementale begrotingen 2023) Fors investeren om binnen een paar jaar juist te kunnen besparen. Dat is de kern van de ambitieuze plannen die ministers Ernst Kuipers (D66) en Conny Helder (VVD) in de zorgbegroting ontvouwen.  Met ruim 95 miljard euro volgend jaar is zorg de grootste kostenpost in de Rijksbegroting. Die uitgaven dreigen de komende jaren verder te stijgen door met name de vergrijzing, waardoor de zorg uitgaven op andere terreinen kan verdringen. Het kabinet wil de zorgsector daarom echt anders organiseren. Niet alleen vanwege de rap stijgende uitgaven, maar ook omdat alle zorg  straks niet meer zomaar te leveren is: de sector kampt nu al met een groot personeelstekort van ongeveer 50.000 werknemers.  Als het om ouderenzorg gaat, zullen Nederlanders meer zelf moeten gaan doen en betalen, waarschuwt het kabinet in de Miljoenennota. Het schrijft zelfs dat de toekomstige oudere „zich zal moeten beraden op een bestaan in een samenleving waarin collectief georganiseerde ouderenzorg niet vanzelfsprekend is”.  De afgelopen maanden onderhandelden Kuipers en Helder met de belangrijkste partijen in de zorg over hervormingen in de komende jaren. Afgelopen vrijdagavond tekenden alle onderhandelende partijen, op de huisartsen na, het Integraal Zorgakkoord. Met dit akkoord krijgen de belangrijkste zorgpartijen de komende jaren bijna 3 miljard euro extra om belangrijke veranderingen in gang te zetten. Kern van het akkoord is meer inzetten op preventie, het tegengaan van onnodige behandelingen in het ziekenhuis en het verplaatsen van zorg naar de ‘eerste lijn’ bij de huisarts of mensen thuis. De miljardeninvesteringen van de komende jaren moeten ervoor zorgen dat de zorg efficiënter gaat werken en dat vanaf 2027 zo’n 1,5 miljard euro per jaar wordt bespaard. Voor het slagen van deze hervorming is wel het behouden van het door de coronacrisis overwerkte personeel nodig. De Nederlandse Vereniging van Ziekenhuizen riep het kabinet vorige week op meer financiële ruimte te bieden voor hogere cao’s. Terug naar boven 93,5 miljard euro  Twee ministers, twee crises. ChristenUnie-minister Carola Schouten (Armoedebeleid, Participatie en Pensioenen) wil de geldzorgen terugdringen, juist nu de kosten voor het levensonderhoud omhoog schieten. En CDA-minister Karien van Gennip van Sociale Zaken en Werkgelegenheid  moet de personeelstekorten tegengaan, die veel kabinetsambities vertragen: zonder vakmensen geen nieuwe huizen, windmolens en warmtepompen. „Ik ga er eerlijk over zijn”, zei Schouten vorige week. Het halveren van kinderarmoede, zoals afgesproken in het regeerakkoord, wordt „moeilijk”. De miljarden euro’s die het kabinet nu hiervoor uitgeeft, moeten vooral een verdere stíjging voorkomen. Een op de twintig Nederlanders is volgend jaar arm, voorziet het Centraal Planbureau: 4,9 procent. Dat zijn er iets minder dan de 5,7 procent van vorig jaar, en veel minder dan de piek van 6,7 dit jaar. Maar de gasprijs is een onzekere factor. Als die hard stijgt, is de armoededaling ten opzichte van 2021 weer van de baan. In deze cijfers is het nieuwe prijsplafond voor energie nog niet meegerekend, die de verlaagde energiebelastingen vervangt. Veel van de koopkrachtmaatregelen zijn tijdelijk, maar de verhoging van het minimumloon heeft blijvende impact. Naast de reguliere stijging met de cao-lonen (2,1 procent), gaat het minimumloon met nog eens 8,05 procent omhoog. Daarvan profiteren niet alleen werkenden die het minimumloon verdienen. Ruim negentig uitkeringen en regelingen zijn aan dit bedrag gekoppeld. Daardoor helpt dit extraatje ook mensen met bijvoorbeeld een bijstands-, AOW- en Wajong-uitkering. Voor de langere termijn zint Schouten vooral op veel kleine maatregelen tegen armoede. Bijvoorbeeld door het niet-gebruik van uitkeringen en toeslagen terug te dringen. Eén op de drie mensen die recht heeft op een bijstandsuitkering, vraagt deze niet aan. En gemeenten weten vaak niet wie deze mensen zijn. En het oplossen van de krapte op de arbeidsmarkt? Minister Van Gennip kijkt vooral naar werkgevers om met oplossingen te komen. Het kabinet neemt weliswaar maatregelen: werken wordt bijvoorbeeld lonender door een lagere inkomstenbelasting. Maar „een zekere urgentie” ontbreekt, oordeelt de Raad van State. Volgens dit adviesorgaan zou het kabinet bij elk nieuw plan moeten bedenken of er wel genoeg personeel voor te vinden is.  Terug naar boven  49,7 miljard euro  Een opvallend woord in de onderwijsparagraaf van de Miljoenennota: „We leren leerlingen weer goed lezen, rekenen en schrijven.” Weer. Want die basisvaardigheden van kinderen zijn de afgelopen decennia fors achteruit gegaan. Om vele redenen: personeelstekorten, te veel administratieve verplichtingen voor de leraar, grote drukke klassen. De problemen in het onderwijs zijn niet weg, al vallen ze bijna niet op tussen alle crises. Na de zomervakantie is het lerarentekort op veel scholen gecamoufleerd met houtje-touwtje-constructies. Er staan onbevoegden voor de klas en sommige basisscholen zijn overgestapt op een vierdaagse schoolweek.  Het probleem is helder: er is een tekort aan duizenden leraren – steeds vaker ook op de middelbare school. Het extra geld van het kabinet biedt niet direct soelaas. De ‘loonkloof’, het verschil tussen het salaris tussen basis- en voortgezet onderwijs, is wel gedicht, leraren kregen daarbovenop een loonsverhoging, en er komt extra geld voor om- en bijscholing.  Maar er is meer nodig - en het kabinet schuwt de „onorthodoxe maatregelen” niet, zoals onderwijsministers Dennis Wiersma (VVD) en Robbert Dijkgraaf (D66) eerder in NRC aankondigden.  Er is opvallend veel aandacht in de Miljoenennota voor het beroepsonderwijs. Vakmensen zijn nodig en daarom investeert het kabinet structureel 350 miljoen euro extra in het mbo, bovenop de ruim 5 miljard euro die jaarlijks hieraan wordt besteed.  Het geld is onder meer bedoeld om de aansluiting op de arbeidsmarkt, en stageplekken, te verbeteren. Ook moeten vmbo’s, mbo’s en hbo’s beter samenwerken om de doorstroming van studenten te vergroten.  Goed nieuws voor studenten die volgend studiejaar op kamers wonen: zij krijgen 165 euro per maand extra, bovenop de ongeveer 255 euro die tot nu toe was uitgetrokken voor uitwonende studenten. Het geld moet de  gestegen kosten voor levensonderhoud enigszins compenseren en wordt alleen in collegejaar 2023/2024 betaald.  Alle studenten, van mbo tot universiteit, hebben vanaf september 2023 weer recht op een basisbeurs, maar voor thuiswonende studenten (60 procent) blijft het bij de eerder afgesproken 91 euro per maand.  Ook trekt het kabinet geen extra geld uit om de ‘pech-generatie’ te compenseren, de groep studenten die de afgelopen zeven jaar onder het leenstelsel vielen en gemiddeld bijna 16.000 euro schuld hebben. Voor hen was en blijft een miljard euro beschikbaar. Wat per pechstudent uitkomt op iets meer dan 1.400 euro, aangevuld met eerder beloofde ‘studievouchers’, een tegoed voor een nieuwe opleiding.  Terug naar boven 15,9  miljard euro  De formuleringen klinken steeds iets anders, maar over één ding zijn klimaatminister Rob Jetten (D66) en zijn kritische adviseurs bij de Raad van State en het Planbureau voor de Leefomgeving het helemaal eens: het kabinet is nog mijlenver verwijderd van zijn eigen ambitie om de CO2-uitstoot over acht jaar met 55 procent te verlagen. Het kabinet moet scherpe keuzes maken, stelt de Raad van State in zijn advies dinsdag. Rutte IV heeft hoge ambities  om klimaatverandering tegen te gaan, maar er zijn nog te weinig concrete maatregelen om die ook waar te maken, ziet de Raad van State.  En dan is er ook nog een tekort aan handen en aan materieel. Niet alles kan daarom tegelijk.  Binnen een half jaar komt het kabinet met aanscherpingen en aanvullende maatregelen, schrijft Jetten in zijn eerste Klimaatnota. Dat is volgens de minister noodzakelijk nu het PBL constateert dat met het huidige beleid de CO2-uitstoot, de veroorzaker van het klimaatprobleem,  onvoldoende terugloopt. In 2030 zal de uitstoot 39 tot 50 procent lager liggen dan in 1990, terwijl de ambitie van het huidige kabinet 60 procent is. En die van Europa 55 procent. Vorig jaar kwam het PBL met een prognose die nauwelijks afweek van de huidige: 38 tot 48 procent. Het illustreert het trage tempo waarmee besluiten worden genomen en wetten worden gewijzigd. Extra pijnlijk nu de gevolgen van het klimaatprobleem de afgelopen zomers alleen maar duidelijker zichtbaar werden door overstromingen en droogte.  Tegelijkertijd is er ook een  goede verklaring waarom de prognoses van het PBL nog sterk  lijken op die van 2021. Het nieuwe kabinet ging in december aan de slag en Jetten kwam dit jaar een aantal keren met nieuwe, aangescherpte beleidsvoornemens  om het klimaatprobleem aan te pakken. Veel van dat nieuwe beleid heeft het PBL niet meegenomen in zijn uitstootprognoses: het kwam te laat of is nog niet concreet genoeg.  Toch denkt Jetten dat er nóg meer maatregelen nodig zijn. Onder andere omdat hij in juni besloot de kolencentrales weer toe te staan op vol vermogen te draaien, vanwege de schaarste aan gas. Dat zorgt  de komende jaren voor fors meer uitstoot van CO2. Jetten kondigde toen aan op Prinsjesdag met extra maatregelen te komen om die hogere uitstoot weer te compenseren. Dat besluit schuift hij nu vooruit: het valt volgend voorjaar.  Terug naar boven 15,3  miljard euro  Volgens het ministerie van Buitenlandse Zaken is de Russische inval in Oekraïne „een kantelpunt in de Europese geschiedenis”, die de internationale verhoudingen zwaar onder druk zet. Nederland moet opereren in een wereld waarin een „krachtmeting gaande is tussen democratieën en autocratieën”. Deze nieuwe werkelijkheid betekent dat het kabinet inzet op meer Europese samenwerking, en een grotere invloed van Nederland op het EU-beleid. Daarom besteedt het kabinet meer geld om sanctiebeleid te ontwikkelen. Het ministerie wil „nieuwe restrictieve maatregelen” ontdekken, bijvoorbeeld tegen Rusland, en onderzoeken hoe bestaande sancties beter worden nageleefd. Nederland wil, in het post-Trump-tijdperk ook meer doen aan de relatie met de Verenigde Staten, en ziet in de opstelling van de regering-Biden in de Oekraïne-crisis een „herbevestiging” van de Transatlantische verhoudingen.  15,1  miljard euro  In de Miljoenennota van vorig jaar werd asiel niet eens genoemd; in die van dit jaar beslaat het onderwerp een hele pagina. Er gaat dan ook relatief veel geld naar ‘migratie’: zo’n 4,2 miljard euro. Dat is 1,9  miljard euro meer dan vorig jaar. Migratie is daarmee, op de politie na, de grootste kostenpost van het ministerie. Zo’n 2,1 miljard gaat naar de opvang van Oekraïense oorlogsvluchtelingen. De rest gaat voornamelijk naar de asielketen (vluchtelingen uit Oekraïne zijn geen asielzoekers). Om de crisis in de asielopvang te beteugelen, wil het kabinet meer opvangplekken creëren. Daarom investeert ze onder meer in nieuwe opvanglocaties en in huisvesting voor statushouders (bewoners van asielzoekerscentra met een verblijfsvergunning). Een uitdaging voor staatssecretaris Eric van der Burg (Asiel en Migratie, VVD) is om gemeenten zover te krijgen om opvanglocaties te openen. Zowel in de Miljoenennota als in de begroting benadrukt het kabinet dat ze het „draagvlak voor de asielopvang” wil vergroten door overlastgevende asielzoekers „aan te pakken”. Hier gaat een extra 45 miljoen euro per jaar naartoe. Dat is onderdeel van de extra 1 miljard euro die het kabinet in augustus heeft gereserveerd voor de asielproblematiek. Daarvan gaat ook 40 miljoen euro per jaar naar de opvang van alleenstaande minderjarige vreemdelingen (AMV’ers). Er melden zich de laatste tijd steeds meer AMV’ers in Ter Apel. Zij moeten worden opgevangen op speciale opvanglocaties, maar door de asielcrisis verblijven zij langer in Ter Apel dan de bedoeling is. Maar met al dat extra geld is de asielcrisis nog niet opgelost. Minstens zo belangrijk is dat gemeenten meewerken aan de opvang van asielzoekers. Ook het vinden van personeel bij het Centraal Orgaan Opvang Asielzoekers (COA) is lastig. Afgelopen zomer bleek dat het COA dit jaar nog duizend openstaande vacatures moest vervullen. Dat zullen er alleen maar meer worden als er meer opvangplekken komen.  Terug naar boven 14,9  miljard euro  De oorlog in Oekraïne wordt behalve met wapens ook gevoerd met woorden en beelden, zegt het ministerie van Defensie, dat spreekt van een „strijd tussen narratieven”. Daarin bijt Nederland van zich af met een „duidelijk eigen verhaal, gebaseerd op onze liberale democratische waarden”.  Om dat verhaal goed te brengen, krijgt Defensie volgend jaar zelfs een afdeling Strategische Communicatie (StratCom) . De StratCom-eenheid is een van de vele sporen die de Russische inval in  Oekraïne trekt in de defensiebegroting. Het meest zichtbare spoor zijn de miljarden die Nederland structureel extra steekt in de krijgsmacht. Na de Russische aanval is er dit voorjaar 2  miljard bijgekomen, bovenop de 3 miljard die al in het regeerakkoord was afgesproken. De defensie-uitgaven komen  in 2023 al op bijna 15 miljard euro, 2,5  miljard euro  meer dan dit jaar. Dat extra geld gaat eerst en vooral naar spullen, van medische goederen en brandstof tot uitrusting en reserve-onderdelen. „Vanwege de acuut verslechterde veiligheidssituatie”, heeft het kabinet eerder al besloten om veel eerder dan gepland munitie aan te kopen. Deze zomer zijn vooruitlopend op de begroting al voor een miljard extra F-35-gevechtsvliegtuigen gekocht. Nu worden twaalf pantserhouwitsers uit de opslag gehaald en gemoderniseerd; zo heeft Nederland straks 45 stuks van deze lange-afstand-wapens waarvan er ook een handvol naar Oekraïne is gegaan. Later krijgt de marine onbemande vaartuigen om inlichtingen te verzamelen. Doordat de levertijden oplopen, kan defensie minder aankopen dan gewenst en schuift het enkele investeringen door naar latere jaren.  Dat neemt niet weg dat in 2023 veel spullen wel aankomen bij de kazernes, van 200 containers voor munitie en geneeskundige artikelen tot raketten voor de Apache-helikopters en beschermende pakken tegen chemische oorlogsvoering.  Terug naar boven 12,9  miljard euro  De spoordijken in Nederland verzakken. De bodem is te slap, het water wordt niet voldoende afgevoerd. En die verzakkende dijken staan de vooruitgang van de mobiliteit in Nederland in de weg. Het land is niet duurzaam, betaalbaar en veilig bereikbaar, zoals het ministerie van Infrastructuur en Waterstaat zich ten doel stelt, als treinen langzamer moeten rijden en dubbeldekkers te zwaar zijn voor het spoor.  En daarom slokken de verzakkende dijken, samen met de snelwegen, viaducten  en andere infrastructuur, een fors deel op van de begroting van het ministerie. Achterstallig onderhoud van vooral in de jaren vijftig aangelegde voorzieningen is een grote post: van de 13 miljard euro die IenW in 2023 uitgeeft gaat 8,4 miljard naar het Mobiliteitsfonds.  Het kabinet maakt in 2023 ook de eerste middelen beschikbaar van de 7,5 miljard euro om de komende tien jaar nieuwe woningbouwprojecten beter bereikbaar te maken. Dat gaat om projecten als Amsterdam Havenstad, Den Haag Binckhorst en de stationsgebieden in onder meer Nijmegen, Zwolle en Amersfoort. Het kabinet wil de autobelastingen hervormen en ‘betalen naar gebruik’ introduceren: de kilometerheffing. Automobilisten moeten vanaf 2030 betalen voor het gebruik van hun auto in plaats van voor het bezit. Hoe het kabinet dat wil doen, is nog niet duidelijk. Een vlakke heffing ligt nu voor: een vaste prijs per kilometer voor elk type auto, groen of vuil, op elk moment. IenW belooft een brief met details in dit najaar.  Op de korte termijn profiteren automobilisten in elk geval van de maatregel om de accijns op brandstof langer te verlagen. Die verlaging loopt nu tot juli 2023. Ook de krimp van Schiphol – van 500.000 vluchten naar 440.000 eind 2023 – is controversieel. Minister Mark Harbers (Infrastructuur en Waterstaat, VVD) heeft de krimp in juni aangekondigd, maar hoe hij dat wil regelen is nog niet helder. Betrokkenen vrezen – of hopen – dat Harbers aanloopt tegen Europese regels die een zorgvuldige besluitvorming eisen voor krimp van luchthavens (‘balanced approach’). In 2023 wil het kabinet een CO2-plafond instellen voor Schiphol en de regionale luchthavens. Van alle vliegvelden, stelt IenW, „moet eerst de geluidsbelasting en de uitstoot van verontreinigende stoffen omlaag, voordat eventuele groei verdiend kan worden”.   Terug naar boven  11,7  miljard euro  De afgelopen weken, dagen en zelfs uren, had Sigrid Kaag (D66) als minister van Financiën genoeg te doen. Er kwam een extra koopkrachtpakket bij in augustus, bovenop de eerdere maatregelen om de gevolgen van de energiecrisis en de inflatie te beperken, gevolgd door de aankondiging van nog meer interventies waaronder een prijsplafond op Prinsjesdag. Kostenplaatje: meer dan twintig miljard euro. Op Kaags eigen ministerie blijft het te midden van al dat tumult rustig. Vanaf komend jaar daalt de begroting van het ministerie, omdat de compensatie van de gedupeerden in het Toeslagenschandaal langzaam verloopt. Vorig jaar boekte het kabinet nog miljarden extra in om de slachtoffers van de op hol geslagen fraudejacht van de Belastingdienst te compenseren, omdat het aantal mensen dat zich meldde maar door bleef groeien. Veel groter wordt de groep nu niet meer, is de verwachting. Tegelijkertijd speelt de Belastingdienst wel een sleutelrol in de kabinetsplannen. Niet in positieve zin: premier Rutte voerde uitvoeringsproblemen bij de fiscus eerder op als de hoofdreden dat het kabinet niet tijdelijk de zorgtoeslag kon verhogen, om zo huishoudens in financiële problemen te helpen.  Terug naar boven 9,2 miljard euro  Het kabinet Rutte-IV wil „grote stappen” zetten om de woningnood tegen te gaan, staat in de begroting van het ministerie van Binnenlandse Zaken. De bouwproductie moet tot en met 2030 stijgen naar 100.000 woningen per jaar, maar of dat haalbaar is, moet blijken. Vorig jaar zijn 69.000 nieuwe woningen gebouwd, en het aantal aangevraagde vergunningen lag de eerste helft van dit jaar lager dan in die periode in 2021.  De bouw wordt belemmerd door onder meer de zoektocht naar grond, personeelsproblemen bij gemeenten, ingewikkelde projectontwikkeling en de beperkingen wegens stikstof. De nieuwe Omgevingswet zou per 1 januari moeten ingaan, de regels vereenvoudigen en de bouw versnellen. De totale uitgaven voor de woningmarkt stijgen volgend jaar van 5,4 naar 6,2 miljard euro. Daarbinnen groeit de uitgave voor woningbouw van 863 naar 1.066 miljoen euro.  Het gaat onder meer om een vijfde financiële bouwinjectie voor gemeenten van 222 miljoen euro. Verder steekt het kabinet volgend jaar 475 miljoen euro in „grootschalige woningbouwgebieden”.  Dit zijn 17 verspreide regio’s, van Brabant tot Groningen, waar zo’n 440.000 nieuwe woningen moeten gaan komen. „Voor een prettig leven is een goed, betaalbaar en duurzaam huis in een leefbare wijk belangrijk”, staat ook in de begroting. Zeker die betaalbaarheid staat onder druk, nu de koopkracht in Nederland daalt door de stijgende energieprijzen en inflatie. Ongeveer 1,5 miljoen huishoudens in Nederland ontvangen huurtoeslag van de overheid. Om deze huishoudens te steunen, stijgt de huurtoeslag volgend jaar in totaal van ongeveer 4,5 miljard euro naar ruim 5 miljard. Een eigen bijdrage (opslag) in de huurtoeslag van  bijna 17 euro vervalt, wat ieder huishouden jaarlijks ruim 200 euro gaat opleveren. Door het afschaffen van de verhuurdersheffing, een belasting op sociale huurwoningen,  hebben woningcorporaties meer geld over om te investeren. Zo worden tot en met 2030 450.000 huizen aardgasvrij gemaakt en 675.000 woningen geïsoleerd.  Terug naar boven  3  miljard euro  De opvolger van  de afgetreden landbouwminister Henk Staghouwer (ChristenUnie) krijgt een departement in de groei. De begroting van Landbouw, Natuur en Voedselkwaliteit is naast andere ministeries klein, maar stijgt tussen 2022 en 2027 in procenten het meest, blijkt uit de Miljoenennota: van ruim 1,9 naar ruim 4,6 miljard euro, een toename van 2,7 miljard euro ofwel 141 procent. Staghouwers opvolger moet met VVD-minister Christianne van der Wal  (Natuur en Stikstof) dan ook een begin maken met een fundamentele hervorming van de agrarische sector. De landbouw moet schoner en duurzaam worden, en de stikstofuitstoot van met name veehouders moet drastisch omlaag. ‘Kringlooplandbouw’ is het doel; vriendelijk voor dieren, milieu en natuur. Veel boeren krijgen de keuze uit verduurzamen, verhuizen of gewoon stoppen. Het kabinet trekt tot en met 2035  ruim 24 miljard euro uit voor het terugdringen van stikstof en de verbetering van natuur, water en klimaat, bovenop de eerdere middelen van 7 miljard euro. Uit dit ‘Transitiefonds’ besteedt het kabinet nu al 504 miljoen euro om de aanpak van stikstof en natuurgebieden te versnellen.   Verder  heeft het kabinet 250 miljoen euro beschikbaar gesteld om zogenoemde PAS-melders te helpen met hun vergunning. Dit zijn een paar duizend bedrijven die momenteel kleine hoeveelheden stikstof uitstoten, volgens een vergunningenstelsel (Programma Aanpak Stikstof) dat de Raad van State in 2019 afkeurde. Van het Transitiefonds van 24 miljard euro is 7,5 miljard euro bestemd voor het uitkopen van boerenbedrijven om stikstof terug te dringen. Deze regeling is nog geen succes, meldde de NOS onlangs. Sinds eind 2020 is pas met twintig boeren daadwerkelijk een overeenkomst bereikt. Een van de eerste taken die Staghouwers opvolger heeft, of waarnemend landbouwminister Carola Schouten (ChristenUnie), is het bieden van toekomstperspectief voor boeren. De brief die Staghouwer hierover had opgesteld werd in de Tweede Kamer afgedaan als „broddelwerk”.  Terug naar boven 50,2  miljoen euro  De uitgaven voor de Koning, een apart hoofdstuk in de Rijksbegroting, stijgen van 48,2 miljoen euro naar 50,2 miljoen. De bulk – 32 miljoen – zijn de zogenoemde ‘functionele uitgaven’, waaronder personeelskosten voor 245 fte. De hofhouding is iets kleiner dan in voorgaande jaren. De koning, zijn echtgenote, prinses Beatrix en kroonprinses Amalia krijgen gezamenlijk 11 miljoen euro. De  inkomens van de vier stijgen in lijn met dat van de vicepresident van de Raad van State. Amalia heeft besloten deze uitkering (1,7 miljoen euro) terug te storten zolang zij geen publieke functies vervult.  Terug naar boven Met medewerking van Jan Benjamin, Karel Berkhout, Pim van den Dool, Titia Ketelaar, Eppo König, Christiaan Pelgrim, Denise Retera, Rik Rutten, Marike Stellinga, Guus Valk, Patricia Veldhuis, Erik van der Walle, Frederiek Weeda en Sanne van Griensven||https://www.nrc.nl//nieuws/2022/09/20/zo-wil-het-kabinet-de-rekening-van-alle-crises-gaan-betalen-a4142536
2022-09-21||De belangrijkste passages uit de Troonrede becommentarieerd||Klik op één van de gemarkeerde passages om het commentaar te lezen. Leden van de Staten-Generaal, Wij leven in een tijd van tegenstrijdigheden en onzekerheid. Het is tegenstrijdig dat bestaanszekerheden onder druk staan en armoede toeneemt in een periode van economische groei en lage werkloosheid. Tegenstrijdig is dat mensen zich in ons vrije land onvrij voelen om hun mening te geven, uit angst voor harde reacties of zelfs bedreigingen. En zorgwekkend is ook dat mensen in een volwassen democratie als de onze het vertrouwen verliezen in het oplossend vermogen van politiek en bestuur. Al in zijn inleiding stipt de koning een probleem aan dat hem onderweg in de koets ook zelf pijnlijk getroffen moet hebben: er klonk alom boegeroep vanuit het demonstrerende publiek. Dat de burger in hard tempo het vertrouwen in het landsbestuur kwijt raakt maakt de oplossingen voor de immense materiële problemen waar het kabinet voor staat niet gemakkelijker. Daarnaast groeit de onzekerheid van mensen over de dag van morgen en de verder weg gelegen toekomst. Over koopkracht en woningnood. Over de opvang van asielzoekers en de oorlog in Oekraïne. Maar ook over de grote veranderingen die op ons afkomen op terreinen als arbeidsmarkt, klimaat, energie en stikstof. Al deze onderwerpen zijn bepalend voor de manier waarop wij en onze kinderen straks wonen, werken, ondernemen en met elkaar samenleven. Toch mogen we houvast ontlenen aan de manier waarop ons land in het verleden stapsgewijs grote veranderingen heeft doorgemaakt. Die geleidelijkheid is wezenlijk. Niet alles kan en hoeft tegelijk, ook niet in het hier-en-nu. Vaak beseffen we pas achteraf hoe ingrijpend ontwikkelingen zijn geweest. Denk bijvoorbeeld aan de periode van de industriële revolutie of, dichterbij, de introductie van het internet. Denk aan de grote ruilverkavelingen en de bouw van grote nieuwe woonwijken in de tweede helft van de vorige eeuw. Of denk aan de moeilijke periode van de naoorlogse wederopbouw. Zo sprak mijn grootmoeder in 1948 bij haar inhuldiging de volgende woorden tegen uw voorgangers. Ik citeer: ‘Wij bevinden ons op dit ogenblik van de wereldgeschiedenis in een toestand, waarin alles aankomt op onze houding tegen de dreiging van nieuwe onheilen. Nederland moet niet alleen drijvende blijven op de wilde golven van het wereldgebeuren. Het moet zelf zijn koers bepalen, en bovendien trachten met de andere volken samen de koers uit te zetten van de ganse wereldvloot.’ In die onzekere jaren hebben onze ouders en grootouders gezamenlijkheid en veerkracht getoond. Van ons wordt nu, onder heel andere omstandigheden, hetzelfde gevraagd. Met een verwijzing naar ingrijpende veranderingen uit het verleden die evenzeer gepaard gingen met grote onzekerheden voor de bevolking, benoemt historicus Willem-Alexander twee karaktereigenschappen die in zijn ogen nodig zijn om de noodzakelijke aanpassing van „onze huidige manier van leven” te laten slagen: veerkracht en samenwerking. Daarin staat Nederland overigens niet alleen. Andere landen staan voor vergelijkbare opgaven. Niemand kan voorspellen hoe de wereld eruitziet als de kinderen van nu zelf kinderen hebben. Maar het zal anders zijn, want onze huidige manier van leven stuit op economische, sociale en ecologische grenzen. Dat vergt een andere economie en arbeidsmarkt. Een andere omgang met ruimte en natuur. Andere manieren van wonen, werken, ondernemen en reizen. En andere vormen van samenleven. Wat niet verandert, is dat samenwerking Nederland sterker maakt dan polarisatie. Dat is van alle tijden. Het kabinet realiseert zich dat Nederlanders kritisch zijn op de werking van het politiek-bestuurlijke bestel. Tegelijkertijd is nog altijd een ruime meerderheid tevreden over het functioneren van de democratie. Voor het kabinet is dat een aansporing om, hoe moeilijk en omstreden ook, die maatregelen te nemen die echt nodig zijn en daarover open en transparant te zijn. Begin dit jaar startte het kabinet met een ambitieuze toekomstagenda voor 2030 en daarna – in de overtuiging dat volgende generaties, net als wij, een goed leven moeten kunnen leiden in een schoon en veilig land met kansen voor iedereen. Dat perspectief moet er zijn voor mensen van elke geloofsovertuiging, geaardheid, leeftijd, herkomst, opleiding of beroep. Voor inwoners van stad én platteland. Hier én in Caribisch Nederland, in samenwerking met Aruba, Curaçao en Sint Maarten. Voorgaande generaties hebben de basis gelegd voor de voorspoed en vrije manier van leven die zo kenmerkend zijn voor ons land. Nu wordt die manier van leven bedreigd door de brute agressie van Rusland tegen Oekraïne. Sinds 1945 leven wij in Nederland in vrede. Nu is een oorlog dichtbij en wordt de internationale rechtsorde en daarmee onze eigen vrijheid aangevallen. We zeggen op 4 en 5 mei heel gemakkelijk dat de waarden van vrijheid en democratie niet vanzelfsprekend zijn en dat ze actief onderhouden moeten worden en doorgegeven. Nu worden we geconfronteerd met de vraag: wat hebben we daar dan concreet voor over – moreel én materieel? De gastvrije opvang en alle hulp die vanuit Nederland direct beschikbaar kwam, geven daarop een eerste antwoord. De regering kiest met overtuiging voor militaire en humanitaire steun aan Oekraïne, internationale sancties tegen Rusland, en eensgezindheid en nauwe samenwerking in de Europese Unie, de NAVO en de Verenigde Naties. Oekraïne heeft het volste recht zichzelf te verdedigen. Eens te meer blijkt dat voor Nederland de EU, de NAVO en de VN de ankers zijn van het buitenlands en veiligheidsbeleid. Het kabinet heeft de voorgenomen extra investeringen in defensie met brede parlementaire steun kunnen versnellen en verhogen. Dat is nodig nu verschillende landen streven naar een wereld waarin het recht van de sterkste geldt. In dat wereldbeeld worden democratie, soevereiniteit en vrijheid uitgehold. Daartegen moet Nederland samen met zijn internationale partners een dam opwerpen. Dat vraagt om een goed toegeruste krijgsmacht voor een veilig Europa en een krachtige NAVO. Het vraagt een doelgerichte, democratische en zelfbewuste Europese Unie, die een grotere rol pakt op het wereldtoneel. En het vraagt van Nederland dat het zijn bredere internationale verantwoordelijkheid blijft nemen. Internationale samenwerking via hulp en handel draagt bij aan vrede, veiligheid en een menswaardig bestaan wereldwijd. Een direct gevolg van de oorlog en de internationale sancties tegen Rusland is dat gas, elektriciteit en voedsel flink duurder zijn geworden. De gevolgen voor mensen, gezinnen en bedrijven zijn ernstig. Financiële problemen leiden tot meer schulden, faillissementen, gezondheidsproblemen en kinderarmoede. Het is pijnlijk dat steeds meer mensen in Nederland moeite hebben met het betalen van hun huur, boodschappen, zorgpremie of energierekening. Daarom komt het kabinet met een ongekend fors maatregelenpakket van ruim 18 miljard euro, vooral ten behoeve van de lage en middeninkomens. Maar zelfs daarmee kunnen niet alle prijsstijgingen voor iedereen volledig worden gecompenseerd.  Sommige maatregelen zijn bedoeld voor de korte termijn. Het kabinet werkt aan een prijsplafond voor energie, zodat mensen hun energierekening kunnen blijven betalen. Deze zin moet op het laatste moment als appendix aan de Troonrede zijn toegevoegd. Het kabinet begon immers pas na te denken over een kunstmatige verlaging van de energierekening nadat de Rijksbegroting eind augustus naar de drukker was gegaan. De laatste week werd erover onderhandeld met energieleveranciers. Aan de details van het in te voeren ‘prijsplafond’ op tarieven voor gas en elektriciteit werd maandagavond nog gewerkt. De belastingverlaging op brandstof en de energietoeslag lopen door in 2023. De zorgtoeslag en de basisbeurs voor studenten gaan komend jaar omhoog. Deze maatregelen worden onder andere gedekt door een tijdelijke extra bijdrage van gas- en oliemaatschappijen. Daarnaast komen er structurele inkomensverbeteringen voor lage en middeninkomens. Per 1 januari gaan het minimumloon en de daaraan gekoppelde uitkeringen met 10 procent omhoog. De huurtoeslag en het kindgebonden budget worden hoger. Voor werkenden daalt de inkomstenbelasting en stijgt de arbeidskorting, zodat werken meer loont. Deze maatregelen worden onder andere gedekt door hogere belastingen op winst en vermogen, waarbij het midden- en kleinbedrijf zoveel mogelijk wordt ontzien. Uiteraard steunt het kabinet de inwoners van Caribisch Nederland op Bonaire, Sint Eustatius en Saba, die ook te maken hebben met stijgende prijzen. Het kabinet zoekt hierbij steeds naar de juiste financiële balans. Koopkrachtverbetering is hard nodig. Tegelijkertijd is het onverantwoord rekeningen door te schuiven naar de jongeren van nu, of noodzakelijk beleid te vertragen. De toekomstagenda duldt geen uitstel. Het kabinet zal al het mogelijke doen om een breed draagvlak te krijgen voor de aanpak van het stikstofprobleem. Industrie, mobiliteitssector én landbouw moeten de uitstoot naar beneden brengen. Het doel is natuurherstel, een vitaal platteland en een goede toekomst voor de Nederlandse boeren. Daarom is halvering van de stikstofuitstoot onontkoombaar, ook vanwege gerechtelijke uitspraken en om te zorgen dat de vergunningverlening niet stil komt te liggen. Tegelijkertijd zijn er begrijpelijke emoties van boeren die vrezen voor de toekomst van hun familiebedrijf, waar ze zo trots op zijn, vaak al generaties lang. De omslag naar kringlooplandbouw vraagt veel, maar biedt boeren perspectief op een goede toekomst en een fatsoenlijk inkomen. Nóg een los eindje in de plannen van dit kabinet. De verantwoordelijke minister die er niet in slaagde een wenkend perspectief te bieden voor de agrarische sector is inmiddels opgestapt. De vaste externe probleemoplosser Johan Remkes zal naar verwachting volgende week met zijn advies komen over hoe het stikstofprobleem in samenspraak met alle betrokken partijen moet worden opgelost. Het is opvallend dat enkel de halvering van de stikstofuitstoot genoemd wordt, en niet de beoogde en inmiddels omstreden einddatum van 2030.  Het is belangrijk om komend jaar voldoende tijd te nemen voor de precieze uitwerking per gebied. Soms zal een andere bedrijfsvoering uitkomst bieden, soms nieuwe technologie, soms bedrijfsverplaatsing, en soms zal uitkoop de beste optie zijn. Ook banken, veevoerfabrikanten, supermarkten en consumenten hebben een eigen verantwoordelijkheid. Het komende jaar werkt het kabinet met alle partijen verder aan gezamenlijke oplossingen. De urgentie van klimaataanpak en energietransitie wordt alleen maar groter nu er recent vragen zijn gerezen over de gasvoorraad voor komende winter en onze afhankelijkheid van Russisch gas. Ongetwijfeld denkt het kabinet er zo over, maar in de hiërarchie van beleidsproblemen is het klimaatvraagstuk gezakt. Vorig jaar kwalificeerde de koning het probleem van de klimaatverandering als „ongetwijfeld het meest dringend”. Dit keer besprak hij eerst de bedreigde internationale rechtsorde, het benodigde koopkrachtherstel en het stikstofprobleem. Dat vraagt om verschillende acties. Samen met de andere EU-lidstaten werkt Nederland aan energiebesparing en een nog snellere overstap naar schone energie. De Nederlandse gasopslagen zijn goed bevoorraad en worden nog verder gevuld. Het doel is dat Nederland voor het einde van 2022 onafhankelijk is van fossiele brandstoffen uit Rusland. Ondertussen moet het oog gericht blijven op de langere termijn, want de toekomst wacht niet. Het streven naar 60 procent minder CO2 -uitstoot in 2030 vraagt nu om actie. Het kabinet richt zich op een snelle verduurzaming van de industrie, op meer windenergie en groene waterstof, en op een nieuwe rol voor kernenergie. Mensen die hun huis energiezuiniger maken, kunnen daarvoor subsidie krijgen. De droogte van deze zomer onderstreept nog eens hoe belangrijk het is dat we voorbereid zijn op extreme weersomstandigheden en ons aanpassen aan klimaatverandering. Een belangrijke vraag voor de toekomst blijft hoe goede en persoonlijke zorg voor iedereen beschikbaar en betaalbaar blijft. Nieuwe oplossingen zijn nodig. Daarin staat het begrip passende zorg centraal. Dat betekent: voor iedereen de juiste zorg op de juiste plek op het juiste moment. Door de eerstelijnszorg van huisartsen en wijkverpleging te versterken, kunnen meer mensen dicht bij huis worden geholpen. Op basis van het Preventieakkoord blijft het kabinet sportbeoefening en een gezonde leefstijl stimuleren – voorkomen is nu eenmaal beter dan genezen. Corona is nog niet weg en het kabinet bereidt zich uiteraard voor op de mogelijkheid van een volgende pandemie.  De situatie op de woningmarkt is nijpend. Een goed en betaalbaar koop- of huurhuis is voor steeds meer mensen onbereikbaar, vooral voor starters en jongeren. Daar mogen we ons niet bij neerleggen. Iedereen heeft recht op een eigen thuis in een veilige, bereikbare en aantrekkelijke wijk en daar ligt een kerntaak voor de overheid. Het kabinet trekt de regie over de volkshuisvesting en ruimtelijke ordening weer naar zich toe. De Nationale Woon- en Bouwagenda formuleert een ambitie van 900.000 nieuwe woningen tot en met 2030. De praktijk is weerbarstig, maar de urgentie is hoog en daarom is een versnelling in de woningbouw dringend noodzakelijk. Samen met provincies, gemeenten, woningbouwcorporaties en de bouwsector wil het kabinet die versnelling realiseren, inclusief de bijbehorende infrastructuur en vervoersmogelijkheden. Zorgen voor veiligheid in een sterke en goed functionerende rechtsstaat is een andere kerntaak van de overheid. De aanpak van georganiseerde criminaliteit heeft de hoogste prioriteit. Nationaal en internationaal moet het verdienmodel van de georganiseerde misdaad worden verstoord. Het moet veel makkelijker worden criminele vermogens af te pakken en crimineel handelen vanuit de gevangenis een halt toe te roepen. Een vaste alinea, de laatste jaren, met stevige taal aan het adres van de georganiseerde misdaad. Dit keer verwijst de koning naar een recente dreiging die ook zijn eigen gezin treft. De Telegraaf meldde vorige week dat zware criminelen „vanuit de gevangenis” plannen zouden beramen om kroonprinses Amalia en/of premier Rutte te ontvoeren. Het kabinet investeert fors in een betere bescherming van de hoeders van onze rechtsstaat, zoals advocaten, rechters, politici, bestuurders en journalisten. Over de volle breedte is er ruimte voor meer personeel en nieuwe technologie, van Openbaar Ministerie tot rechtspraak, van politie tot fiscale opsporing en van gevangeniswezen tot reclassering. Aan de preventieve kant wordt samengewerkt om via opleiding, werk en begeleiding te zorgen dat jonge mensen niet in de criminaliteit terechtkomen. Daarnaast werkt het kabinet aan een betere toegang tot het recht. De griffierechten voor burgers en het midden- en kleinbedrijf gaan omlaag en de vergoedingen voor de sociale advocatuur gaan omhoog.  Alle inwoners van Nederland moeten hun recht kunnen halen en het kabinet voelt de absolute plicht recht te doen aan de inwoners van het aardbevingsgebied in Groningen en de slachtoffers van de toeslagenaffaire. Het blijft pijnlijk en beschamend dat zoveel mensen en gezinnen in grote problemen zijn gekomen door fouten en nalatigheid van de overheid. Evenals vorig jaar van het vorige kabinet een mea culpa voor falend overheidsoptreden in de twee grote bestuurlijke drama’s waar inmiddels parlementaire enquêtes naar zijn gestart: de gaswinning in Groningen en de toeslagenaffaire. Nog altijd zijn de vele tienduizenden gedupeerden van beide niet volledig schadeloos gesteld. Alles is gericht op zo snel mogelijke compensatie en zo snel mogelijk herstel. Helaas kost dat tijd, ondanks de inspanningen van veel mensen en een ruime inzet van middelen. Om nieuwe schrijnende situaties te voorkomen, werkt het kabinet ondertussen aan verbetering van de publieke dienstverlening en daarmee aan mogelijk herstel van vertrouwen. Regels kunnen en moeten eenvoudiger en minder rigide, zodat bijvoorbeeld bijstandsgerechtigden niet meteen in de problemen komen als zij een extraatje ontvangen. Deze zomer ontstond er in korte tijd een tekort aan opvangplekken voor asielzoekers, met schrijnende en ongewenste situaties als gevolg, zowel voor de mensen die hier een veilig heenkomen zoeken als voor de medewerkers van opvanglocaties en omwonenden. Het kabinet rekent zich dit aan en werkt met gemeenten en andere betrokken organisaties aan oplossingen. Ons asielsysteem is en blijft gebaseerd op het uitgangspunt dat er in ons land altijd een plek is voor mensen die vluchten voor oorlog, geweld en onderdrukking. Wie hier kan blijven, krijgt alle rechten en plichten om volwaardig mee te doen en in onze samenleving te integreren. Investeren in de toekomst van ons land begint met goed en toegankelijk onderwijs. Kansengelijkheid betekent dat elk kind het optimale uit zichzelf kan halen en dat begint met goed leren lezen, schrijven en rekenen. Daaraan geeft het kabinet de allerhoogste prioriteit. Er is geld om, samen met gemeenten en maatschappelijke instanties, te zorgen voor huiswerkbegeleiding, sportmogelijkheden en andere kansen voor kinderen en jongeren voor wie dat niet vanzelfsprekend is. Daarnaast investeert het kabinet in meer doorstromingsmogelijkheden, zodat leerlingen op een eigen moment de stap kunnen zetten naar het best passende niveau. Grote investeringen in mbo, hoger onderwijs en wetenschap brengen rust en ruimte voor docenten en studenten. De herinvoering van de basisbeurs vanaf het studiejaar 2023-2024 moet voor jonge mensen zoveel mogelijk de financiële drempels wegnemen om te gaan studeren. Alleen met een goed opgeleide beroepsbevolking kunnen we bouwen aan een innovatieve en ondernemende toekomst. Nederlandse ondernemers en hun personeel hebben tijdens de coronacrisis veerkracht getoond. Het is een hard gelag dat zoveel bedrijven nu opnieuw met grote problemen te maken krijgen vanwege enorme kostenstijgingen. Zeker in het midden- en kleinbedrijf, dat zo belangrijk is voor ons land, hebben veel ondernemers het moeilijk. Versterking van het mkb-ondernemersklimaat is nodig, bijvoorbeeld door te zorgen voor een betere toegang tot financiering en ondersteuning bij verduurzaming. Het kabinet blijft ook verder investeren in het toekomstige verdienvermogen van ons land. Belangrijk zijn een aantrekkelijk vestigingsklimaat, ruimte voor de topsectoren en innovatieve start-ups, en het benutten van alle kansen die digitalisering biedt. Belangrijk is ook een goed functionerende arbeidsmarkt, zeker nu veel bedrijven kampen met personeelstekorten. Het kabinet vindt dat een vaste baan de norm moet zijn en werkt daarom aan een nieuwe balans tussen vaste en flexibele contracten. Goed werkgeverschap loont en ook arbeidsmigranten verdienen een fatsoenlijke behandeling. Om te stimuleren dat mensen meer uren gaan werken, worden in de loop van deze kabinetsperiode de kosten voor kinderopvang voor alle werkende ouders bijna geheel vergoed. Het kabinet werkt aan een nieuw pensioenstelsel dat klaar is voor de toekomst en beter past bij een arbeidsmarkt waarin de meeste mensen tijdens hun leven meerdere werkgevers hebben. In het nieuwe stelsel is er eerder perspectief op indexatie en krijgen mensen beter zicht op de opgebouwde pensioenpot. Het is onvermijdelijk dat beleidsvoornemens vaak in geld, cijfers en jaartallen worden uitgedrukt. Maar in wezen gaat het steeds om de kwaliteit van onze samenleving. In dat streven is een bruisende en voor iedereen toegankelijke culturele en creatieve sector onmisbaar. Het culturele leven is in de coronaperiode hard geraakt. Het kabinet investeert daarom in herstel, vernieuwing en groei, want cultuur confronteert, maakt moeilijke zaken bespreekbaar en verbindt mensen. In een samenleving waarin geen plaats is voor racisme en discriminatie, en waarin iedereen zich gehoord en erkend voelt, is een open blik nodig op de minder mooie bladzijden uit onze geschiedenis. Niet om met opvattingen van nu te oordelen over onze voorouders, wel met oog en gevoel voor wat onze geschiedenis betekent voor verschillende groepen en culturen die deel uitmaken van onze samenleving. Dat geldt nadrukkelijk voor het hele Koninkrijk en voor alle landen waarmee wij vanwege de geschiedenis een speciale band hebben. Door het gesprek over het verleden te voeren, wil de regering bijdragen aan noodzakelijke erkenning en de verbinding tussen mensen. Hoe moeilijk en emotioneel dat gesprek soms ook is, onze blik op het verleden kan niet statisch zijn. Eerder al sprak de regering zich uit over het optreden van de Nederlandse overheid tijdens de Jodenvervolging en het extreme geweld van Nederlandse zijde tijdens de dekolonisatieperiode in Indonesië. Op weg naar de herdenking van 150 jaar afschaffing van de slavernij in 2023 is er opnieuw aanleiding onszelf rekenschap te geven van ook dit deel van onze geschiedenis Opnieuw blijk van historisch besef van de vorst die ooit geschiedenis studeerde. De koning loopt hier vooruit op excuses die het kabinet zeer vermoedelijk volgend jaar gaat aanbieden voor de rol die Nederland heeft gehad bij de slavernij in de voormalige koloniën. Leden van de Staten-Generaal, ‘Tezamen zullen wij werken voor het heil van Nederland’ – aldus mijn grootmoeder in 1948. Het zijn woorden die steeds opnieuw actueel zijn. Laat ons in deze onzekere tijd hoop en hernieuwd vertrouwen putten uit de wetenschap dat maatschappelijke vernieuwing in ons land altijd stapsgewijs en door samenwerking wordt bereikt. Zo was dat in het verleden, zo is het ook nu. Vanuit die gedachte wil de regering, samen met u en samen met alle positieve krachten in ons land, blijven werken aan oplossingen voor vandaag en een goede toekomst voor alle inwoners van het Koninkrijk. U mag zich in uw belangrijke werk gesteund weten door het besef dat velen u wijsheid toewensen en met mij om kracht en Gods zegen voor u bidden.||https://www.nrc.nl//nieuws/2022/09/20/koning-vraagt-om-veerkracht-en-samenwerking-a4142540
2022-09-21||Vijf mensen opgepakt in Den Haag tijdens Prinsjesdag||De politie in Den Haag heeft dinsdag tijdens Prinsjesdag vijf mensen opgepakt en zes trekkers in beslaggenomen. De bestuurders van de boerenvoertuigen negeerden het noodbevel van de gemeente om niet naar het centrum van de stad te rijden.||https://www.nrc.nl//nieuws/2022/09/20/vijf-mensen-opgepakt-in-den-haag-tijdens-prinsjesdag-a4142547
2022-09-21||Met de camera op safari in de Bijlmermeer||Ook mensen die er nooit geweest zijn, hebben een beeld van de Bijlmer. Doorgaans negatief. Van de beelden op tv kennen ze de muur van hoge galerijflats, samenscholingen van zwarte mensen rond vuren in olievaten, misdaad, drugs, daklozen, illegalen, armoede. Een no-go-area. Grauw, grijs, uitzichtloos. Daar klopt weinig van: vaak zijn die beelden exotismen, of ontleend aan Amerikaanse films over zwarte getto’s.  Hoe ziet de Bijlmer (‘Zuidoost’ officieel, ‘Bims’ voor intimi) eruit in films en series? Vlak nadat de Bijlmermeer was opgeleverd figureerde ze al in een speelfilm, Blue Movie. Deze erotische zedenschets uit 1972, waarin een vrijgelaten zedendelinquent met de halve flat naar bed gaat, staat nog altijd op 5 in de lijst bestbezochte Nederlandse films, met 2,3 miljoen bezoekers.  Regisseur Wim Verstappen wilde de nieuwe tijden van seksuele vrijheid laten zien, en waar kon dat beter dan in de nieuwe galerijflats van de Bijlmer?  De hele wijk was ontworpen als experimentele nieuwe woonvorm. Opvallend: cameraman Jan de Bont filmt de flats niet grauw en desolaat, zoals later gebruikelijk, maar badend in goudbruine avondschemer. En nog opvallender: iedereen in de seksflat is wit. Dat zou snel veranderen. Verderop in de jaren zeventig kwamen er veel Surinaamse migranten wonen die elders in de stad niet welkom waren. Inmiddels telt de wijk meer dan honderd culturen. De Bijlmer werd voortaan bijna altijd afgeschilderd als een getto, met misdaad en verpaupering. Soms werd de wijk juist heel positief verbeeld, vooral in documentaires, met veel aandacht voor kleurrijke jurken, levendige  feesten en kerkdiensten, hiphop. Maar ook daarin kwamen filmmakers zelden voorbij de clichés.   Een constant uitgangspunt van films en series over de buurt is de ‘Bijlmersafari’: een doorgaans witte buitenstaander ontdekt de wijk als een wonderlijk, exotisch oord. Dat zie je bijvoorbeeld in Alleen maar nette mensen, een romantisch-racistische komedie uit 2012 over een Joodse jongen uit Oud-Zuid die op zwarte vrouwen valt omdat die volgens hem primitiever zijn dan witte, met grotere billen, en daarom beter in seks. In de Bijlmer vindt hij de levendigheid, de wilde feesten en de seksuele vrijheid die hij mist in zijn eigen omgeving.  Op het Nederlandse Filmfestival in Utrecht gaat de nieuwe serie Rampvlucht in première. Over de ramp van 1992, toen een El-Al-vrachtvliegtuig neerstortte op twee flats. Ook daar tref je een clichématig vis-uit-kom-motief. De serie draait weliswaar deels om een Bijlmerbewoner, maar de twee andere hoofdrollen zijn witte journalisten die speuren naar  complotten en doofpotten en ondertussen de Bijlmer ontdekken als een oord waar andere regels gelden. Dat niet alle kijkers de exotistische safari-blik op de Bijlmer nog langer kunnen waarderen, bleek uit de ophef rond De Tatta’s, een komedie die voor december op stapel staat.  Nog voor er een meter geschoten was, kregen de makers kritiek op het uitgangspunt: een rijk wit gezin uit het Gooi gaat bankroet en moet noodgedwongen in de zwarte Bijlmer gaan wonen, met alle culturele botsingen van dien. Een soort omgekeerde Flodder.  Onder druk van de kritiek hebben de makers besloten de film in een fictief oord te situeren.  Om het stigma van de Bijlmer als getto te bestrijden en om de rijkdom van de buurt te laten zien, bracht het duo Karim Khamis en George Adegite vorig jaar de reportagereeks Bims in de Lobby (VPRO). Khamis: „Het beeld van de Bijlmer is super-stigmatiserend, bijna altijd sensatie, gangland, seks in de kelderboxen. Je ziet dat ook in hiphopvideo’s, vaak van rappers die niet  zelf in de Bijlmer wonen. Iedereen die er opgroeit heeft daar last van. Je gaat toch geloven dat je minder bent dan andere mensen en dat de normale weg – opleiding, werk, gezin – niet voor jou is weggelegd.”  Khamis heeft een veel positiever beeld van de buurt: „Het is  een mengelmoes, warm, menselijk, veel gemeenschapszin. Dat zie je veel minder in andere stadsdelen.” Hij ziet de Bijlmer ook als een onaangeraakte schat aan filmtalent: „De Denzel Washingtons, Halle Berry’s en Spike Lees komen hier vandaan. Juist hier in de Bijlmer zitten  verhalen en mensen die een groot publiek zullen aanspreken.”   Als voorbeeld noemt Khamis   In het niets, een aangrijpende kortfilm uit 2013 over de vliegtuigramp, waarin een twaalfjarig Ghanees meisje vriendschap sluit met een chagrijnige, getraumatiseerde man (Issaka Sawadogo) – tot het neerstortende vliegtuig hen scheidt. Een monument voor de anonieme, ongedocumenteerde slachtoffers van de ramp.  Op het Nederlandse Filmfestival NFF gaat ook horrorfilm Black Girl Magic  in première. Twee Surinaams-Nederlandse vriendinnen gebruiken winti-rituelen om een knappe voetballer aan de haak te slaan, maar roepen daarmee duistere krachten op. De Bijlmer is hier weliswaar het decor van zwarte magie, maar de woonomgevng spreekt vanzelf en is geen exotisch terra incognita voor de witte ontdekkingsreiziger.  Films en series over de Bijlmer Blue Movie
Seksfilm, Wim Verstappen, 1971. Hugo Metsers als ex-zedendelinquent die in een seksueel walhalla terechtkomt. Jan Willem goes Bijlmer
Korte film, Elbert van Strien, 1999. Geadopteerde jongen leert zijn roots kennen in de Bijlmer Bijlmer Odyssee
Korte romkom, Urszula Antoniak, 2004. Geliefden (Egbert Jan Weeber en Katja de Bruin) raken elkaar kwijt in de Bijlmer bij nacht. Bolletjes Blues
Hiphopmusical, Birgit Hillenius, Karin Junger, 2006. Verliefde jongen wordt bolletjesslikker. Abi
Kinderserie, Simone van Dusseldorp, 2008. Zesjarig meisje leert de vele culturen in haar flat kennen. Alleen maar nette mensen
Comedy, Lodewijk Crijns, 2012. Joods intellectuelenkind zoekt seks en verlossing bij Zwarte vrouwen. In het niets
Kortfilm, Daniel Bruce, 2013. Twaalfjarig meisje doet getraumatiseerde man ontdooien aan de vooravond van de vliegtuigramp. Venserpolder
Kortfilm Teddy Cherim, 2019. Eigenaar van schoonmaakbedrijf moet koning in Ghana worden. Johnny Story 3: The Movie
Misdaadfilm, Jayboogz (Israel Adjei), 2022. Johnny komt uit de gevangenis en ontdekt dat de straat veranderd is. Vervolg op videoclips van rapper Jayboogz. Black Girl Magic
Korte horrorfilm, Giancarlo Sanchez, 2022. Surinaamse meisjes knoeien met winti om een man verliefd te laten worden. Vanaf 25 september op Videoland. Rampvlucht
Serie, Lourens Blok, 2022. Drie mensen doen onderzoek naar complotten en doofpotten rond de vliegtuigramp. Vanaf 28 september op NPO 2. De Tatta’s
Comedy, Jamel Aattache, 2022. Rijk wit gezin uit het Gooi moet noodgedwongen naar een Bijlmerachtige buurt verhuizen. Vanaf 22 december in de bioscoop. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/20/met-de-camera-op-safari-in-de-bijlmermeer-a4142546
2022-09-21||Vijf mensen opgepakt in Den Haag tijdens Prinsjesdag||De politie in Den Haag heeft dinsdag tijdens Prinsjesdag vijf mensen opgepakt. Zij hebben zich schuldig gemaakt aan belediging, hebben bevelen van autoriteiten genegeerd of weigerden zich te identificeren, meldt de politie op Twitter. Ook heeft de politie zes trekkers in beslag genomen. Bij vijf van de zes was de reden dat bestuurders het eerder afgekondigde noodbevel negeerden. De zesde bestuurder is opgepakt wegens gevaarlijk rijgedrag. Daarvoor wordt een proces-verbaal opgemaakt.  De gemeente Den Haag had in de nacht van maandag op dinsdag het noodbevel afgekondigd in het centrum van de stad wegens „ernstige vrees voor verstoring van de openbare orde”. „Boeren die met hun trekkers willen demonstreren in de stad, worden teruggestuurd en indien nodig vanaf de stadsgrens naar elders geleid”, schreef de gemeente. Sommige boeren probeerden dinsdag toch naar het centrum van Den Haag te rijden. De eigenaren kunnen de in beslag genomen trekkers in de loop van dinsdag weer ophalen, mits ze direct vertrekken uit Den Haag, zo meldt persbureau ANP. ||https://www.nrc.nl//nieuws/2022/09/20/vijf-mensen-opgepakt-in-den-haag-tijdens-prinsjesdag-a4142542
2022-09-21||Rutte vindt het &#8216;heel erg&#8217; dat vertrouwen laag is||Premier Mark Rutte (VVD) vindt het „heel erg” dat het vertrouwen in de politiek en in hem als regeringsleider laag is. Hij gaat naar eigen zeggen „niet bedelen” om meer vertrouwen, dat is aan mensen zelf. Dat zegt Rutte dinsdagmiddag tegenover persbureau ANP. „Mijn doel is nu problemen oplossen, mijn doel moet nu niet zijn populair worden”, aldus de premier. „Dan ben ik met de verkeerde prioriteiten bezig”. Wel zegt hij te hopen dat de nu aangekondigde maatregelen burgers weer het goede laten inzien van de overheid - al benadrukt hij dat dat niet het doel is van het beleid. Uit onderzoek van I&O Research in opdracht van NRC bleek dat bijna 80 procent van de Nederlanders ontevreden is over Ruttes huidige kabinet. Nederland blijft Oekraïne steunen en kan niet accepteren dat Rusland de oorlog zou winnen. Dat zei Rutte in een video op zijn Twitter-account in reactie op de Troonrede.  „Deze strijd [...] gaat ook over onze vrijheid en onze toekomst” en heeft volgens Rutte ook gevolgen voor Nederland. De premier noemde daarbij dat de oorlog impact heeft „voor onze energierekening en voor onze koopkracht”. Daarom heeft het kabinet maatregelen aangekondigd om zo veel mogelijk problemen „te dempen”. Er worden volgens Rutte „flinke bedragen” uitgetrokken en dat is nodig: „Want we mogen niet meemaken dat we ons onder druk laten zetten door Rusland met onze koopkracht”. Bekijk hier de videoboodschap van premier Rutte:||https://www.nrc.nl//nieuws/2022/09/20/rutte-vindt-het-heel-erg-dat-vertrouwen-laag-is-a4142545
2022-09-21||De schatkist onder de Vaz Diasbrug||Een vierbaans autoroetsjbaan, dat is de Weesperstraat, met in het verlengde daarvan de Wibautstraat, een snelweg dwars door Amsterdam. Op 11  oktober 1980 werd onder deze asfaltstrook het laatste stukje metro geopend, de Oostlijn. De hoofdstad was een snelweg en ondergrondse rijker, maar met sloopwoede in delen van de Weesper- en Nieuwmarktbuurt als gevolg.  De jonge dichter Kristian Kanstadt (alias Christian Maat) woonde destijds in een kraakpand aan de Sar-phatistraat en maakte de ‘stadsoorlog’, zoals de krakersrellen heetten, van nabij mee. Hij schreef een gedicht als aanklacht tegen de grootschalige ‘stadsvernieling’, Wibautotisme. Een titel die niet alleen op de Wibautstraat zelf slaat, maar ook op Floor Wibaut (1859-1936), de socialistische Amsterdamse wethouder die de volkshuisvesting uitvond. In die jaren tachtig werd echter zijn erfenis verkwanseld. Asfalt in plaats van woningen. Het was een briljante gedachte van Kanstadt en typograaf Karim Hashem om het gedicht ónder de Vaz Diasbrug te plaatsen, de verbinding tussen het Jonas Daniël Meijerplein en de Weesperstraat. De ophaalbrug overspant de Nieuwe Herengracht. Meerdere keren per dag ‘draait’  hij open voor grote vrachtschepen. Er klinkt belgerinkel, slagbomen gaan neer, het brugdek scharniert omhoog en voor wie met zijn rug naar het plein met de Dokwerker staat, lijkt het of een schatkist zich opent: op twaalf reusachtige panelen, vervaardigd van tropisch hardhout, ontvouwt zich een „cryptische typografie”, zoals Hashem het noemt. „Ik liet me inspireren door de zogenaamde ‘kistletter’, een sjabloon die gebruikt wordt op kisten voor de vrachtvaart met letters die herkenbaar en opvallend zijn.” Het blijft een bijzondere sensatie te wachten voor de geopende brug en het gedicht te lezen, of eerder: te ontraadselen of ontcijferen Het is en blijft een bijzondere sensatie te wachten voor de geopende brug en het gedicht te lezen, of eerder: te ontraadselen of ontcijferen. Hashem: „Je moet op grote afstand staan, dan is het leesbaar.” Zo begint het gedicht, linksboven: „bouw nog es/ ja ga eens/ wat te leven/ halen en een/ supermarkt –”  Of deze strofe die het razende ‘otisme’ uitdrukt: „op ’n bumper/ na aan het/ Wibautotisme/ ontkomen-/ een zebra”. Het gedicht werd onthuld op 23 september 1982 en nog altijd verrast het  de wachtenden. Ter herinnering vindt  vrijdag 23 september een manifestatie plaats bij de brug, die daartoe speciaal opengaat. Aansluitend vindt er in het voormalige Algemeen Handelsbladgebouw aan de Nieuwezijds Voorburgwal,  waar tot in de jaren zeventig de Amsterdamse voorloper van fusiekrant NRC Handelsblad was gevestigd, de opening plaats van de tentoonstelling LetterVerZ. AktieTypografie rond 1980. Hierin is het typografische werk van Hashem ruimschoots vertegenwoordigd.  Hij was degene die voor de Kraakkrant van 28 april 1979 het wereldwijd beroemde kraakteken ontwierp: een felrode cirkel met een iets omhoog gerichte pijl erdoorheen. Hashem vond het idee voor dit pictogram in de symbolentaal die hobo’s, dakloze Amerikaanse zwervers, in de jaren dertig gebruikten als ze illegaal meeliftten op goederentreinen. Het betekent ‘doorgaan’.  Dat laatste is precies wat de bijeenkomst van ‘Wibautotisme’ bij de Vaz Diasbrug uitdrukt: Amsterdam kent nog steeds expansiezucht, schaalvergroting, huizentekort.||https://www.nrc.nl//nieuws/2022/09/20/de-schatkist-onder-de-vaz-diasbrug-a4142544
2022-09-21||Makers ‘Rampvlucht’: ‘De overheid zag de slachtoffers van de Bijlmer vliegramp als statistieken’||Michael Leendertse was een tiener toen de Boeing van de Israëlische maatschappij El Al zich op 4 oktober 1992 in de flats Groeneveen en Klein-Kruitberg in de Bijlmermeer boorde. Ten minste 43 mensen kwamen om, maar de levens van vele honderden bewoners en hulpverleners veranderden die avond. Zij kregen last van mysterieuze fysieke klachten: chronische luchtweginfecties, pijnen, impotentie, maag- en darmklachten. Bewoners en media bleven jarenlang zoeken naar het antwoord wat de exacte lading van de rampvlucht was. Zelfs een parlementaire enquête bracht niet de antwoorden waar slachtoffers op hoopten. „Bepaalde elementen zijn in het geheugen van mijn generatie gegrift”, vertelt Leendertse. „De brandende flats, de wanhopige mensen. En alle vragen rond de ‘mannen in witte pakken’ en de verdwenen zwarte doos.”  Op de Filmacademie las hij een reconstructie in de Volkskrant. Sindsdien nestelde het plan zich in zijn hoofd om een serie te maken over deze zwarte bladzijde in de recente Nederlandse geschiedenis. Hij zocht contact met Trouw-journalist Vincent Dekker, die jarenlang probeerde de onderste steen boven te krijgen. „Het verhaal had alles in zich voor een bloedstollende thriller, van complottheorieën tot groot menselijk leed. Ik was heel verbaasd dat er nog nooit eerder een andere maker op het idee van een serie was gekomen.” Leendertse koos Dekker en zijn Volkskrant-collega Pierre Heijboer als hoofdpersonen. „Je wilt de kijker meevoeren in de verbazing over alles wat zij ontdekken”, legt de schrijver uit. „De kern van het verhaal is wat er ná de ramp gebeurde. Een overheid die mogelijk zaken heeft afgedekt, maar op zijn minst blijft hangen in cijfers, statistieken en regels.” Hij sprak met talloze nabestaanden en slachtoffers en besloot hun verhalen te bundelen in één personage: Asha Willems, een bewoonster van de Bijlmer die bij de ramp haar verloofde verliest. „Ik heb allerlei hartverscheurende verhalen die ik van nabestaanden heb gehoord in haar samengevoegd.” Asha wordt gespeeld door actrice Joy Delima, die al in een vroeg stadium bij het project werd betrokken. Delima kreeg alle ruimte om haar personage zelf te ontwikkelen. „Je kan je als schrijver maar tot op zekere hoogte inleven in een bepaalde wereld”, denkt Delima. „Natuurlijk kan iemand zich verdiepen in een multiculturele gemeenschap zoals de Bijlmer. Maar het dreigt dan toch snel tegen karikaturen aan te schurken: bij een Surinaams gezin staat er in films áltijd roti op tafel.”  Zij groeide op in Rotterdam; haar vader komt van Curaçao, haar moeder uit Suriname. „Het zijn juist de kleine nuances die het verschil maken. Dat we altijd u zeggen tegen mensen die ouder zijn. Of hoe je mensen benadert in tijden van rouw.” De acteurs in de serie hebben zoveel mogelijk dezelfde achtergrond als hun personages. Slachtoffers uit de Ghanese gemeenschap worden gespeeld door mensen met Ghanese wortels. Zij kregen de ruimte om in ‘hun’ scènes  details zelf in te vullen. De kern van de verhaal is niet de ramp op 4 oktober zelf, maar vooral de nasleep, denkt ook Delima. „Veel frustratie bij de bewoners kwam voort uit het feit dat zij zich in de jaren na de crash totaal niet gehoord voelden”, stelt ze. „Ik hoop dat het nooit gebeurt, maar als er een vliegtuig op de grachtengordel zou neerstorten, waren de reacties van politiek en overheid anders geweest.” Dat heeft niet alleen te maken met de huidskleur van de meeste slachtoffers, beklemtoont de hoofdrolspeler. „De ramp ging eerder om klasseverschil. De serie toont heel duidelijk dat er ook veel witte mensen onder de slachtoffers waren.” De makers hopen dat de serie er ook aan bijdraagt dat het ongeluk niet wordt vergeten. „Ik ben 28, dus ik ben geboren nadat het vliegtuig was neergestort”, vertelt Delima. „Ik heb er in de geschiedenisles nooit iets over gehoord.”  Scenarist Leendertse hoopt ook dat de beleidsmakers en politici misschien kijken en zich realiseren hoe weinig er in drie decennia veranderd is. „Kijk naar de grote dossiers die nu de media domineren: de toeslagenaffaire, de gaswinning in Groningen, de energiecrisis. Allemaal situaties waarin de overheid de burgers wegzet als statistieken. En de politici zijn deels dezelfde als eind jaren negentig.” Het filmfestival toont diverse films over  de Bijlmer: Rampvlucht, serie over de Bijlmer vliegramp. (28 sept,  NPO1). Een gat in mijn hart, documentaire, Akwasi spreekt  mensen die als kind de ramp meemaakten (3 okt, NPO2). Spiegel van de Bijlmer, documentaire over het Bijlmer Parktheater (24 sept, NFF). Black Girl Magic, horror, meisjes knoeien met winti (25 sept, Videoland).||https://www.nrc.nl//nieuws/2022/09/20/makers-rampvlucht-de-overheid-zag-de-slachtoffers-van-de-bijlmerramp-als-statistieken-a4142543
2022-09-21||Werkgeversorganisaties: koopkrachtmaatregelen &#8216;verstandig&#8217;, maar vrees voor aanjagen inflatie||Werkgeversorganisaties VNO-NCW, MKB-Nederland en LTO Nederland zijn blij met de maatregelen om de koopkracht onder burgers te verbeteren en de lasten voor energie-intensieve bedrijven te verlagen. Wel vrezen de clubs voor „de optelsom” van lastenverzwaringen, de versnelde ophoging van het minimumloon en andere kosten die als gevolg van de huidige inflatie op hun bord komen. „We moeten de motor van de economie niet uit het oog verliezen en bijvoorbeeld onbedoeld de inflatie verder aanjagen”, stellen de drie partijen. Volgens Ingrid Thijssen, voorzitter van VNO-NCW, is de kunst om tegelijk de koopkracht te waarborgen, de inflatie niet verder op te laten lopen, kleine en grote bedrijven in staat te blijven stellen om te investeren en tegelijk te zorgen voor hun verduurzaming. Dit vraagt volgens haar om een „nauwe samenwerking tussen ondernemers, overheid en vakbonden”. Jacco Vonhof van MKB-Nederland prijst dat het kabinet met 600 euro miljoen het mkb tegemoet komt, al heeft het kabinet tegelijk lastenverzwaringen aangekondigd door onder andere de vennootschapsbelasting te verhogen.  Sjaak van der Tak van boerenbelangenorganisatie LTO ziet hoe boeren door de stijgende energieprijzen de gevolgen in hun portemonnee voelen. Zo zijn zij meer geld kwijt voor bijvoorbeeld koelopslag van aardappelen of stalverwarming. Omdat ook in het stikstofdossier nog geen perspectief wordt geboden, heerst er grote onzekerheid binnen de sector: „Het kabinet staat voor een grote opgave om het vertrouwen én verdienvermogen te herstellen”. Het is volgens de werkgeversorganisaties daarom „goed” dat het kabinet kijkt naar extra maatregelen voor energie-intensieve bedrijven.||https://www.nrc.nl//nieuws/2022/09/20/werkgeversorganisaties-koopkrachtmaatregelen-verstandig-maar-vrees-voor-aanjagen-inflatie-a4142541
2022-09-21||Ananta Khemradj over haar documentaire: ‘De archieven over Bouterse moeten nu open’||In eerste instantie maakte ze haar nieuwe film Beste meneer Bouterse voor Surinamers. Haar land is nog steeds diep verdeeld over de militaire staatsgreep door de sergeant en latere president Desi Bouterse in 1980 en de nasleep van de Decembermoorden in 1982, toen vijftien  critici van Bouterses regime werden vermoord in Fort Zeelandia.  „Een land dat z’n verleden niet onder ogen durft te komen, heeft geen toekomst”, vindt filmmaker Ananta Khemradj. Khemradj is 32 jaar, werd geboren in Tilburg, werkte als journalist voor het Surinaamse actualiteitenprogramma ABC Aktueel en combineert terug in Nederland een dagbaan in de agrarische sector met een bestaan als filmmaker. In Je kan toch lezen (2019) verbaasde ze zich erover dat zij en haar generatiegenoten zo weinig over het verleden van Suriname weten. Beste meneer Bouterse is het vervolg. Nu ondervraagt ze vrienden en bekenden, oud-collega’s, ‘boutisten’ en verwanten van de slachtoffers van de Decembermoorden over hoe Suriname verder moet. De film werd een gevoelige en indrukwekkende zoektocht naar verbinding.  Ze koos ervoor om alleen te praten met mensen die dicht bij haar staan. „Voor een echt gesprek is een zekere kwetsbaarheid nodig. Het was best lastig om mensen voor de camera te krijgen. Bovendien voelde ik me verantwoordelijk voor de omgeving waarin ik ben opgegroeid, wat meer de kant van de nabestaanden is.” Dat blijkt bijvoorbeeld uit de emotionele telefoongesprekken met haar journalistieke mentor die vindt dat elke film over dit onderwerp Bouterse alsnog een platform geeft. Haar film heeft echter ook een boodschap voor de Nederlandse toeschouwer. „Nederland moet z’n verantwoordelijkheid nemen en de archieven openen.” In de film wordt gememoreerd hoe premier Rutte in 2014 bepaalde dat deze nog tot 2060 gesloten blijven, waardoor er veel onduidelijk blijft over onder meer de Nederlandse invloed op de staatsgreep. Khemradj gaat op bezoek bij PvdA-politicus Jan Pronk, die als toenmalige minister van Ontwikkelingssamenwerking betrokken was bij de onafhankelijkheid. Hij stelt dat de archieven nu open moeten, wil er ooit een proces van verwerking en verzoening kunnen plaatsvinden. 2060 is te laat. President Santokhi zegt in de film toe er werk van te gaan maken dat de archieven opengaan. Khemradj: „Er is nu geen openheid. De mensen die er nog iets over kunnen vertellen hebben niet zo lang meer te leven, dus hoe lang moet ik nog wachten?” Er werd zelfs gelachen tijdens de film, maar tijdens het nagesprek liepen de emoties toch weer hoog op Beste meneer Bouterse is zoals de titel al aangeeft opgezet als een brief aan de oud-legerleider. Tot het einde toe blijft onduidelijk of ze hem ook daadwerkelijk te spreken zal krijgen. Khemradj raadpleegt er haar oude vriendengroep over, een van de meest aangrijpende momenten van de film, die net als Je kan toch lezen roept om een vervolg. Khemradj: „Dat voel ik ook wel, maar ik weet niet of ik dat nu kan doen. Dit was zo’n intense reis dat er eerst ruimte moet zijn voor gesprek en reflectie.” Of de film dat kan bewerkstelligen? Ze hoopt het. Voor een besloten vertoning in Suriname deze zomer bracht ze alle betrokkenen bijeen. „Er werd zelfs gelachen tijdens de film, maar tijdens het nagesprek liepen de emoties toch weer hoog op.” Nieuw onderzoek naar de Decembermoorden staat momenteel niet hoog op de agenda. Suriname gaat weer door een roerige tijd. Afgelopen zomer waren er protesten tegen het nepotisme van president Santokhi. Ook bevindt het land zich in een ernstige economische crisis. Khemradj: „Wat dat betreft is er nooit een goed moment om deze film te maken. Mijn generatie heeft er nu misschien niet eens direct baat of belang bij, die is aan het overleven. Maar dan moeten we het toch voor toekomstige generaties doen.”  Filmmaker Pim de la Parra, die in 1976 de ‘eerste Surinaamse film’ Wan pipel (‘Eén volk’) maakte, zegt in Beste meneer Bouterse dat het misschien nog wel „2.300 jaar” zal duren voordat er eenheid in Suriname is. „Ik ben niet zo pessimistisch, maar dat het lang gaat duren, daarin heeft hij wel gelijk. Er is meer nodig dan alleen maar een paar antwoorden in een rapport, of een schadevergoeding. En Nederland heeft ook een rol. We moeten inzicht krijgen in hoe dat dekolonisatieproces is verlopen, anders blijft het maar doorsudderen.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/20/ananta-khemradj-over-haar-documentaire-de-archieven-over-bouterse-moeten-nu-open-a4142539
2022-09-21||Het beste van het Nederlands Filmfestival||(Regie Mascha Halberstad)  Prequel op de heerlijke Nederlandse stop-motionfilm Knor, die afgelopen zomer uitkwam en ook tijdens NFF wordt vertoond. De korte film Koning Worst duikt in het ontstaan van de vete tussen twee slagers in het vredige Moppel, en het effect van deze rivaliteit op het liefdesleven van twee pubers in het dorpje. Vol geestige details en muziek, en  doorspekt met slagersidioom. ‘Master of Light’
 (Regie Rosa Ruth Boesten) Een van de negen lange documentaires die tijdens NFF hun Nederlandse première beleven. Filmmaker Rosa Ruth Boesten legde het talent én de demonen vast van de Afro-Amerikaanse kunstenaar George Anthony Morton. Na een lange gevangenisstraf wegens dealen, ontpopte hij zich tot succesvol meester in clair-obscurportretten à la Rembrandt. Maar hij blijft worstelen met zijn (familie)verleden en het racistische Amerikaanse gevangenissysteem.  ‘Abdi’ Er is dit jaar tijdens NFF een zee aan korte en ultrakorte films te zien. Daar zitten geestige animaties  tussen zoals Fly van Patty Stenger, speelfilmexperimenten én documentaires van minder dan een uur. In Buurman Abdi staan de  aandoenlijk knullige special effects en de vrolijke toon waarop hoofdpersoon Abdi  vertelt, in schril contrast met het verhaal over  zijn gruwelijke jeugd in Somalië en de destructieve spiraal waarin hij belandde in Nederland. Het levert een opmerkelijk speels onderzoek op naar het effect van een gewelddadig verleden.  ‘De Smaak van Water’  (Regie: Orlow Seunke)  Als een ambtenaar van de sociale dienst bij een inspectie het verwilderde meisje Anna aantreft, verandert dat zijn leven. Het speelfilmdebuut van Orlow Seunke uit 1982 gebaseerd op De bezoeker van György Konrád, wordt opnieuw vertoond om het 40-jarig bestaan te vieren van de Kring van Nederlandse Filmjournalisten. In aanwezigheid van de nu 61-jarige ‘Anna’, actrice Dorijn Curvers.    ‘Femi’ (Regie: Dwight Fagbamila ) Een van de verrassendste speelfilmdebuten van dit jaar. De 21-jarige Dennis krijgt binnenkort een kind. Door deze ingrijpende gebeurtenis begint hij te worstelen met een trauma uit zijn eigen jeugd: de zelfdoding van zijn vader. Yannick Jozefzoon speelt Dennis als één brok opgekropte emoties. Fagbamila zet een grimmig  Eindhoven neer met decors die geregeld baden in neonlicht. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/20/het-beste-van-het-nederlands-filmfestival-a4142538
2022-09-21||Lees hier de Prinsjesdagstukken||Voor wie het allemaal zelf nog even na wil slaan: de Miljoenennota, ofwel Rijksbegroting, het Belastingplan en alle daarbij behorende stukken zijn inmiddels op de website van de Rijksoverheid geplaatst. Ze zijn hier online te lezen.||https://www.nrc.nl//nieuws/2022/09/20/lees-hier-de-prinsjesdagstukken-a4142537
2022-09-21||Wat maakt acteur Fedja van Huêt zo gewild?||‘Wie wil er nou niet met Fedja van Huêt werken?” Producent Errol Nayci maakt meteen duidelijk dat de acteur altijd een toegevoegde waarde is, of het nou in een tv-serie, film of toneelstuk is. Multifunctioneel ook. Kijk alleen al naar Van Huêts recente werk: schijnbaar moeiteloos stapt hij over van de avontuurlijke entrepreneur Anthony Fokker in Vliegende Hollanders, via de nerdy vliegtuigspotter Mat Herben in Het Jaar van Fortuyn naar een horrorvader in Speak No Evil.  In die laatste film speelt hij samen met zijn vrouw Karina Smulders een zeer sinister echtpaar.  „Je kunt alle kanten met hem op”, zegt Nayci. „Als je naar hem kijkt, gebeurt er altijd iets. Hij kan zowel krachtig  als kwetsbaar spelen. Dat zie je niet vaak.”  Tijdens de vorige editie van het Nederlands Filmfestival stond Van Huêt (Den Haag, 1973) op het podium met een Gouden Kalf voor zijn hoofdrol in De Veroordeling. In die film over de Deventer moordzaak gaf hij gestalte aan de vasthoudende journalist Bas Haan. Dit jaar gaat op het NFF de film Narcosis in première, een gezinsdrama over rouw waarin Van Huêt een vader speelt die verdwijnt na een duik. Zijn vrouw, gespeeld door Thekla Reuten, moet samen met haar jonge  kinderen  met het verlies omgaan. De film is de Nederlandse inzending voor de Oscars.  Als Narcosis  genomineerd wordt voor een Oscar is er een cirkel rond: toen Van Huêt nog op de toneelschool in Maastricht zat, speelde hij reeds de hoofdrol in Karakter, een vader-zoondrama van regisseur Mike van Diem dat in 1998 met een Oscar werd bekroond. Van Huêt kwam als acteur tot bloei bij Hollandia, een theatergroep die lange tijd alleen speelde op locatie: in tuinderskassen, autosloperijen en fabrieken. Door zo’n avant-garde-aanpak worden acteurs meer dan normaal onderdeel van het maakproces. Je leert de ruimte naar je hand zetten, iets wat op een  filmset   van pas komt.  Bij Hollandia liet  hij al zijn veelzijdigheid zien. Als kwaadaardige vreemdeling in De bitterzoet, virtuoos schakelend tussen vele dubbelrollen in De val der goden.  Nadat hij zich had aangesloten bij Ivo van Hoves Toneelgroep Amsterdam schitterde hij als  macho luchtkastelenverkoper in Glengarry Glen Ross.  De laatste tien jaar legt hij zich voornamelijk toe op  series  en films. Dat hij ook daar kan verdwijnen in rollen zal deels   met de grote  theaterervaring te maken hebben. Ervaring  die niet iedere bekende kop heeft.     Dat Van Huêt kan ‘verdwijnen’   ondanks zijn status als BN’er  was ook fijn voor regisseur Martijn de Jong. Narcosis is zijn debuutfilm en eigenlijk was hij niet op zoek naar bekende gezichten. De kwaliteiten van Van Huêt waren echter zeer geschikt voor de rol. „Hij heeft maar een paar scènes en moet daarin een onvergetelijke vader neerzetten”, vertelt De Jong.  „Hij snapt  alle filmische middelen. Bij een ingewikkelde scène zochten we  nog naar een natuurlijke wijze voor Fedja om het shot binnen te komen.  Opeens kwam hij met een perfecte beweging.  Hij liep mee met de cadans van de cameraman en begreep  precies wat er nodig was  op dat  moment.”   Nayci: „Hij is heel genereus is in zijn spel, eigenlijk ook een ideale aangever. Hij kan ervan genieten als een ander iets moois met een scène doet. Fedja zal nooit gaan schmieren.”     Met een knap gezicht  kun je ook makkelijk getypecast worden, maar dat weet hij te vermijden. De  recente   Herben-rol was bijvoorbeeld  een sterk staaltje tegencasting. Of hij nu schurk, held of sukkel speelt, een contante is een licht gepijnigde uitdrukking, alsof hij het leven zwaar vindt.   De Jong:  „Hij heeft een warme uitstraling, maar er zit iets mysterieus in. Je kunt er niet echt de vinger op leggen.”   Een zekere reserve.  Dat zegt Reuten ook in  de persmap over Narcosis: „Hij draagt altijd heel veel geheim met zich mee, in en achter zijn ogen.”   Van Huêt noemt zichzelf in een recent interview met The New York Times over Speak No Evil  een van de ‘usual suspects’ in Nederland die „gezegend is met veel werk”. Niet gek dat hij internationaal blijft denken, ook  om overkill in eigen land te voorkomen.  Zo gaat hij een slechterik spelen in een nu nog mysterieuze serie van de Amerikaanse  techreus Amazon.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/20/fedja-van-huet-krachtig-en-kwetsbaar-2-a4142534
2022-09-21||Fors bedrag naar makers in cultuurbegroting||Ergens diep in de enorme begroting van Onderwijs, Cultuur en Wetenschap (OCW) is te vinden hoeveel geld er het komend jaar, de komende jaren, beschikbaar is voor cultuur en media. Uit het coalitieakkoord van het kabinet Rutte IV werd al duidelijk dat er substantieel meer geld zou worden uitgetrokken voor cultuur: structureel 170 miljoen euro per jaar. Onder het kopje beleidswijzigingen wordt duidelijk hoe Uslu het extra geld zal verdelen, informatie waarop in de culturele sector met smart op werd gewacht. Het opvallendst is het relatief forse bedrag dat wordt uitgetrokken voor verbetering van de arbeidsmarktpositie van de makers. Dat loopt van 2023 tot 2026 op van 38 miljoen tot 66 miljoen euro per jaar. De staatssecretaris had al eerder duidelijk gemaakt de (arbeidsmarkt)positie van makers te willen versterken, en ze laat zien dat ze daar serieus in is. In de culturele sector werkt een disproportioneel mensen als (schijn)zelfstandige. Meer dan de helft werkt als zzp’er, tegenover 12 procent in de gehele arbeidsmarkt. Dat maakt dat het inkomen van deze makers zeer kwetsbaar is, en het zorgt er mede voor dat er veel, volgens de Raad voor Cultuur zelfs té veel macht komt te liggen bij sleutelfiguren in de instellingen die rechtstreeks gesubsidieerd worden.  Hoe het extra geld terechtkomt bij de makers moet nog worden uitgewerkt, in ieder geval voor de behandeling van de begroting later dit najaar in de Kamer. In een eerste reactie laat Peter van den Bunder van de Kunstenbond weten tevreden te zijn met de richting die de staatssecretaris is ingeslagen, maar hij had gehoopt dat het evenwicht nog meer naar de makers zou verschuiven ten opzichte van de producenten en instellingen. „Dit is het moment, durf te kiezen.”||https://www.nrc.nl//nieuws/2022/09/20/fors-bedrag-naar-makers-in-cultuurbegroting-a4142532
2022-09-21||Kabinet presenteert plannen waarmee energierekening per november omlaag moet||Het kabinet gaat kwetsbare huishoudens die geraakt worden door hoge energierekeningen tegemoetkomen met een toeslag. Dat maakt het ministerie van Economische Zaken en Klimaat dinsdag bekend. De energietoeslag maakt deel uit van een pakket maatregelen waarmee het kabinet de energiecrisis probeert te beteugelen. Maandag werd al bekend dat het kabinet een ‘prijsplafond’ voor gas en energie gaat invoeren vanaf 1 januari. Dat houdt in dat het kabinet de maximumprijs voor aardgas verlaagt, waarschijnlijk naar 1,20 euro per kuub. Vanaf 1 november is er een tussenvariant met een prijsplafond waarbij termijnbedragen al worden verlaagd. Het kabinet schat de korting die een gemiddeld huishouden door het plafond krijgt op 2.280 euro per jaar.  Volgens het kabinet kan het termijnbedrag voor gas en energie per 1 november al omlaag. Daarnaast verlengt het ministerie de verlaging van de accijns op brandstof tot juli 2023. Daar trekt het kabinet 1,2 miljard euro voor uit. Voor de meest kwetsbare huishouders wordt opnieuw een energietoeslag uitgekeerd. Dit jaar kregen de armste Nederlanders al een toeslag om de energierekening te kunnen betalen. Voor een grotere groep huishoudens worden toeslagen verhoogd en belastingen verlaagd. Volgens Sigrid Kaag (D66, minister van financiën) konden mensen die nu al moeite hebben met hun vaste lasten, niet wachten op de maatregelen die het kabinet volgend jaar in petto
had. „Daarom is de afgelopen dagen nog koortsachtig overleg gevoerd over een prijsplafond voor energie”, zei de minister bij het aanbieden van de Miljoenennota in de Tweede Kamer. Kaag benadrukte verder de noodzaak van investeringen in onder meer onderwijs, defensie, klimaat- en stikstofbeleid. „De problemen van nu mogen ons het zicht op de toekomst niet ontnemen.” Daarnaast reserveert het kabinet 35 miljoen euro voor studenten die in problemen komen door de stijgende energieprijzen. Dat schrijft Kaag in een Kamerbrief. Met deze maatregel wil ze studenten tegemoetkomen die niet in aanmerking komen voor de eenmalige energietoeslag voor huishoudens met een laag inkomen. De Landelijke Studentenvakbond is kritisch op deze maatregel, aangezien de eisen die gesteld zijn om in aanmerking te komen volgens hen te streng zijn. Zo moet een student een eigen energiecontract hebben en wordt een lening meegeteld als inkomen. ||https://www.nrc.nl//nieuws/2022/09/20/kabinet-presenteert-plannen-waarmee-energierekening-per-november-omlaag-moet-a4142531
2022-09-21||Raad van State: gevolgen &#8216;haastig&#8217; koopkrachtpakket &#8216;slecht te overzien&#8217;||De Raad van State (RvS) is kritisch op de manier waarop het kabinet tot het miljardenpakket is gekomen om de koopkracht voor Nederlandse huishoudens te verbeteren. Volgens de RvS zorgt de haast waarmee de besluiten zijn genomen ervoor dat de gevolgen van de gemaakte keuzes „slecht te overzien” zijn.  Het pakket ter waarde van ongeveer 17 miljard euro werd in de tweede helft van augustus in enkele weken uitonderhandeld als onderdeel van de Rijksbegroting, die minister Sigrid Kaag (Financiën, D66) dinsdag aanbood aan de Tweede Kamer. Volgens de RvS staat de snelle besluitvorming zorgvuldigheid over andere onderwerpen, zoals de vermogensverdeling, in de weg. Ook brengt het de „uitvoerbaarheid van maatregelen voor burgers en bedrijven” niet dichterbij. Dat schrijft het in een advies aan het kabinet en de beide Kamers. De Raad wijst naar de presentatie van de Voorjaarsnota 2022, toen het kabinet al stelde dat nieuw beleid met gevolgen voor de begroting in beginsel gedekt moet zijn. Dat nu opnieuw geld op de korte termijn wordt uitgegeven dat niet gedekt is, kan rekenen op weerstand van de Raad. Hoewel dit voor nu geen grote gevolgen heeft, „houdt het kabinet zich met deze overschrijdingen niet aan de eigen nationale begrotingsregels”. ||https://www.nrc.nl//nieuws/2022/09/20/raad-van-state-gevolgen-haastig-koopkrachtpakket-slecht-te-overzien-a4142529
2022-09-21||Als de koning langskomt, steken demonstranten hun middelvinger op||Voor elk oranje hoedje is er dinsdag óók een boerenzakdoek te zien in Den Haag. Voor elke basisschoolklas met zelf geknutseld kroontje, een groep jonge mannen, klompen aan en de trui bedrukt met #trotsopdeboer of het logo van een loonwerkersbedrijf. Voor elke vriendinnengroep met plattegrond van de route van de rijtoer, lopen er mannen en vrouwen door de binnenstad met omgekeerde vlaggen in het haar en rugzakken met stickers tegen coronamaatregelen. Demonstraties zijn er altijd op Prinsjesdag. Vijf zijn er dit jaar aangekondigd, onder meer van vakbond FNV en van de anti-monarchistische beweging Republiek die elders in de stad staan. Nieuw is langs de route het boegeroep en gefluit van andere demonstranten, dat regelmatig het schuchtere gejuich van Oranjefans overstemt. En als de koning, koningin en prinses langskomen in de koets, draait een deel van de toeschouwers zich om. Met de middelvinger in de lucht. De koning zal tien minuten later in de Troonrede zeggen dat „samenwerking Nederland sterker maakt dan polarisatie”. En hij zegt dat de regering „met alle positieve krachten” wil blijven werken „aan oplossingen voor vandaag en een goede toekomst voor alle inwoners”. Op straat strijden, als hij terugrijdt naar paleis Noordeinde, feestvreugde en boosheid om zijn aandacht.  Al midden in de nacht heeft de gemeente Den Haag een noodbevel afgekondigd. Toen werd duidelijk dat boeren met tractoren op weg waren naar de Hofstad. „Wegens ernstige vrees voor verstoring van de openbare orde en veiligheid” zullen trekkers worden teruggestuurd. Een aantal wordt later op de dag in beslag-genomen. Markus de Ruiter en Cor Gille uit Krimpenerwaard zijn verbolgen dat ze hun tractor in Rijswijk moesten achterlaten. Ze vinden dat de „stikstofbeslissingen worden genomen door mensen zonder verstand” en wilden dat op Prinsjesdag duidelijk maken. „We wilden gewoon gaan kijken, we zijn niet agressief of zo”, zegt melkveehouder Gille. De Ruiter, die bij een kalvermesterij werkt, zegt: „We willen staan waar Alex langskomt”. Langs de route is de sfeer grimmiger dan op eerdere Prinsjesdagen, zoals voor de Raad van State, op de hoek van de Kneuterdijk. Binnen zit prinses Beatrix, om te zien hoe haar zoon, schoondochter en kleindochter langsrijden. Haar uitzicht wordt belemmerd door de demonstranten die grote omgekeerde vlaggen vasthouden.  Agenten, het gezicht deels bedekt, staan met hun rug naar de stoet en letten op het publiek. Normaal zouden op deze hoek opgewonden kinderstemmen klinken. Nu staat er een man verkleed als de slaaf Spartacus, die ‘At your service’ roept, met de intonatie van wijlen Pim Fortuyn.  Als hij een spuit omhoog houdt, wordt er gegrinnikt door omstanders. Een grootvader met kleinkind zegt: „Kom, we gaan ergens anders heen.” Er wordt gescandeerd: „Liefde, vrijheid, geen dictatuur.” De agenten tussen de toeschouwers doen af en toe een „dringend” verzoek de vlag om te keren. Dat heeft weinig effect: het blauw-wit-rood is tot bij paleis Noordeinde te zien. Als de koninklijke familie naar buiten komt, klinkt het boegeroep luider dan het ‘Leve de Koning!’.||https://www.nrc.nl//nieuws/2022/09/20/als-de-koning-langskomt-steken-demonstranten-de-middelvinger-op-a4142530
2022-09-21||Straatschoffies zoeken vaderfiguren in Vlaamse ‘Dealer’ en ‘Nowhere’||Het is een traditie, Vlaams sociaal drama. Nederland situeert zijn kwaliteitsfilms vaak in de hogere middenklasse. Vlaamse cineasten vertellen liever verhalen uit de onderklasse van slecht geschoren scharrelaars met een onverwerkt verleden, bijstandsmoeders in haveloze flatjes of straatjeugd op zoek naar een thuis. Deze week gaan twee Vlaamse sociale drama’s in roulatie: Dealer en Nowhere.  Met zes Ensors, de Vlaamse filmprijzen, viel Dealer het meest in de smaak. Het is het regiedebuut van acteur Jeroen Perceval, een cultfiguur die de weg kende in het misdaadmilieu voor hij doorbrak als acteur. Zoals de 14-jarige Johnny (Sverre Rous) dus, een grofgebekt Antwerps straatdealertje dat in een opvanghuis verblijft: zijn moeder is psychotisch. Na een mislukte poging tot zakkenrollen werft hij steracteur en bohémien Antony  (Ben Segers) als klant. Die vadsige Serge Gainsbourg biedt Johnny hoop, perspectief en een rolmodel – maar blijkt een onbetrouwbare vaderfiguur.  Een oudere broer heeft Johnny dan al: hoofddealer Luca (een prachtrol van Bart Hollanders). Hij houdt als een sinistere Fagin zijn kinderdealertjes in het gareel met dreigen, flemen en onverwachts geweld.  Dealer draait om falende rolmodellen. Je empathie voor de kleine Johnny staat evenwel al snel onder druk van zijn aanhoudende, nogal overspannen bravoure en schelle Antwerpse gekrijs.  Perceval had zijn megafoon best iets mogen dempen; voor zowel hulpverleners als kijkers ontwikkelt Johnny zich al snel tot een hoofdpijndossier. Het narcistische gebral van Antony is nogal afstotelijk; waaruit zijn charisma bestaat is me een raadsel.  Dealer is een volatiele, hyperemotionele film in felle nachtkleuren en met een dun script. Je gelooft de context niet altijd: de dynamiek binnen de kinderbende, de relatie van Johnny en Antony. De film is afwisselend interessant en irritant, dat laatste iets meer eigenlijk. Maar er gebeurt wat, en niet wat je verwacht. Dat is ook iets waard.  Prima in balans – en voorspelbaar – is daarentegen Nowhere van Peter Montsaert. Ook hier zoekt een straatschoffie een rolmodel.  De stuurse blower Thierry (Noa Tambwe Kabati) beleeft een meet cute met vijftiger André (Koen De Bouw), die in het Antwerpse havengebied kotten en krotten verbouwt. En ook Thierry als die probeert in te breken,  maar  vaderinstincten ontwaken en André neemt het zichzelf overschreeuwende weeskind onder zijn hoede. De argwanende toenadering is mooi geacteerd; branieschopper Thierry ontdooit als hij wordt gezien,  de stille, afhoudende André met ogen vol onverwerkt  verdriet moet ook iets kwijt. Terwijl ze samen op zoek gaan naar de moeder die Thierry ooit in Luik te vondeling legde, genezen ze elkaar. Wie  verlossing zoekt, zal vinden. Degelijk script, goed acteren, vale industriële lyriek, trauma’s die zich zonder kunstgrepen als flashback openbaren: op Nowhere valt weinig aan te merken, behalve dat hij iets te netjes binnen de lijntjes kleurt.  Nam Montsaert  te veel hooi op zijn vork in voorganger Le ciel Flamand (2016) – een thriller over kindermisbruik én een portret van een moeder en een dochter in  de prostitutie – ditmaal neemt hij te weinig hooi op zijn vork.  Twee onvolmaakte films over straatschoffies en vaderfiguren; gaat u überhaupt kijken? Vast niet, want al spreken we dezelfde taal, Nederlanders kijken niet naar Vlaamse films en vice versa.  Vlaamse kaskrakers als Loft en Hasta la Vista kregen om die reden zelfs een Nederlandse remake. Misschien verandert dat nu we door grensoverschrijdende misdaadseries elkaars acteurs iets beter leren kennen. Het is te hopen, al is het wel een probleem dat het Antwerps jargon van Dealer voor noorderburen onbegrijpelijk is zonder ondertiteling. Drama Dealer Regie: Jeroen Perceval. Met: Sverre Rous, Ben Segers, Bart Hollanders, Veerle Baetens. Lengte: 104 min.  Drama Nowhere Regie: Peter Montsaert. Met: Koen De Bouw, Noa Tambwe Kabati. Lengte: 110 min.  Volgende week uit. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/20/straatschoffies-zoeken-vaderfiguren-in-vlaamse-dealer-en-nowhere-a4142528
2022-09-21||Iraanse vrouwen demonstreren zonder hoofddoek tegen de zedenpolitie||Er vloeit weer bloed in Iran over de door velen gehate kledingvoorschriften voor vrouwen van de conservatieve leiders van het land. Na de dood van een jonge vrouw die was opgepakt omdat haar kleding niet aan de voorschriften voldeed braken er de laatste dagen op veel plaatsen in het land protesten uit, die zoals gebruikelijk hard werden neergeslagen.  Aanleiding tot de onrust was de dood van de 22-jarige Mahsa Amini, die tijdens familiebezoek aan Teheran vorige week dinsdag werd opgepakt door de zedenpolitie. Volgens sommige getuigen was dat omdat haar hoofddoek haar haar onvoldoende zou hebben bedekt, volgens anderen omdat ze een te strakke broek zou hebben gedragen. Na haar arrestatie zou ze zijn geslagen, ook op haar hoofd, waardoor ze een hersenbloeding zou hebben opgelopen. Pas met enige vertraging belandde ze in een ziekenhuis. Al bij aankomst zou ze dood zijn geweest. De politie deed de kwestie naderhand af als „een onfortuinlijk incident” en stelde dat Amini een hartaanval had gekregen. Die verklaring wekte verbazing. Haar vader liet in reactie daarop woedend weten dat zijn dochter juist in uitstekende gezondheid had verkeerd en dat niets wees op hartproblemen. Vooral in enkele plaatsen in het Koerdische noordwesten, waar het slachtoffer woonde, is het al dagen onrustig. Ook maandag kwam het opnieuw tot felle confrontaties tussen demonstranten en de politie, waarbij de politie met scherp schoot. Daarbij kwamen volgens Iraanse media tenminste vijf mensen om het leven. Op de begrafenis in de stad Saqez deden sommige vrouwen demonstratief hun hoofddoek af.  Ook elders leidde het incident tot onrust, onder meer in de hoofdstad Teheran en in Mashad, de tweede stad van het land. Honderden betogers werden gearresteerd. Sommige van hen eisten de ontbinding van de zedenpolitie, die voor veel Iraniërs een permanente bron van ergernis is. Anderen riepen ‘dood aan de dictator’, een verwijzing naar Irans opperste leider, ayatollah Ali Khamenei. Uit solidariteit toonden sommige vrouwen op sociale media ook filmpjes waarop ze demonstratief hun haar knipten.  Al decennia verafschuwen veel Iraanse vrouwen de strikte kledingvoorschriften. De religieuze leiders beschouwen met name de hijab, de hoofddoek, als een soort lakmoesproef voor het religieuze gehalte van hun regime. Toch verslapt het toezicht op de naleving van de regels na verloop van tijd steeds weer en meisjes en vrouwen maken daarvan gebruik door steeds wat meer van hun haar bloot te geven. Juist de laatste maanden is er weer sprake van verscherpt toezicht.  Af en toe komt het tot botsingen, omdat de waarden van de bejaarde religieuze leiders steeds minder sporen met die van brede lagen van de veeleer seculier ingestelde bevolking, in het bijzonder in de grote steden. De meest recente grotere botsing deed zich voor in 2018, toen groepjes vrouwen demonstratief de straat opgingen zonder hoofddoek. Velen van hen verdwenen voor kortere of langere tijd in de gevangenis en dat gold ook voor hun bekendste advocaat, Nasrin Sotoudeh.  De autoriteiten beseffen dat ze na de dood van Amini en de protesten die dat opriep behoedzaam moeten opereren. President Ebrahim Raisi, zelf een man met zeer conservatieve opvattingen, belde een paar dagen later met Amini’s  familie om zijn medeleven te betuigen. Hij zei zelfs dat ze als „mijn eigen dochter” was. In weerwil van de bezweringen van de politie dat ze hun handen hadden thuisgehouden en er slechts sprake was van een onfortuinlijk incident kondigde Raisi ook een onderzoek naar de kwestie aan.  Door de slechte economische omstandigheden, nog versterkt door Amerikaanse sancties, heerst er breed ontevredenheid onder de Iraanse bevolking. Velen hebben moeite om de eindjes aan elkaar te knopen. Regelmatig uit die zich in demonstraties en stakingen. ||https://www.nrc.nl//nieuws/2022/09/20/iraanse-vrouwen-demonstreren-zonder-hoofddoek-tegen-de-zedenpolitie-a4142527
2022-09-21||Roddel overwoekert  halfbakken dystopie ‘Don’t Worry Darling’||Bij Don’t Worry Darling heeft de roddel de film voortvarend overwoekerd. Regisseur Olivia Wilde die met popidool Harry Styles in bed dook. Hoofdrolspeler Florence Pugh, een kennis van Wildes bedrogen echtgenoot Jason Sudeikis, die de film saboteerde. En spuugde Harry Styles nu naar collega Chris Pine bij de première in Venetië? Clickbait dus: Don’t Worry Darling is uitgegroeid tot  een legendarische rampset waar de cast onprofessioneel de vuile was buiten hangt. Wat gunstig kan uitpakken:  compenseert nieuwsgierigheid zo wellicht de matige recensies? De film zelf duikt na een bemoedigende aanloop namelijk in een peilloze afgrond.   Het betreft een moderne variant op Ira Levins paranoïde roman The Stepford Wifes uit 1972,  waar een fotografe vermoedt dat mannen in haar schijnbaar idyllische buitenwijk hun vrouwen door robots vervangen. Florence Pugh speelt huisvrouw Alice in de jaren-50-utopie Victory, waar de kerels ’s ochtends in chromen wiebelbakken hun bungalows verlaten om aan een supergeheim project te werken. De  dames poetsen, shoppen, roddelen en drinken cocktails dat het een lust is om ’s avonds manlief met het eten op tafel en in avondjurk op te wachten.  Iets klopt niet: Alice ziet vreemde ‘glitches’, droomt over een morbide ballet met Marilyn Monroe-pruiken, koopt een doos  windeieren. Onbehagen neemt de overhand, zeker als buurvrouw Margaret gilt dat Victory een valstrik is en  zelfmoord pleegt – waarna mannen in rode overals haar lichaam vlot afvoeren en Margaret vredig en intact terugkeert.   Victory is een alt-right mannenfantasie: „This World is Ours”, brullen zij. Florence Pugh weet prima raad met haar spiraal van ongemak via paranoia naar paniek, Harry Styles’ wezenloze acteren past daar – wellicht onbedoeld – goed bij.  Maar de finale ontspoort in chaotische, cartooneske actie, en de verklaring van Victory is halfbakken, ongerijmd en onbevredigend uitgewerkt. Jammer, er vallen interessante dingen te beweren over informatietechnologie die vrijhavens voor reactionaire impulsen biedt.  Sciencefiction Don’t Worry Darling Regie: Olivia Wilde. Met: Florence Pugh, Harry Styles, Chris Pine. Lengte: 122 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/20/roddel-overwoekert-halfbakken-dystopie-dont-worry-darling-a4142526
2022-09-21||Nieuwe films in week 38: ‘The Enforcer’, ‘Avatar’||The Enforcer. Regie: Richard Hughes.  Lengte: 91 min. Misdaadfilm met Antonio Banderas  als maffioso in Miami die vaderlijke gevoelens ontwikkelt voor jongedame en zich tegen maffiabazin keert die andere plannen met haar heeft. Avatar. Regie: James Cameron.  Lengte: 162 min. Terug als opwarmertje: nieuwe delen volgen. In kleurrijke 3D-sciencefiction infiltreert een militair bij wilde, nobele aliens, vindt de liefde en keert zich tegen de uitbuitende mensheid. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/20/ook-uit-in-week-37-2-a4142568
2022-09-21||Onmisbare docu over juridische oorlog om presidentschap Brazilië||Momenteel staat hij weer hoog in de peilingen. De linkse Braziliaanse oud-president Luiz Inácio Lula da Silva neemt het in oktober op tegen de zittende extreem-rechtse president Jair Bolsonaro, nadat Lula in 2018 veroordeeld was in een witwasschandaal. Ten onrechte, zou  blijken. De rechtszaak bleek even verrot als de corruptie die men zei aan te pakken.  De nieuwe documentaire Amigo secreto van de Nederlands-Braziliaanse Maria Ramos is een zorgvuldige reconstructie van de anticorruptie-operatie ‘Car Wash’ die tot de val van Lula leidde en Bolsonaro aan de macht bracht. Een beschamende vorm van wat internationaal ‘lawfare’ heet, juridische oorlogsvoering tegen politieke tegenstanders.  Dankzij inspanningen van het onderzoeksjournalistieke platform The Intercept en de Spaanse krant El país is inmiddels gebleken dat de onderzoeksrechter, het openbaar ministerie en de politie elkaar informatie doorspeelden, feiten achterhielden en zo bewijs fabriceerden in de zaak tegen Lula. Vorig jaar werd het vonnis ongeldig verklaard, waarna hij vrijkwam.  Amigo secreto (de titel verwijst naar de WhatsApp-groep waarin de informatie werd uitgewisseld) is een genuanceerde film die blootlegt hoe de systemische corruptie in Brazilië, ook onder Lula, kon bestaan. Ramos werkte er drie jaar aan, maakte gebruik van eigen materiaal – haar team filmde tijdens de pandemie door terwijl zij op afstand regisseerde – en van (gelekte) beeldbronnen uit het openbare domein.  Ronduit onthutsend zijn de beelden van een bijeenkomst van Bolsonaro’s parlement waarin hij spreekt over het bewapenen van zijn aanhangers en een milieuminister voorstelt gebruik te maken van corona om een aantal maatregelen af te schaffen. Ook de Amerikaanse betrokkenheid bij het regime van Bolsonaro komt aan de orde.  Het is werkelijk bewonderenswaardig hoe standvastig Ramos het afgelopen decennium in films als Justiçia en O processo het Braziliaanse rechtssysteem heeft ontrafeld. In Amigo secreto vertelt zij, juist door in te zoomen op details, een groter verhaal, geeft een waarschuwing zo je wilt, over de juridisering van de politiek en hoe dat een democratische rechtsstaat ondermijnt. Een onmisbare film. Documentaire Amigo secreto Regie: Maria Augusta Ramos. Lengte: 131 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/20/onmisbare-docu-over-juridische-oorlog-om-presidentschap-brazilie-a4142525
2022-09-21||Stilzitten in een  zaal? Een klassiek concert kan ook anders||De Grote Zaal van het Concertgebouw bruist. De muziek op het podium, althans. Het Cleveland Orchestra laat de paukenslagen en koperknallers van het ‘Scherzo’ uit Bruckners Negende symfonie tegen de wanden kaatsen. De opzwepende ritmes nodigen uit om mee te dansen, maar dat gaat hier niet. Een man in de zaal bedenkt een compromis en voert een piepkleine choreografie uit boven zijn armleuning: zijn duim en wijsvingers zwaaien een denkbeeldig dirigeerstokje heen en weer, streng in de maat. Stilte en stilzitten tijdens klassieke concerten hoorde er altijd al bij, zou je denken. We beschouwen klassieke muziek als tijdloos, dan zal dat voor de etiquette ook wel gelden.  Het tegendeel is waar, weet Thomas Delpeut (1988). Hij is docent cultuurgeschiedenis aan de Radboud Universiteit in Nijmegen en rondt binnenkort een proefschrift af over de concertcultuur van de negentiende eeuw in vier grote Nederlandse steden. „Neem het jaar 1815”, zegt hij enthousiast. „Concertbezoekers hadden heel andere verwachtingen van een concert. Ze waren gewend tijdens de muziek door de zaal te lopen. Als iets in de smaak viel, klapten ze – ook als het orkest nog aan het spelen was. En als ze iets slecht vonden, werd er gejoeld.” Ook zalen zagen er toen anders uit: in sommige stonden tafeltjes, waar het publiek aan zat. „Ook later in de negentiende eeuw had je nog zalen waar die indeling gewoon was.” Delpeut toont een tekening van tussen 1850 en 1860. „Dit is de Parkzaal, destijds een van de belangrijkste podia van Amsterdam, gelegen in wat nu het Wertheimpark is, nabij Artis. Het orkest kun je nog net zien, op de achtergrond. Op de voorgrond zie je het publiek.” Dat publiek lijkt vooral druk met zichzelf. Groepjes uitgedoste mannen en vrouwen staan om tafeltjes heen, pratend. Op de voorgrond zie je een ober die een wijnglas omhoog houdt.  Delpeut: „Voor de meeste mensen was de muziek toen een achtergrond voor het sociale toneel. Publiek arriveerde laat en vertrok vroeg. Als een operazangeres zong, gingen de mannen tussen de stoelen staan zodat ze haar beter konden zien. Waarna de vrouwen soms weer op de stoelen gingen staan, zodat ze het podium beter konden zien.” Voor zijn promotieonderzoek werkte Delpeut met een database van bijna twintigduizend muziekstukken. Zo leerde hij welke stukken het meest geprogrammeerd werden en in welke volgorde. Daarnaast gebruikte hij tijdschriftartikelen, brieven en notulen van concertgenootschappen  om zich een beeld te vormen van de ontluikende concertcultuur. „In het verleden bestond het beeld dat het Nederlandse concertleven pas van betekenis werd vanaf de opening van het Concertgebouw in 1888. Eindelijk was er een goede zaal, kort daarop een goed orkest. Zelfs het publiek begon ‘serieus’ te luisteren. Ik probeer aan te tonen dat die gebeurtenissen een uitmonding zijn van een proces dat al eerder in gang is gezet.” Van het uitgekristalliseerde concertleven van nu, door veelal gesubsidieerde ensembles en orkesten, was in de negentiende eeuw geen sprake. Maar onze actuele twijfels over hoe we het klassieke muziekleven in de toekomst het beste kunnen vormgeven – die was er vroeger wél ook al. „Rond 1850 was er nog geen vaste manier om concerten  te organiseren, de omschrijving ‘klassiek’ was ook nog niet gangbaar”, vertelt Thomas Delpeut. „Een belangrijk deel van het muziekleven vond plaats in besloten concertgenootschappen, waarvan alleen mannen lid mochten worden. Vrouwen mochten als gast mee.”  Het publiek heeft zich die passieve luisterstijl zelf aangeleerd Thomas Delpeut onderzoeker Programmering is een goede lens om het concertleven  te bekijken, stelt Delpeut; die zegt iets over muzikale smaak én over sociale verhoudingen. „De later favoriete formule van ouverture, solo-concert en symfonie bestond nog niet. Concerten boden veelal een mengelmoes; symfonieën, solo-instrumenten, opera-aria’s en romances wisselden elkaar af. Concerten duurden ook veel langer. ‘Kakelbont’ noemde een tijdgenoot het.” Concert door harpist Lavinia Meijer, 2020. Foto Concertgebouw Het publiek kwam in die tijd af op beroemde, liefst virtuoze solisten. Maar concertorganisatoren, musici, critici en bezoekers die zichzelf als ware muziekliefhebbers beschouwden, vonden dat ensemblemuziek juist de nadruk verdiende. Zij bediscussieerden de daartoe optimale programmaopzet. Kun je een symfonie het beste aan het begin van een concert programmeren, of juist aan het einde? Ze werden bij hun ideeën geïnspireerd door wat er in andere Europese muzikale centra gebeurde. Delpeut: „In de praktijk was een mengvorm dominant: je programmeert een geliefde solist, zodat je óók een symfonie van Schumann kunt laten horen. De tekening van de Parkzaal ziet er voor ons nu gek uit, maar  daar heeft men wel de symfonieën van Beethoven leren beluisteren.” In de loop van de negentiende eeuw veranderde de concertpraktijk; de aandacht verschoof naar de muziek en naar stil luisteren in nette rijen. Rond 1900 ontstond de nu nog gebruikelijke concertvorm van het klassieke concert, terwijl de muziek die klinkt vaak ouder is. „Veel mensen noemen de luistercultuur die ontstond ‘passief’”, zegt Delpeut. „Maar het publiek heeft zich die veranderde luisterstijl zelf aangeleerd. Dat was een geleidelijk proces.” Inmiddels zijn we gewend aan de strakke etiquette en vorm van ‘moderne’ klassieke concerten. Moeten we die dan weer loslaten? „Natuurlijk kun je het negentiende-eeuwse concert niet zomaar naar onze tijd transplanteren”, zegt Delpeut. „Maar als je inziet dat het verleden niet zo star was als vaak wordt gedacht, wordt vernieuwing wel gemakkelijker.” Ook onderzoeker Veerle Spronck (1993) houdt zich bezig met de manieren waarop je concerten kunt inrichten – maar zij richt zich op het heden en promoveerde deze zomer bij het Maastricht Centre for the Innovation of Classical Music.  Dat centrum werd in 2017 gesticht als samenwerking van de Universiteit Maastricht, Hogeschool Zuyd en leden van philharmonie zuidnederland. De missie: experimenteren met nieuwe manieren om concerten in te richten. Ziet zij iets in de negentiende-eeuwse concertvorm? „Ik ontdekte dat orkesten heel flexibel zijn, dus ja: je kunt ook ‘oude’ programma’s nieuw leven inblazen. Inspiratie uit het verleden kan een mooie manier zijn om de toekomst vorm te geven. Maar niet omdat het hoort. Wel omdat het óók kan.” Ik wil de ‘muur’ doorbreken tussen musici en publiek Veerle Spronck onderzoeker Spronck koos een uitvoering op nieuwemuziekfestival Gaudeamus als voorbeeld: Three Degrees from Reality door het Haagse ensemble Modelo62.  In het Utrechtse Theater Kikker instrueren twee figuren in grijze kernreactorpakken het publiek schoenen en sokken uit te doen en zilveren pakken aan te trekken, „ter bescherming”. De opzichters drijven het publiek een deur door, die direct het podium op leidt. De vloer is bezaaid met onbestemde voorwerpen. Wat doen die blikjes hier? Wat betekent deze rare berg van dekens, kussens en veren? En wat zijn dat voor apparaatjes in de hoek? Door de ruimte heen verspreiden zich de musici van Modelo62, die vervreemdende klanklandschappen maken. Tegen het einde van het concert wordt de sfeer grimmig: sommige toeschouwers krijgen de opdracht „te dansen en te genieten” terwijl een dreigende drumbeat aanzwelt. Anderen moeten om hen heen een cirkel vormen - wat mislukt. Veerle Spronck kijkt wat verloren toe. „Dat was wel wat extreem”, constateert ze na afloop, enigszins opgelucht dat de voorstelling voorbij is. Moet dit dan de toekomst zijn van het klassieke concert zoals we het kennen? Spronck: „De avond bood wel kansrijke elementen, zoals het uittrekken van schoenen. Dat is een ‘powermove’, een manier om het publiek uit de  routine te halen en ze onderdeel te maken van de performance.” Spronck concludeert in haar onderzoek dat ook kleine veranderingen in de routine van een orkest de concertervaring van het publiek sterk kunnen veranderen. „Denk bijvoorbeeld aan ensemble Pynarello, dat zonder partituur speelt. Daardoor is meer interactie mogelijk, ze spelen ook zonder dirigent. En ook voor het publiek levert dat wat op: je ziet beter wat er gebeurt in de muziek. En het publiek kan tussen de musici plaatsnemen, omdat er geen lessenaars in de weg staan.” Sproncks onderzoek vindt weerklank in de praktijk; op dit moment werkt ze met philharmonie zuidnederland aan een nieuw experiment. Ook deelde ze haar inzichten over innovatie met onder andere vaktijdschrift Das Orchester en met het Europese netwerk van artistiek directeurs van concertzalen ECHO. Haar enthousiasme is aanstekelijk, maar je voelt ook dat er  urgentie achter haar woorden zit. „In alle rapporten van de Raad voor Cultuur kom je ‘innovatie’ geheid tegen; ensembles moeten dus wel. Maar ik denk ook dat het inherent is aan het beroep van kunstenaar om je af te vragen: waarom en hoe doe ik dat wat ik doe?” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/20/stilzitten-in-een-zaal-een-klassiek-concert-kan-ook-anders-a4142524
2022-09-21||Vakbonden FNV, CNV en VCP kritisch op Troonrede||Vakbond FNV erkent dat het kabinet met een groot pakket aan steunmaatregelen komt, „maar de oorzaken worden volgens de vakbond niet structureel aangepakt”. Daardoor is er slechts sprake van „pleisters plakken”, aldus de bond. Ook de Vakcentrale voor Professionals (VCP) waarschuwt dat het leven voor miljoenen Nederlanders „onbetaalbaar dreigt te worden”. „Eindelijk, maar rijkelijk laat, lijkt het kabinet te beseffen dat veel mensen nu kopje onder dreigen te gaan”, aldus FNV-voorzitter Tuur Elzinga in een reactie op de Troonrede. „Economisch groeit Nederland, het geld moet alleen eerlijker worden verdeeld. De mensen in Nederland verdienen beter”. FNV pleit voor een verdere verhoging van het minimumloon dan nu is gepland, waarbij de AOW en uitkeringen moeten meestijgen. Ook vakbond CNV zegt dat het kabinet te weinig oog heeft voor middeninkomens. De bond kondigde aan bij cao-onderhandelingen „hoog” te zullen gaan inzetten, „eerder richting de 10 dan richting de 5 procent”. CNV zegt dat het goed is dat het kabinet werkgevers oproept de lonen te verhogen, maar wijst erop dat de overheid zélf ook een werkgever is en hier een verantwoordelijkheid in heeft. De VCP waarschuwt dat zij „toenemende onvrede en onrust” ziet, ook onder de middeninkomens. De vakcentrale denkt dat de politiek niet goed doorheeft hoe groot de zich opstapelende problemen voor de middeninkomens inmiddels zijn. „De energieprijzen zijn zo hoog dat de energierekening vrijwel alle werknemers in een crisissituatie brengt”, aldus voorzitter Nic van Holstein. „Dan moet de politiek toch ook inzien dat we op verkeerde weg zijn.”||https://www.nrc.nl//nieuws/2022/09/20/vakbonden-fnv-en-vcp-kritisch-op-troonrede-a4142521
2022-09-21||Minimumloon naar 1.934 euro||Voor het eerst sinds 1969 voert het kabinet per 1 januari een extra stijging van het minimumloon door. Normaal stijgt die twee keer per jaar mee met de gemiddelde cao-lonen. Die ‘normale’ stijging bedraagt op 1 januari 2,1 procent. De ‘extra’ stijging bedraagt 8,05 procent. Het bruto minimumloon stijgt daarmee van ruim 1.756 euro naar ruim 1.934 euro. Tal van uitkeringen stijgen mee met het minimumloon. Waardoor ook mensen die bijvoorbeeld een bijstands-, AOW- of Wajong-uitkering hebben, hun inkomen extra omhoog zien gaan. In het regeerakkoord had Rutte IV al een extra stijging van het minimumloon afgesproken met 7,5 procent. Daar is nu dus 0,55 procentpunt bovenop gekomen. Ook wordt de stijging in één keer doorgevoerd en niet, zoals in het regeerakkoord stond, in drie stappen.||https://www.nrc.nl//nieuws/2022/09/20/minimumloon-naar-1-934-euro-a4142523
2022-09-21||Schuldgevoel over zwoegende werksters is belangrijker dan die werksters zelf||Marianne begint een nieuw leven in de Franse havenstad Caen, vlakbij Ouistreham, de plek waar ferry’s uit Engeland aanmeren. Ze solliciteert naar een baan als schoonmaakster en wordt aangenomen. Marianne is niet heel goed in haar nieuwe beroep, het lijkt alsof ze nog nooit wc’s heeft schoongemaakt. Ook zien we haar notities maken in een opschrijfboekje. Al snel wordt het de toeschouwer duidelijk dat Marianne een journalist is die undercover aan een boek over  uitbuiting van mensen in de schoonmaaksector werkt. Dat weten de vrouwen met wie zij bevriend raakt niet. Zij doen zwaar werk, maar Marianne ziet ook hoe solidair ze zijn en hoeveel plezier ze hebben  – hoe treurig de omstandigheden  ook zijn.  Entre deux mondes is gebaseerd op het boek Le quai de Ouistreham (2010) van journalist Florence Aubenas (die in 2005 vijf maanden gevangen zat in Irak). Het personage Marianne (Juliette Binoche) is naar haar gemodelleerd. Binoche wordt omringd door uitstekend spelende amateur-acteurs. Aubenas liet zich inspireren door Ik (Ali) uit 1985 van Günther Wallraff, het controversiële verslag van zijn harde leven als Turkse gastarbeider. Net als haar beroemde voorganger wil Aubenas een sociale misstand aan de kaak stellen: vrouwen die net op of onder de armoedegrens leven. Daarom is het des te jammer dat deze filmadaptatie focust op haar steeds harder knagende schuldgevoel: gebruikt zij de vrouwen over wie zij schrijft?  Juist door die nadruk op het schuldgevoel van Marianne laat de film een wat bittere nasmaak achter – hij is simpelweg uit balans. Entre deux mondes zou veel meer moeten gaan over  keihard werkende schoonmaaksters in Caen en Ouistreham die worden uitgebuit en met moeite het hoofd boven water houden. De scènes waarin regisseur Carrère hun werk op de veerboten toont, waar ze binnen vier minuten een hut moeten schoonmaken, inclusief bedden opmaken, zijn de beste. De passagiers die aan boord komen, keuren de schoonmakers geen blik waardig, en dat schrijnt. Hun levens zijn veel interessanter dan het schuldgevoel van Marianne. Het is triest dat ook deze film daar  te weinig oog voor heeft.  Drama Entre deux mondes Regie: Emmanuel Carrère. Met: Juliette Binoche, Hélène Lambert. Lengte: 106 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/20/schuldgevoel-over-zwoegende-werksters-is-belangrijker-dan-die-werksters-zelf-a4142522
2022-09-21||Hoge Raad handhaaft veroordeling Jessica B.  in Friese Festivalmoord|| De Hoge Raad houdt de veroordeling van Jessica B. voor het medeplegen van de moord op haar echtgenoot Tjeerd van Seggeren in stand. Daarmee gaat ’s lands hoogste rechter lijnrecht in tegen het onafhankelijke advies van de advocaat-generaal. Die vond dat er om twee redenen een streep zou moeten door B.’s veroordeling tot twintig jaar celstraf. Dat blijkt uit  een arrest van de Hoge Raad van dinsdag. Van Seggeren werd in juli 2017 met ingeslagen schedel gevonden in een Fries weiland in de buurt van een festival dat hij bezocht. Enkele maanden later werd B. voor de moord op haar echtgenoot gearresteerd. Tegen B. – die iedere betrokkenheid bij  de moord ontkent – was veel indirect bewijs. In haar auto werden net als op B.’s ingeslagen schedel minuscule blauwe verfdeeltjes aangetroffen.  Ze was ten tijde van de moord bij de plaats delict, naar eigen zeggen om haar echtgenoot – tevergeefs – op te halen van het festival. En zij legde verschillende leugenachtige verklaringen af over de avond van de moord. Ook had zij een motief. Het echtpaar met drie kinderen had huwelijksproblemen en zou mogelijk gaan scheiden. Vanwege de huwelijkse voorwaarden zou B. dan bekaaid wegkomen  terwijl zij na de moord onder meer recht had op 600.000 euro van de levensverzekering.  De rechtbank Leeuwarden veroordeelde B. in juli 2019 tot twintig jaar celstraf vanwege de moord op Van Seggeren. Eind 2020 kreeg zij in hoger beroep dezelfde straf opgelegd van het gerechtshof Arnhem-Leeuwarden, nu vanwege het medeplegen van de moord. Volgens de raadsheren had de ‘kleine’ Jessica (1,70 meter, 60 kilo) haar echtgenoot (1,92 meter en 85 kilo) nooit alleen kunnen ombrengen en heeft zij de moord met een – nooit gevonden – mededader gepleegd. B. ging daarop in cassatie bij de Hoge Raad.  Taru Spronken, de advocaat-generaal, die de Hoge Raad adviseerde  droeg vervolgens twee redenen aan waarom de veroordeling van B. niet in stand kon blijven.   Ten eerste zouden volgens Spronken de drie leugenachtige verklaringen van B. over de avond van het delict niet bewijzen dat ze de moord heeft gepleegd.  Zo loog B. over een autorit naar de glasbak enkele uren voor de moord toen zij mogelijk de –  nooit gevonden – mededader ophaalde. Ook loog ze over de route van de terugrit na de tevergeefse nachtelijke ophaalpoging van haar echtgenoot. Dat bleek uit camerabeelden en telecomdata.  Terwijl advocaat-generaal Taru Spronken in een pagina’s lange conclusie toelicht waarom het gerechtshof deze leugenachtige verklaringen niet als dragend bewijs voor het medeplegen van de moord had mogen gebruiken, stelt de Hoge Raad in vier alinea’s juist dat de leugens wél gebruikt mochten worden om tot een bewezenverklaring van de moord te komen. De advocaat-generaal gaf ook een tweede reden waarom B.’s veroordeling  niet in stand kon blijven. Medeplegen vereist een gezamenlijke uitvoering of een bewuste en nauwe samenwerking met een ander persoon. En volgens Spronken kon uit het bewijs dat het hof hanteerde niet worden opgemaakt of er überhaupt wel sprake was van zo’n gezamenlijke uitvoering of nauwe en bewuste samenwerking en wat B. dan heeft gedaan  . Haar veroordeling was daarom „op drijfzand” gebaseerd.  De Hoge Raad schuift die conclusie van de advocaat-generaal in twee alinea’s opzij. Er is namelijk een getuige die (vermoedelijk) B. met een andere man die bewuste nacht richting de plaats delict zag lopen en bovendien  hoeft de precieze rol van de verdachte niet duidelijk te zijn voor een veroordeling voor medeplegen, stelt de Hoge Raad.  Dat de Hoge Raad twee adviezen van de advocaat-generaal, tevens hoogleraar strafprocesrecht aan de Universiteit Maastricht, naast zich neerlegt, is bijzonder. Dat geldt temeer voor de „zeer summiere motivering” die de Hoge Raad daarvoor geeft, zegt B.’s advocaat Niels van Schaik. „Bij zo’n tegengestelde beslissing verwacht je een uitleg waarom die in weerwil van de conclusies van de advocaat-generaal niet tot cassatie leidt. Die uitleg ontbreekt nu volledig.” Met de uitspraak van de Hoge Raad is B.’s veroordeling onherroepelijk. Vanwege het overschrijden van de behandeltermijn   is haar straf wel iets verlaagd: naar negentien jaar en zeven maanden.  ||https://www.nrc.nl//nieuws/2022/09/20/hoge-raad-handhaaft-veroordeling-jessica-b-in-friese-festivalmoord-a4142520
2022-09-21||Aanbieding Miljoennennota en Rijksbegroting halfuur uitgesteld||De aanbieding van de Miljoenennota en de Rijksbegroting aan de Tweede Kamer vindt niet om 15.00 uur, maar een halfuur later plaats om 15.30 uur. De NOS meldt dat de bussen met Kamerleden vertraagd zijn, waardoor het nog even wachten is tot minister Sigrid Kaag (Financiën, D66) met het koffertje naar de Kamer zal gaan. Na de Miljoenennota volgen ook meer details over de maatregelen die het kabinet gaat nemen tegen de stijgende energierekening. Maandag werd al bekend dat burgers dat met ingang van 2023 een prijsplafond zal worden ingesteld voor het gebruik van gas en licht.||https://www.nrc.nl//nieuws/2022/09/20/aanbieding-miljoennennota-en-rijksbegroting-halfuur-uitgesteld-a4142519
2022-09-21||De makaak bemoedert de knuffel als echt kind niet meer in de buurt is||Makakenmoeders blijken zich probleemloos te hechten aan een pluchen knuffel als die kort na de geboorte de plaats inneemt van het echte kind. De apenmoeders houden de knuffel dan even dicht tegen zich aan als ze met een echt kind zouden doen en ze vertonen ook precies hetzelfde agressieve gedrag als een andere makaak of een verzorger te dichtbij komt. In één geval verkiest de moeder zelfs de knuffel boven haar echte kind, als die na zes uur weer in haar nabijheid wordt gelegd (om een medische reden, omdat borstvoeding misschien de nageboorte sneller kon laten komen bij deze moeder). Een verwisseling na een week werkt niet: de moeder wil dan haar eigen kind niet kwijt.  Bij makakenkínderen is die verrassend sterke hechting aan simpele zachte voorwerpen al ruim een halve eeuw geleden vastgesteld. Dat beroemde experiment, van Harry Harlow en Robbert Zimmermann, met eenzame makakenkinderen die zich wanhopig vasthielden aan nepmoeders van stof en ijzerdraad, baarde indertijd veel opzien. Maar bij makakenmoeders was het ‘omgekeerde’  effect tot nu toe nooit onderzocht,  zo schrijft  neurobioloog Margaret Livingstone deze week in het wetenschappelijk tijdschrift  PNAS. Livingstone kwam op het idee voor dit onderzoek omdat haar opviel dat de tierende moeder van een overleden makakenjong helemaal tot rust kwam met een knuffel die Livingstone haar in een opwelling gaf.  Niet álle moeders bleken gecharmeerd van een knuffel. Livingstone beschrijft in totaal acht verwisselingspogingen, bij vijf moeders. In alle gevallen werd het pasgeboren jong kort na geboorte bij de (daartoe verdoofde) moeder weggehaald. De jongen werden weggehaald omdat ze gebruikt werden voor een ánder experiment waarbij ze door verzorgers werden opgevoed. In één geval ging het om een doodgeboren kindje. Drie moeders, na in totaal vijf geboortes, pakten als ze bijkwamen uit de lichte verdoving de zachte knuffel op die Livingstone in hun kooi had gelegd. De harde en stijve babypop die Livingstone ook in de kooi legde, werd consequent genegeerd. Deze drie moeders droegen de pluchen knuffel een week tot zelfs een paar maanden bij zich. De twee andere moeders, met tezamen drie geboortes, negeerden daarentegen de pluchen knuffel. Zij vertoonden na het weghalen van de baby ook geen stress. Waardoor  dit verschil in reactie ontstaat, is  onduidelijk.  Onder beide groepen moeders waren apen die door mensen opgevoed waren en apen die door hun eigen moeder opgevoed waren. In alle gevallen hield de moeder ook het pas geboren kind aanvankelijk stevig vast. De geboortes zelf werden niet geobserveerd, pas als ’s ochtends de lichten aangingen konden de verzorgers zien of er die nacht een kind geboren was.  In een eerste reactie reageert de primatoloog en psycholoog Mariska Kret, hoogleraar in Leiden, vol afgrijzen op dit onderzoek. „Walgelijk! Dat er levende kindjes worden weggehaald bij de moeder vind ik volstrekt onethisch en onnodig. Zeker, die oude studies van Harlow worden nog steeds veel aangehaald, maar dat deze praktijken nog steeds worden goedgekeurd verrast me zeer.” Volgens Kret had dit onderzoek prima bij toch al doodgeboren kindjes kunnen worden gedaan, zoals ook in de aanloop van het onderzoek gebeurde. „Dat had misschien meer tijd gekost, maar dan was dezelfde belangrijke kennis verworven op een veel diervriendelijkere manier.” Kret is dan weer wel positief dat deze betrekkelijk incidentele observaties überhaupt worden gepubliceerd. „Deze publicatie levert op zichzelf nog geen dwingend bewijs, maar andere onderzoekers zullen nu ook hun observaties op dit gebied gaan publiceren.” Alleen in zachtheid, harigheid en grootte lijken de gebruikte knuffels op de echte kinderen. Geur, beweeglijkheid en een specifiek makakenuiterlijk maken kennelijk weinig uit voor dit proces van sterke hechting, direct na de geboorte. In de evolutie zou je bij zoogdieren een gevoeliger proces verwachten, maar kennelijk is dit goed genoeg en biedt het misschien ook precies de juiste flexibiliteit, aldus Livingstone. Al te precieze normen zouden misschien leiden tot onnodige verstotingen.  Dat zachte aanraking van een knuffel al een moederneiging kan bevredigen, sluit aan bij het effect van zachte aanraking in het algemeen, schrijft Livingstone. Aanraking werkt in het héle leven van primaten kalmerend, en misschien zelfs therapeutisch. De experimenten met de jonge apen door Harlow en Zimmermann maakten zeventig jaar geleden in ieder geval een definitief einde aan een trend bij psychologen en opvoedkundigen dat (mensen)kinderen zo min mogelijk geknuffeld moesten worden.  Volgens Livingstone begon die trend rond 1910, onder invloed van de behavioristische psychologie waarin mensen en andere organismen als weinig meer dan af te richten machines werden beschouwd. Knuffelen zou kinderen te lang zwak en hulpeloos maken. Overigens daagde al in de jaren veertig het inzicht dat kinderen die te weinig aangeraakt werden (tijdens opnames in kindertehuizen of ziekenhuizen) slechter groeiden en ook trager genazen.  Livingstone merkt nog op dat haar observaties ook licht kunnen werpen op een fenomeen dat ook in het wild vaak gezien is: dat apenmoeders een aantal dagen hun doodgeboren kind bij zich blijven dragen. Tegenwoordig wordt dat gedrag soms als een rouwproces gezien, maar misschien hebben die dode lichaampjes ‘slechts’ hetzelfde kalmerende effect op de moeders als de pluche knuffels op de apenmoeders in de kooien van Livingstone’s laboratorium. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/20/makaak-bemoedert-pluchen-knuffel-a4142518
2022-09-21||Opnieuw gemeenteambtenaar Den Haag verdacht van paspoortfraude||Een 32-jarige gemeenteambtenaar uit Den Haag wordt verdacht van het vervalsen van paspoorten en rijbewijzen. Dat maakt het Openbaar Ministerie dinsdag bekend. Het is de tweede keer dat een ambtenaar van de gemeente Den Haag is aangehouden voor het leveren van valse documenten.  De man werkt sinds maart als uitzendkracht voor de gemeente en kwam in beeld na een intern onderzoek. Bij de aanvraag van een nieuw rijbewijs bleek de foto niet overeen te komen met eerder geregistreerde beelden, zo constateerde de RDW. De gemeente deed naar aanleiding hiervan aangifte, waarna ook de Rijksrecherche een onderzoek startte. De 32-jarige Hagenaar is vorige week woensdag aangehouden. Een woordvoerder van de gemeente Den Haag vindt dat er „snel gehandeld” is  maar betreurt dat ze opnieuw slachtoffer zijn van strafbare feiten. Over hoeveel paspoorten en rijbewijzen het gaat doet de gemeente geen uitspraak.  Een vergelijkbare zaak deed zich eerder voor bij gemeenteambtenaar Van D. Zij werkte jarenlang bij de gemeente Den Haag, tot ze in juni 2020 werd ontslagen. Justitie verdenkt haar van het vervalsen van paspoorten voor criminelen, onder wie Ridouan Taghi. Om dit in de toekomst te voorkomen werden eerder maatregelen getroffen.  Hoe de 32-jarige man ondanks deze maatregelen toch enkele maanden heeft kunnen handelen is onduidelijk. Een woordvoerder van de gemeente spreekt van een „ondermijnende vorm van criminaliteit”.  De verdachte heeft een Verklaring Omtrent het Gedrag (VOG), maar het voorkomen van criminaliteit binnen de gemeente „blijft mensenwerk”.   In juli schreef staatssecretaris Alexandra van Huffelen (Digitalisering en Koninkrijksrelaties, D66) aan de Tweede Kamer dat er structurele problemen zijn met de manier waarop in Nederland paspoorten uitgegeven worden. Uit een steekproef bij 17 gemeenten bleek toen in ruim een kwart van de gevallen dat de procedure voor de uitgifte van paspoorten niet is gevolgd. Er is een landelijk programma aangekondigd om het proces rondom de aanvraag en levering van identiteitsdocumenten te verbeteren.||https://www.nrc.nl//nieuws/2022/09/20/opnieuw-gemeenteambtenaar-den-haag-verdacht-van-paspoortfraude-a4142494
2022-09-21||&#8216;Athena&#8217; verschijnt op Netflix – doodzonde||De banlieue in vlammen: in Netflixfilm Athena van Romain Gavras gebeurt datgene waarvoor klassieker La Haine in 1995 waarschuwde. In die film botsen drie vrienden met de politie, die zich in de periferie van Parijs als een bezettingsmacht gedraagt. „Dit is het verhaal van een samenleving in vrije val”, profeteerde La Haine. „Die zichzelf op weg naar de bodem vertelt: tot zover gaat alles goed.” Tien jaar later, in 2005, was het al zover: een besmettelijke golf van rel, plundering en brandstichting rolde door de Franse banlieues nadat twee jongens op de vlucht voor de politie waren omgekomen. De oogst: enorme verwoestingen in eigen wijken, law and order-kandidaat Nicolas Sarkozy als nieuwe Franse president.  Filmmaker Ladj Ly filmde in 2005 in zijn banlieue Montfermeil de rellen; in speelfilmdebuut  Les Misérables werken in 2019 lokale hotemetoten – schaduwburgemeester, islamitische fundamentalisten, criminelen –  stiekem met de politie samen om na een incident van politiegeweld de lont uit het kruitvat te halen. Niemand wil een herhaling van 2005. Maar haat laat zich lastig onderdrukken.  Les Misérables eindigt, net als La Haine eerder, in een vraagteken: nog meer geweld of toch verzoening? Dat stadium is al na twee minuten gepasseerd in Athena, dat Netflix deze week als streamer uitbrengt – doodzonde, want dit spektakelstuk verdient een groot canvas.  Athena is de naam van een fictieve Parijse banlieue. Op sociale media circuleren beelden van de moord op de 13-jarige Idir, ogenschijnlijk door agenten. Zijn broer Abdel, een militair, maant voor het lokale politiebureau de menigte tot kalmte. Zijn heetgebakerde, charismatische broer Karim en diens vrienden maken direct daarna in een stormloop op datzelfde bureau wapens, kogelvrije vesten en schokgranaten buit. De strijd kan beginnen. Dat lange beginshot van bestorming en achtervolging zet de toon: Athena is een bloednerveuze film in de hoogste versnelling. De camera volgt vier broers in lange shots door een doolhof van beton, Bengaals vuur, laserpennen, traangas en vuurpijlen. Naast Abdel en Karim is er de drugscrimineel Moktar, die met zijn politiecontacten overlegt hoe hij zijn geld, drugs en wapens in veiligheid kan brengen. En de psychotische jihadist Sébastien, die liefst alles subiet opblaast. Op televisie blijken de lokale rellen intussen te escaleren tot een heuse burgeroorlog. De Franse filmmaker Romain Gavras (41) is bekend van energieke muziekclips en actiekomedie Le Monde est à toi (2018). Hij is een telg uit een filmgeslacht;  vader Costa-Gavras won in 1983 een Oscar met het politieke drama Missing. Romain was in de jaren 90 mede-oprichter van  jeugdig filmcollectief  Kourtrajmé, slang voor ‘korte film’, dat voor en door de banlieue wilde filmen. Via Kourtrajmé raakte Romain Gavras bevriend met filmmaker Ladj Ly, die het scenario van Athena schreef. Ladj Ly en Romain Gavras willen al twintig jaar samenwerken,  vertellen ze in elitehotel Excelsior op het Lido;   Athena gaat in première op het filmfestival van Venetië. Ladj Ly: „Ons idee was simpel: massaal straatgeweld in een buitenwijk, die zo in een door de politie belegerde citadel verandert.”  De strijd heeft mythische contouren. De vier broers in de hoofdrollen zijn eerder archetypes dan personages:  gedisciplineerde conformist Abdel,  opgewonden, kortzichtige Karim, cynische opportunist Moktar, geschifte Sébastien. Het verhaal ontrolt zich als een Griekse tragedie waarin nobele en minder nobele intenties fataal verstrengeld raken als het vliegwiel van geweld zich in beweging zet.  Gavras: „In een Griekse tragedie heeft ieder zijn eigen wil, maar is het lot sterker. Het verhaal is altijd intiem: broer keert zich tegen broer, zoon tegen vader.” Om dat tijdloze te benadrukken, voorzag Gavras de brutalistische architectuur van banlieue Evry, die als decor dient, van quasi-middeleeuwse kantelen. „Je ziet de mobiele eenheid ook met zijn schilden in een soort schilpadformatie gaan. De echte politie doet zoiets nooit, het ging mij om de associatie met Romeinse legioenen.” Athena beoogt te waarschuwen. Rellen brengen de banlieue louter zelfvernietiging. Duistere krachten spinnen daar garen bij. Die boodschap van zelfbeheersing schuurt met de opwindende dynamiek van het geweld, versterkt door dreigende marsmuziek en sacrale koorzang. Zijn eigen documentaire uit 2005 was daarbij de visuele leidraad, zegt Ladj Ly: „We willen u via de camera een rel van binnenuit laten ervaren. Het streven is u negentig minuten lang op uw stoel vast te nagelen, zonder tijd voor reflectie. Overweldigd door de hectiek, de urgentie.” Maar wordt geweld zo ook niet aantrekkelijk? Was ik jonger dan zou ik na afloop meteen een bushokje slopen, grap ik. Gavras, sceptisch hoofdschuddend: „Zou u dat doen? Echt? Ach, het is een oeroud debat. Slaan kids aan het rellen omdat ze opgefokt raken van videogames en drill rap? Ik neig er eerder toe ongelijkheid en uitzichtloosheid als oorzaken te zien. Ik geloof ook niet dat mensen gaan roken omdat Marlon Brando dat zo aantrekkelijk doet in een film of jongelui door Scarface in de cocaïnehandel gaan.”  De choreografie van de rellen eiste volgens Gavras ruim twee maanden repetitie. „Ik gebruik geen green screens, en minimale digitale trucage. Dat halen kids er zo uit.  Fake, zegt mijn dochter dan.” De eerste ronde  was met de acteurs en een kleine camera om de juiste hoeken te vinden. „Daarna kwamen de stuntmannen die de mobiele eenheid spelen erbij. En toen de figuranten.”  Dat waren vooral jongeren uit banlieue Evry.  Gavras besefte dat het uit de hand kon lopen als ze zich lieten meeslepen. „Het zijn kids, ze zien politie voor zich. Het betreft heel lange shots die heel vaak over moeten. Bij shot 15 waren ze pas goed opgewarmd,  25 shots was niet uitzonderlijk. Met explosies en vuurwerk erbij.” Ook in dat opzicht hielp repeteren. „De stuntmannen hebben de kids wekenlang hun trucjes geleerd, ze trainden, lunchten en kletsen samen. Zo veranderde het vechten in een dans voor dertig tot vijftig man die elkaar willen ontzien.” Of er gewonden vielen? Gavras, lachend: „Definieer ‘gewond’. Schaafwonden, blauwe plekken en een verstuikte enkel, dat wel. Maar niemand miste na afloop een oog of ledemaat.” Actie Athena Regie: Romain Gavras. Met: Dali Benssalah, Sami Slimane, Ouassini Embarek, Anthony Bajon. Lengte: 99 min. Op: Netflix. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/20/athena-een-hectische-belegering-in-de-banlieue-a4142516
2022-09-21||Eerste reacties op de Troonrede||De eerste partijleiders reageren op de Troonrede. Volgens Jesse Klaver (GroenLinks) schuift het kabinet „alle grote problemen voor zich uit”. Hij benoemt daarbij de bestaanszekerheid, de klimaat- en de stikstofcrisis. Wel is hij blij met de komst van een prijsplafond voor de energierekening.  Ook Lilian Marijnissen (SP) hamert op de bestaanszekerheid van veel Nederlanders, die onder druk staat. Ze vindt dat premier Mark Rutte (VVD) en minister van Financiën Sigrid Kaag (D66) hun posities op zouden moeten geven, als het hen niet lukt om de kosten voor burgers te verlagen. Het energieplafond had volgens haar al „veel eerder” moeten komen. Pieter Heerma (CDA) zag in de Troonrede een „terecht appel op onze gezamenlijkheid en veerkracht”. De koopkrachtmaatregelen die het kabinet neemt om lage- en middeninkomens te ondersteunen, zijn volgens hem „historisch”. Geert Wilders (PVV) zegt bij de NOS dat het kabinet „alle vertrouwen in het land” te hebben verspeeld. Volgens hem maakt het kabinet Nederland „helemaal kapot” met „boerenhaat, open grenzen en maandenlange desinteresse in het financiële leed van zoveel Nederlanders”. ||https://www.nrc.nl//nieuws/2022/09/20/eerste-reacties-op-de-troonrede-a4142515
2022-09-21||Nieuwe ‘Heartbreak High’ is net zo fris als het origineel ooit was||Dramaserie Heartbreak High Van: Hannah Carroll Chapman. Met: Ayesha Madon, James Majoos, Chloe Hayde.  Netflix, 8 afl. van ca. 50 minuten.  

●●●●●
 Een serie-reboot haalt het zelden bij het origineel. In het beste geval is zo’n nieuwe versie van een oude hit prettig vertrouwd maar niet vernieuwend. In het slechtste geval is het een opgewarmd restje dat het vooral moet hebben van de saus van nostalgie die er overheen gegoten is. Saus die na een paar happen toch wat oudbakken blijkt. Het is daarom opvallend dat Heartbreak High, de Netflix-reboot van de gelijknamige Australische hitserie uit de jaren negentig, net zo fris en van nu voelt als het origineel bijna dertig jaar geleden deed. Iets dat vooral komt omdat schrijver en showrunner Hannah Carroll Chapman – groot fan van het origineel – al vroeg in het maakproces besloot dat ze geen reboot voor de oude fans wilde maken. In plaats daarvan wilde ze de huidige generatie tieners dat geven wat zij zelf had toen ze hun leeftijd had: een eigen Heartbreak High.  Dus werd het idee om voor iedere aflevering een andere acteur uit het origineel uit te nodigen voor een gastrol geschrapt, en werd er gekeken naar wat de tienerserie in de nineties  zo speciaal maakte voor veel kijkers: een ongebruikelijk diverse cast, een vele malen rauwere weergave van een middelbare school dan tot dat moment de norm was op televisie, veel Australische subculturen en slang (de woordjes ‘rack off’ kwamen iedere aflevering meerdere keren voorbij) en een paar aantrekkelijke hoofdrolspelers.  Qua diversiteit  doet het Heartbreak High van 2022 niet onder voor het origineel. Rauw voelt de nieuwe serie alleen een stuk minder, al komt dit vooral door het glossy filter dat inmiddels standaard lijkt voor Netflix-series en het geheel vrolijk en licht maakt, hoe serieus de onderwerpen soms ook zijn.  Waar de scholieren van Hartley High in de jaren negentig vooral tegen klassenverschillen aanliepen, ligt de focus in 2022 meer op seksualiteit en gender. Een opvallend groot deel van de personages zal zichzelf als queer omschrijven, en meerdere van de hoofdpersonen zijn non-binair. Iets dat de jongeren onderling niet meer dan normaal vinden, enkel de ouders hebben af en toe wat moeite met de gekozen voornaamwoorden. Veel van het drama in het eerste seizoen draait om de ontdekking van iets dat de scholieren een ‘incest kaart’ hebben gedoopt, een enorme muurtekening in een verlaten trappenhuis van de school waarop nauwkeurig uiteengezet wordt welke leerlingen het met elkaar hebben aangelegd en welke seksuele handelingen zij hebben uitgevoerd (dit zijn er overigens schokkend veel, allemaal met de meest bizarre namen). De ontdekking van de kaart zorgt ervoor dat alle studenten die op de muur staan, verplicht twee keer per week de in allerijl in het leven geroepen ‘sexual literacy tutorials’ moeten bijwonen – een klas die door de tieners al snel tot SLTs (spreek uit ‘sluts’) wordt omgedoopt.  Doordat de focus zo duidelijk op seksuele ontplooiing ligt, ontkomt de nieuwe Heartbreak High niet aan de vergelijkingen met andere (tiener)series van het moment - en dan met name de hitseries Sex Education en Euphoria waar het inderdaad veel van weg heeft (al is het lang niet zo donker als die laatste titel). Erg is dat in dit geval niet. Heartbreak High barst van de personages die je direct in je hart sluit, en verhaallijnen die aflevering na aflevering blijven boeien. Precies wat een goede tienerserie behoort te doen.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/20/nieuwe-versie-heartbreak-high-is-net-zo-fris-als-het-origineel-ooit-was-a4142514
2022-09-21||VN: Ethiopië begaat oorlogsmisdaden in Tigray||In de Ethiopische regio Tigray vinden buitengerechtelijke executies, verkrachtingen en seksueel geweld plaats. Ook wordt honger er als oorlogswapen gebruikt. Dat constateert de Internationale commissie van mensenrechtenexperts van de Verenigde Naties in een maandag verschenen rapport. De onderzoekers zien  „redelijke gronden” om aan het nemen dat de Ethiopische regering sinds het begin van het geweld in november 2020 in Tigray oorlogsmisdaden en misdaden tegen de menselijkheid begaat. De regering  ontzegt de bevolking al meer dan een jaar toegang tot  basisvoorzieningen, zoals elektriciteit en internet. In combinatie met een tekort aan voedsel, medicijnen, brandstof en beperkingen op humanitaire toegang leidt dit ertoe dat ongeveer 20 miljoen mensen hulp en bescherming nodig hebben, van wie bijna driekwart vrouwen en kinderen. Het percentage kinderen in Tigray dat  vaccinaties krijgt, is sinds de oorlog van 90 procent gedaald tot onder de 10 procent, meldt Reuters op basis van gegevens van het Tigray Health Bureau. Hierdoor nemen dodelijke kinderziektes zoals mazelen en kinkhoest toe.  Het rapport komt nadat eind augustus de gevechten tussen het regeringsleger en het Tigrese Volksbevrijdingsfront (TPLF) na een wapenstilstand van vijf maanden  werden hervat. Volgens woordvoerder Getachew Reda van het TPLF,  is  buurland Eritrea dinsdag begonnen met een   „grootschalig offensief” en vinden er op verschillende plaatsen langs de grens zware gevechten plaats. Eritrea stuurde de afgelopen week  zijn volledige leger naar Tigray om het Ethiopische leger te steunen in de gevechten, zo schrijft Reda.  De VN-experts waarschuwen   dat deze hernieuwde  gewelddadigheden het risico op toekomstige gruweldaden vergroten.   Human Rights Watch publiceerde dit voorjaar ook al een onderzoek waarin het oorlogsmisdaden vaststelde en de Ethiopische regering verantwoordelijk  hield  voor etnische zuivering.  De vijf miljoen Tigreeërs waren totdat premier Abiy Ahmed in 2018 aan het roer kwam jarenlang de machtigste etnische groep in Ethiopië, maar werden door Ahmed opzij geschoven. Onder leiding van hun regionale machthebbers TPLF lieten ze op een steeds hardere toon hun onvrede hierover blijken. In het najaar van 2020 stuurde premier Ahmed voor het eerst het leger op hen af. De rebellen lieten onlangs weten bereid te zijn tot een hernieuwd staakt-het-vuren  en deel te nemen aan een vredesproces onder leiding van de Afrikaanse Unie.||https://www.nrc.nl//nieuws/2022/09/20/vn-ethiopie-begaat-oorlogsmisdaden-in-tigray-a4142513
2022-09-21||De ‘nieuwe vrouw’, bekeken door mannen||De musea hebben het eindelijk door: kunst en vrouw gaan heel best samen. De vrouw is in de mode: een beetje museum komt nu met  kunstenaressen die over het hoofd werden gezien – „ten onrechte” zoals dat dan heet. Het leverde al een stel eyeopeners van jewelste op,  denk bijvoorbeeld aan Alida Pott   in het Groninger Museum en Paula Rego  in het Kunstmuseum Den Haag. Er zijn er veel meer, werk van vrouwen wordt – herontdekt en wel – overal bij bosjes getoond. Te oordelen naar de titel De nieuwe vrouw zou je denken dat museum Singer Laren zich aansluit bij die opwindende zoektocht. Maar in Laren gebeurt iets anders. Op alle schilderijen zie je vrouwen, en die zijn erg vaak door mannen geschilderd. Alleen de zaal met zelfportretten is gevuld met werk van schilderessen (dat gebroei in de blik van Suze Robertson!).  Hier dient de kunst om de geschiedenis van de vrouwenstrijd in de 20ste eeuw te illustreren, voornamelijk met afbeeldingen van vrouwen op de schuimkoppen van de eerste feministische golf: als creatief wezen; als betaalde kracht; als moeder; als activiste. Roerend is het doek waarmee Marinus van Raalte in 1915 een vergadering van suffragettes betrapt. Vier vrouwen discussieren hartstochtelijk, maar Raaltes aandacht gaat naar de vijfde die te opgewonden is om zich op het gesprek te concentreren. Haar glundering is de kern van zijn schilderij. Er gaat iets gebeuren en zij is erbij! Er hangt dus veel werk van fameuze mannelijke kunstenaars. Daar doe ik niets aan af maar dat kan ook een moeilijkheid zijn. Reputaties gaan voor, daarnaast is een minder bekende vrouw al snel een exoot: bijzonder, moeten we hebben, maar niet te veel. Die ‘nieuwe vrouw’ wordt nogal eens bekeken door mannelijke oogharen. Leidt dat naar de male gaze, dan heeft dat onbedoelde consequenties. Zo lijkt het op deze expositie of Jan Sluijters via een oriëntalistisch naakt de roep om seksuele zelfbeschikking bespotte.  Zijn model was een activiste, maar dat schilderde hij niet, hem gaat het om zíjn blik op haar borsten.  Doordat Leo Gestel een moderne vrouw afbeeldde als zijn schatje met een sigaretje is haar emancipatie bijzaak. Aat Velthoens naaktportret van een emancipatie-icoon is strikt voyeuristisch. Naast me staan twee mannen er vet bij te lachen, want ze herkennen haar. Haar immense belang voor de vrouwenbeweging blijft achterwege. Anderzijds valt juist dankzij deze constellatie op hoe serieus Isaac Israels zich, ondanks zijn romantiserende blik,  interesseerde voor de positie van werkende vrouwen. In zijn schilderij van een rij Haagse telefonistes benadert hij hun werk in rappe kleine kleuren – je ziet hun handen schakelen, je hoort hun stemmen gonzen. Op zijn drukke portretje van Aletta Jacobs kijkt ze op. Verstoord, ze is aan het schrijven. De expositie De nieuwe vrouw dreigt al met al rooskleurig te worden,  alsof het nu koek en ei is met die emancipatie. Maar dat wordt gerelativeerd dankzij  werk van een klein bataljon hedendaagse kunstenaressen. Zo ondergaaft Iris Kensmils installatie Dutch Nurses de sfeer van de zaal ‘Betaalde arbeid’ met een reeks, in hard zwart geïnkte, paspoortportretten van jonge Surinaamse vrouwen.  De selectie ‘Moederschap’ (die melkborst volgens Sluijters, help!) wordt ‘ontzoetsappigd’ door de portretten van pas bevallen vrouwen van Rineke Dijkstra en van moeders-in-shock van Helen Verhoeven. En het waakzame zelfportret van Marlene Dumas – ze kijkt snel over haar schouder –  waarschuwt iedere bezoeker met een kerfje nat licht in elk oog: geen flauwekul, ik zie alles. Recensie Expositie De nieuwe vrouw (100 jaar emancipatie in spraakmakende kunst). Tot 8/1  in Singer Laren. Info: singerlaren.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/20/de-nieuwe-vrouw-bekeken-door-mannen-a4142512
2022-09-21||Bezette regio&#8217;s Cherson en Loehansk besluiten referendum te houden over toetreding tot Rusland||De autoriteiten in de door Rusland bezette zuid-Oekraïense regio Cherson hebben dinsdag besloten een referendum te houden over toetreding tot Rusland. Dat meldt Vladimir Saldo, hoofd van het Russische militaire bestuur van de regio, volgens het Russische staatspersbureau Tass op zijn Telegramkanaal.  Saldo gaat ervan uit dat de meeste inwoners van de regio voor toetreding tot Rusland zullen kiezen. „Ik ben er zeker van dat de Russische regering de resultaten van het referendum zal accepteren en de Cherson-regio zo volwaardig deel zal uitmaken van Rusland.” Hij verwees hierbij naar de „oproepen van openbare organisaties en inwoners van de regio” die tot dit besluit zouden hebben geleid.  Ook door Rusland gesteunde separatisten in de zelf uitgeroepen maar internationaal niet erkende ‘Volksrepubliek’ in de provincie Loehansk hebben dinsdag een referendum uitgeroepen. Dat meldt het Russische staatspersbureau RIA Novosti. Het referendum in Loehansk vindt plaats van 23 tot en met 27 september.  Ook de zelf uitgeroepen en internationaal niet erkende ‘Volksrepubliek’ in de provincie Donetsk wil dat de regio zo snel mogelijk door Rusland geannexeerd wordt. Volgens het Institute for the Study of War duidt de haast van deze bezette gebieden op paniek over het Oekraïense tegenoffensief dat tot nu toe succesvol is gebleken.  De stafchef van de Oekraïense president Volodymyr Zelensky, Andri Jermak, noemt de snelle referenda volgens persbureau AFP „een chantage van Moskou”, die gemotiveerd wordt door „de angst voor een nederlaag”. Volgens Jermak kan deze „dreiging” alleen met „geweld geliquideerd worden”. ||https://www.nrc.nl//nieuws/2022/09/20/bezette-regios-cherson-en-loehansk-besluiten-referendum-te-houden-over-toetreding-tot-rusland-a4142500
2022-09-21||Toneelstuk over gevallen militair Marco Kroon ontsnapt niet aan clichés||Majoor Marco Kroon is een van de meest omstreden militairen van Nederland. De oorlogsveteraan ontving in 2009 als eerste persoon in meer dan vijftig jaar de Militaire Willems-Orde voor zijn optreden tijdens de vredesmissie in Uruzgan. In de jaren daarna werd hij echter twee keer in strafzaken veroordeeld: in 2011 voor wapenbezit en in 2019 voor mishandeling van een politieagent.  Het bewogen leven van de militair inspireerde theatermaker Gillis Biesheuvel tot het maken van de theatervoorstelling Kroon. Het is geen directe biografie geworden: Biesheuvel en auteur en NRC-medewerker Dana Linssen  spraken naast Kroon zelf verschillende andere oorlogsveteranen en experts over wat het betekent om als soldaat door het leven te gaan, waarna Linssen het materiaal tot een tekst smeedde.  Biesheuvel zelf speelt de naamloze soldaat die het publiek over zijn leven vertelt; de militair deelt het podium met zijn dochter, die door een man wordt gespeeld: Luca Bötzel. Zij is als straaljagerpiloot opgeleid en staat op het punt om voor het eerst op  missie te gaan. Om de emotionele afstand tussen vader en dochter weer te geven is door decorbouwer Mats Boswijk een glazen slaapkamer gebouwd, waarin Bötzel het grootste deel van de voorstelling zit opgesloten.  Het probleem met Kroon is dat de voorstelling er niet in slaagt om aan de clichés van de getraumatiseerde oorlogsveteraan te ontsnappen. Het idee van ‘eens een militair, altijd een militair’ is door de talloze films, tv-series en theatervoorstellingen die over het thema zijn gemaakt overbekend, en Kroon voegt daar weinig aan toe. Biesheuvel zit als de hoofdrolspeler gevangen in zijn herinneringen. Hij wil het liefste terug naar het front, vertelt over een psychotische episode in zijn burgerleven en over zijn tekortschieten als echtgenoot en als vader – het is allemaal bekend terrein. Het gegeven van de dochter die in de voetsporen van haar vader treedt is interessant, maar komt in de spelregie van Sarah Moeremans ook niet helemaal uit de verf. Bötzels tekstbehandeling is te netjes en zijn spel te eenzijdig om emotionele impact te sorteren. Hij krijgt ook weinig steun van de tekst: de dochter vervult slechts een functie in het verhaal van de vader; over de eigen motivaties om voor een militaire loopbaan te kiezen komen we weinig te weten.  De makers van Kroon hebben uit de getuigenissen die ze hebben verzameld te weinig specificiteit kunnen destilleren om het publiek van nieuwe inzichten of empathie te voorzien.  Correctie: Dit artikel meldde dat Kroon in twee verschillende zaken verdacht werd van drugs- en wapenbezit en mishandeling van een politieagent en dat hij in de eerste zaak werd vrijgesproken en in de tweede zaak werd veroordeeld. Correct is dat hij in de eerste zaak voor de aanklacht van drugsbezit is vrijgesproken, maar voor wapenbezit is veroordeeld. Theater Kroon door Het Zuidelijk Toneel. Gezien: 16/9, Geniemuseum, Vught. Op tour t/m 3/12. Info hzt.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/20/theatervoorstelling-over-gevallen-militair-marco-kroon-ontsnapt-niet-aan-cliches-a4142508
2022-09-21||Opinie | Écht opkomen voor woonstarters vraagt om serieuze offers||Laten we eerlijk zijn: voor de grote gevestigde meerderheid ís er helemaal geen wooncrisis. Die mensen zitten hoog en droog in grote huizen uit de goedkope tijd. Ze vangen waardestijging of soms ook hoge huren van hun beleggingswoning over de rug van de woonstarter, die krom ligt aan woonlasten en er niet tussenkomt omdat veel boomers er een tweede woning op nahouden. (Op een bruto-tekort van 200.000 woningen, staan er in Nederland meer dan 400.000 leeg – recreatiewoningen niet meegeteld). Hans de Geus is auteur van het boek Hoe ik toch huisjesmelker werd – over woonarmoede en ongelijkheid.  Jasper du Pont is woningmarktonderzoeker en -publicist. Beiden zijn initiatiefnemer van het platform voor de woonstarter. Dit zijn de insiders van de woningmarkt, de mensen met de gevestigde belangen. Naast de woningbezitters horen hier ook de zittende huurders, verhuurders, ontwikkelaars en bouwers bij. En zelfs, tegen wil en dank, gemeenten en corporaties, die liever niet afboeken op grond en huizen. Al die partijen brengen via hun respectievelijke vertegenwoordigende organisaties hun belang in media en aan tafels goed over het voetlicht. Dat is te merken. Beleid is altijd in hun voordeel geweest.  Maar de mensen waar het om gaat, de woonstarters, die vallen tussen wal en schip. Ze zijn niet goed vertegenwoordigd in de gremia. Het beste bewijs daarvoor is dat het beleid meestal ten koste is van de starters. Want dit zijn de zichtbare gevolgen van dat beleid: dalend eigenwoningbezit onder jongeren, groeiende vermogensongelijkheid door wonen en extreem hoge vrije sector huurprijzen. Des te opvallender was het nieuws dat Vereniging Eigen Huis (VEH), bij uitstek afkomstig uit het midden van de insiders, in actie komt vóór de woonstarters. Communicatief uitgekookt, zette men dit kracht bij met een frisse noviteit: een standje op Lowlands. Maar de echte aardverschuiving zit hem in de consequenties voor het woonbeleid dat VEH daarmee zou moeten gaan bepleiten. Wat écht goed is voor de woonstarter is dat koopprijzen en huren eerder dalen dan stijgen. Dat ze er ten opzichte van doorstromers beter aan te pas komen op de koopmarkt. En dat huren aantrekkelijk alternatief is voor kopen. VEH weet ook wat daarvoor nodig is: financieringsruimte verder beperken, óók voor starters, maar tegelijk de overwaarde bij verkoop flink wegbelasten. En verder, verhuren minder aantrekkelijk maken. Meer nog dan in ‘bouwen, bouwen, bouwen’, ligt de oplossing bij fiscaal en financieel ingrijpen. Hoewel we verbaasd zijn over deze draai van VEH, juichen we zeker toe dat ook insiders zich het lot van de woonstarters aantrekken, en dat men daartoe zelfs bereid is in het eigen vlees te snijden. Want dat is de ultieme consequentie van het voegen van de daad bij het woord. Het zou een enorme ommekeer betekenen, want tot op heden bepleitte VEH juist beleid dat ten koste ging van de starters: financiering verder opblazen door middel van de spaarhypotheek en het meetellen van tweede inkomens en – vooral – de onweerstaanbare neiging om starters telkens met hogere schulden op te laden, alles om de waardering van woningen voor hun leden maar hoog te houden.  Is VEH waarachtig? Gaat ze haar 800.000 leden, die nietsvermoedend lid werden vanwege de juridische bijstand of de zonnepanelen inkoopactie, daadwerkelijk voor de kop stoten door hun positie vis-à-vis de woonstarter te verslechteren? De vraag stellen is deze beantwoorden. We laten ons graag positief verrassen maar de eerste fopspeen uit andermans zak die men ‘uitdeelt’ stemt weinig bemoedigend: ze pleiten bij de minister voor 10.000 betaalbare woningen. Dat is een wel erg goedkope druppel op de gloeiende plaat die niets nieuws is en bovendien in vorige jaren werd opgesnoept door beleggers.  Leden van VEH hoeven zich waarschijnlijk geen zorgen te maken. VEH leent louter de emotie van de woonstarter om deze als krachtig pr-wapen oneigenlijk in te zetten. Tenzij men met echte pijnlijke maatregelen komt, gaan wij ervan uit dat die emotie schaamteloos en onoprecht wordt misbruikt om je eigen agenda te versterken. Woonstarter en andere media: trap er niet in. Doorzie de gimmick van deze valse profeet en trek je eigen plan. ||https://www.nrc.nl//nieuws/2022/09/20/echt-opkomen-voor-woonstarters-vraagt-om-serieuze-offers-a4142507
2022-09-21||Rapport: Zonder samenwerking gaat de energietransitie niet snel genoeg||De mogelijkheid om de opwarming van de aarde te beperken tot anderhalve graad wordt ernstig belemmerd door een gebrek aan samenwerking tussen landen. Dat is de conclusie van het eerste Breakthrough Agenda Report dat deze dinsdag is gepubliceerd door het  Internationaal Energieagentschap (IEA) en het Internationaal Agentschap voor hernieuwbare energie (IRENA). Het onderzoek vond plaats op verzoek van een groep van 45 landen die gezamenlijk zo’n 70 procent van de wereldeconomie uitmaken, waaronder ook Nederland, tijdens de klimaattop in Glasgow bijna een jaar geleden. De auteurs zien positieve ontwikkelingen op het gebied van klimaatbeleid. Zo verdubbelde het aantal elektrische auto’s in 2021 tot 6,6 miljoen. Dit jaar zal de hoeveelheid energie uit duurzame bronnen met 8 procent toenemen, een nieuw record. Daarnaast daalt de prijs van elektriciteit uit zon en wind in een ongekend tempo. Bij die cijfers zijn wel kanttekeningen te plaatsen. Zo lijkt een verdubbeling van de verkoop van elektrische auto’s spectaculair, maar in dit tempo zal het nog wel even duren voordat de 1,4 miljard benzine- en dieselauto’s die de wereld nu telt allemaal vervangen zijn. Bovendien kost elektrisch rijden niet ineens veel minder energie dan rijden op fossiele brandstoffen. Dat is een tweede probleem. Een groei van 8 procent duurzame energie klinkt als veel. Maar nog steeds wordt ongeveer driekwart van alle energie wereldwijd opgewekt met kolen, olie en gas. Bovendien groeit de mondiale vraag naar energie. Duurzame energie is daarmee een schaars product en zal dat vermoedelijk nog vele jaren blijven. De ‘groene’ stroom die wordt gebruikt voor elektrische auto’s, is niet beschikbaar voor een warmtepomp om een huis te verwarmen, of voor elektrolyse om ‘groene’ waterstof te maken. IEA en IRENA relativeren ook zelf in hun rapport de opgesomde successen. Ze concluderen dat alleen door een ongekende versnelling van de energietransitie de mondiale klimaatdoelen die in 2015 in Parijs zijn afgesproken daadwerkelijk kunnen worden gehaald.  De belangrijkste voorwaarde voor zo’n versnelling is meer internationale samenwerking, aldus het rapport. Die samenwerking moet op alle mogelijke terreinen plaatsvinden: van koppeling van elektriciteitsnetwerken tussen landen, tot het delen van technologische kennis, en van internationale afspraken over het uitfaseren van benzineauto’s, tot een standaardisatie van laadpalen.  „Door samen te werken gaat de transitie sneller, wordt die goedkoper en beter bereikbaar voor iedereen”, zei IEA-directeur Fatih Birol bij de presentatie van het rapport. „Zonder deze samenwerking wordt het een veel grotere uitdaging om ‘netto-nul’ emissies te bereiken en kan dat moment met decennia worden vertraagd.” Zonder radicale en onmiddellijke actie komt er een einde aan de kans om op anderhalve graad te blijven koersen Francesco La Camera Directeur IRENA Die tijd is er niet, concludeert IRENA-directeur Francesco La Camera. „De (huidige) energie- en klimaatcrisis laat de zwakheden en kwetsbaarheden zien van een systeem dat zwaar leunt op de brandstoffen van de twintigste eeuw. Zonder radicale en onmiddellijke actie komt er een einde aan de kans om op anderhalve graad te blijven koersen.” Volgens het rapport moeten de investeringen in duurzame energie jaarlijks met 25 procent toenemen, tot 1.000 miljard euro in 2030 – een vergelijkbaar bedrag is nodig om elektriciteitsnetwerken te versterken. Belangrijk is dat die investeringen niet alleen in rijke landen plaatsvinden. Van de investeringen in duurzame energie tussen 2010 en 2020 (totaal bijna 3.000 miljard euro), ging slechts 2 procent naar Afrika.  Met hun rapport willen de onderzoekers een signaal geven aan de klimaatonderhandelaars op de top in Egypte in november. Duurzame energie is volgens IRENA-directeur La Camera „een strategische keuze voor betaalbare energie, banen, economische groei en een schoner milieu”.||https://www.nrc.nl//nieuws/2022/09/20/rapport-zonder-samenwerking-gaat-de-energietransitie-niet-snel-genoeg-a4142506
2022-09-21||De Prinsjesdag van politieke partijen op sociale media||Politieke partijen en politici delen hun speciaal voor Prinsjesdag aangetrokken outfits op sociale media. Zo deelde Wybren van Haga (BVNL) vanuit de Koninklijke Schouwburg een selfie met Sylvana Simons (Bij1). Een greep uit de berichten:||https://www.nrc.nl//nieuws/2022/09/20/de-prinsjesdag-van-politieke-partijen-op-sociale-media-a4142499
2022-09-21||Willem-Alexander sluit Troonrede af||De koning besluit zijn Troonrede met het vragen van „kracht en Gods zegen” voor alle aanwezigen, waarna de mensen in de Koninklijke Schouwburg driemaal hoera voor de vorst riepen. De koninklijke familie zal hierna terugkeren naar Paleis Noordeinde, waar zij op het balkon zullen verschijnen. Rond 15.00 uur biedt minister van Financiën Sigrid Kaag (D66) het koffertje met daarin de Miljoenennota aan de Tweede Kamer aan - het slotstuk van Prinsjesdag.||https://www.nrc.nl//nieuws/2022/09/20/willem-alexander-sluit-troonrede-af-a4142502
2022-09-21||Koning noemt ondernemers &#8216;onmisbaar&#8217;, vraagt aandacht voor zwarte bladzijden in Nederlandse geschiedenis||Koning Willem-Alexander noemde ondernemers onmisbaar voor de Nederlandse economie en zei het tragisch te vinden dat veel ondernemers na de coronapandemie nu opnieuw in de problemen raken. Daarom moet het mkb versterkt worden, waarvoor diverse middelen worden ingezet. „Het culturele leven is in de coronapandemie hard geraakt”, zei de koning. Daarom moet de cultuursector gestimuleerd worden. Willem-Alexander prees de „verbindende” kwaliteiten van cultuur. Willem-Alexander zei verder dat de regering moet blijven spreken en overleggen over zwarte bladzijden uit de Nederlandse geschiedenis. „In de aanloop naar de herdenking van 150 jaar afschaffing van de slavernij in 2023” moet Nederland dit gesprek opnieuw niet uit de weg gaan.||https://www.nrc.nl//nieuws/2022/09/20/koning-noemt-ondernemers-onmisbaar-wil-aandacht-voor-zwarte-bladzijden-in-nederlandse-geschiedenis-a4142501
2022-09-21||Koning spreekt over georganiseerde misdaad en asielsituatie||In de Troonrede werd ook het „een halt toeroepen van de georganiseerde misdaad” als speerpunt genoemd. Aan de ene kant moet ingezet worden op bescherming van bijvoorbeeld advocaten en journalisten en versterking van het gevangeniswezen. Aan de andere kant moet ook worden ingezet op kansarme jongeren - om te voorkomen dat zij een crimineel pad inslaan. Ook werd gesproken over „schrijnende situaties” door een tekort aan opvangplekken voor asielzoekers. „Het kabinet rekent zich dit aan” en blijft zoeken naar humane oplossingen, aldus de koning. Er moet volgens hem altijd plek zijn voor vluchtelingen die in Nederland een veilige haven zoeken.||https://www.nrc.nl//nieuws/2022/09/20/koning-spreekt-over-georganiseerde-misdaad-en-asielsituatie-a4142498
2022-09-21||Koning noemt stikstofcrisis en boeren, duurzame energie en corona||Koning Willem-Alexander sprak in de Troonrede ook over de stikstofcrisis en de woede van boeren, die dinsdag langs de rijroute van de Glazen Koets demonstreerden. Hij zei dat de stikstofuitstoot om actie vraagt, maar stelde ook de emoties van boze boeren te begrijpen. De komende tijd moet gewerkt worden aan een oplossing van het dossier. Ook zei de koning dat het belangrijk is dat Nederland onafhankelijk wordt van (met name Russische) fossiele brandstoffen. Ingezet moet worden op duurzame energie, waarbij ook kernenergie niet geschuwd moet worden. Willem-Alexander zei verder dat het kabinet inzet op preventie binnen de gezondheidszorg - „voorkomen is nu eenmaal beter dan genezen”. Ook moet de maatschappij waakzaam blijven op een eventuele nieuwe oplaaiing van de coronapandemie.||https://www.nrc.nl//nieuws/2022/09/20/koning-noemt-stikstofcrisis-en-boeren-duurzame-energie-en-corona-a4142497
2022-09-21||Willem-Alexander spreekt over internationale samenwerking en armoedebestrijding||In de Troonrede sprak koning Willem-Alexander ook over polarisering en kritiek. Hij brak een lans voor internationale en Europese samenwerking. Die zorgen uiteindelijk voor meer welvaart en vrede. De vorst noemde het „pijnlijk dat steeds meer mensen moeite hebben met het betalen van hun huur, boodschappen” en andere kostenposten. Daarop kondigde hij aan dat het kabinet met een fors pakket steunmaatregelen om economische problemen bij burgers op te vangen. Hieronder vallen een hoger minimumloon en verhoging van diverse toeslagen, een prijsplafond voor energie en subsidies voor energierekeningen. Om deze kosten te dekken worden bedrijfswinsten en vermogens hoger belast.||https://www.nrc.nl//nieuws/2022/09/20/willem-alexander-spreekt-over-internationale-samenwerking-en-armoedebestrijding-a4142496
2022-09-21||Koning spreekt over klimaat, vrijheid en oorlog in Oekraïne||Hierna sprak koning Willem-Alexander over het milieu en klimaat, waarbij hij opmerkt dat we „tegen onze ecologische grenzen oplopen”. Dat vergt een andere manier van leven, aldus de vorst. Hij stelde dat ook toekomstige generaties in een schoon en welvarend land moeten kunnen leven.  „Voorgaande generaties hebben de basis gelegd voor de voorspoed die kenmerkend is voor ons land”, zei de koning. Die welvaart wordt nu bedreigd door de „brute agressie van Rusland”. Willem-Alexander zei dat we op 4 en 5 mei vaak zeggen dat democratie en vrijheid niet vanzelfsprekend zijn. „Nu worden we geconfronteerd met de vraag: wat hebben we daarvoor over, moreel en materieel”. De steun aan Oekraïne werd opnieuw bevestigd.||https://www.nrc.nl//nieuws/2022/09/20/koning-spreekt-over-klimaat-vrijheid-en-oorlog-in-oekraine-a4142495
2022-09-21||Koning roept op tot veerkracht||Koning Willem-Alexander memoreerde in de Troonrede aan eerdere grote historische omwentelingen, zoals de Industriële Revolutie en de wederopbouw na de Tweede Wereldoorlog. Daarna citeerde hij uit een eerdere Troonrede van zijn grootmoeder, koningin Juliana. „In die jaren hebben onze ouders en grootouders veerkracht getoond. Van ons wordt nu hetzelfde gevraagd”, aldus de koning.||https://www.nrc.nl//nieuws/2022/09/20/koning-roept-op-tot-veerkracht-a4142493
2022-09-21||Koning Willem-Alexander begint aan de Troonrede||Willem-Alexander opent de Troonrede traditiegetrouw met het begroeten van de „leden van de Staten-Generaal” en zegt dat we leven in een tijd van tegenstrijdigheden en onzekerheid. Hij betreurt dat armoede toeneemt in een periode van economische groei en lage werkloosheid. „Tegenstrijdig is het dat mensen in ons land zich onvrij voelen hun mening te geven”, aldus de koning, die ook benoemde dat de onzekerheid bij burgers groeit op diverse terreinen, als klimaat, de arbeidsmarkt, de woningmarkt en de oorlog in Oekraïne.||https://www.nrc.nl//nieuws/2022/09/20/koning-willem-alexander-begint-aan-zijn-troonrede-a4142492
2022-09-21||De rijtour van de Glazen Koets gaat beginnen||Over enkele minuten vertrekt de Glazen Koets vanaf Paleis Noordeinde. Die rijdt dan naar de Koninklijke Schouwburg, waar koning Willem-Alexander rond 13.20 uur de Troonrede zal uitspreken. Route Glazen Koets op Prinsjesdag 2022. Beeld: ANP
||https://www.nrc.nl//nieuws/2022/09/20/de-rijtour-van-de-glazen-koets-gaat-beginnen-a4142484
2022-09-21||Vlaamse auteur wint nieuwe non-fictieprijs||De Prijs voor het Belangrijkste Boek van het Jaar, een nieuwe non-fictieprijs, is gewonnen door de Vlaamse journalist en schrijver Tom Naegels. De Vlaamse auteur, die al meerdere romans publiceerde, krijgt de prijs voor zijn boek Nieuw België, een migratiegeschiedenis. Volgens de jury, die het boek selecteerde uit een shortlist van vijf boeken, is Nieuw België een boek ‘dat je nu moet lezen om deze tijd te begrijpen’. „Op basis van een gedegen onderzoek reconstrueert Tom Naegels de migratiegeschiedenis van België. Uit soms gortdroog archiefmateriaal vist hij juist dat ene menselijke verhaal dat alles duidelijk maakt. Naegels levert daarmee de broodnodige historische basis voor de hedendaagse discussie over migratie”, aldus het juryrapport. Naegels ontvangt een bedrag van 15.000 euro. De andere genomineerden op de shortlist zijn Gronings goud van Wendelmoet Boersema, Waarom vrouwen minder verdienen van Sophie van Gool, Nieuwe kruisvaarders van Sander Rietveld en De Doorsons: Op zoek naar een Afro-Amerikaanse slavenfamilie in het Caribisch gebied van Roline Redmond, die eerder dit jaar de Brusseprijs 2022 won voor het beste journalistieke boek. De Prijs voor het Belangrijkste Boek van het Jaar werd dit jaar voor het eerst uitgereikt, de jury bestaat uit Saskia De Coster, Simon Demeulemeester, Nadia Bouras, Ivan De Vadder en Miriam Rasch. Uit bijna 400 inzendingen kozen zij het Belangrijkste Boek van het Jaar 2022.||https://www.nrc.nl//nieuws/2022/09/20/vlaamse-auteur-wint-nieuwe-non-fictieprijs-a4142487
2022-09-21||Kamerleden onderweg naar Koninklijke Schouwburg||Leden van de Tweede Kamerleden en hun genodigden zijn vanaf het tijdelijk Kamergebouw onderweg naar de Koninklijke Schouwburg, waar de koning straks de Troonrede zal uitspreken. De afgelopen twee jaar mochten de leden van de Eerste en Tweede Kamerleden vanwege de coronapandemie geen genodigden meenemen, nu is dat weer mogelijk. De parlementariërs worden per bus vervoerd naar de Schouwburg, al zijn zijn niet verplicht hier gebruik van te maken. Wel is hiertoe vanwege veiligheidsredenen geadviseerd.||https://www.nrc.nl//nieuws/2022/09/20/kamerleden-onderweg-naar-koninklijke-schouwburg-a4142483
2022-09-21||Het kabinet springt van ijsschots naar ijsschots met hulp van het compromis||De vier coalitiepartijen VVD, D66, CDA en CU sluiten compromis na compromis. De Rijksbegroting die deze Prinsjesdag wordt gepresenteerd staat er vol mee. Maar ziet iemand nog de ‘schoonheid’, of op zijn minst de noodzaak van het elkaar tegemoet komen? En hoe leggen ze deze compromissen uit aan een achterban die steeds minder begrip toont voor toegeeflijkheid?||https://www.nrc.nl//nieuws/2022/09/20/het-kabinet-springt-van-ijsschots-naar-ijsschots-met-hulp-van-het-compromis-a4142479
2022-09-21||Pro-republikeinse beweging demonstreert tegen de monarchie||﻿Voor de tijdelijke Tweede Kamer staan demonstranten van de pro-republikeinse beweging Republiek. Bewust demonstreren ze daar, vertelt voorzitter Floris Müller, en „expliciet niet langs de route van de koets”. De republikeinen willen Kamerleden aanspreken op weg naar de Verenigde Vergadering in de Koninklijke Schouwburg. Müller zegt: „Straks klinkt er een driewerf ‘hoera’ voor de koning. Je zou kunnen zeggen ‘dat is symboliek’. Maar het klopt niet want de volksvertegenwoordigers moeten opkomen voor de samenleving, niet voor de koning.” Republiek bedacht „101 termen” die in plaats van ‘Leve de Koning!’ geroepen kunnen worden. Op hun spandoek staat: Leve de democratie! De plannen die de koning in de Troonrede voorleest, zijn voor Nederlanders van levensbelang, zegt Müller. „Hij zal vast zeggen dat we allemaal moeten inleveren. De koning krijgt er zelf een half miljoen bij.”||https://www.nrc.nl//nieuws/2022/09/20/republiek-demonstreert-tegen-de-monarchie-a4142482
2022-09-21||Trekkers van protesterende boeren in Den Haag in beslag genomen, geen arrestaties||De politie van Den Haag heeft dinsdagochtend een aantal trekkers van protesterende boeren in beslag genomen. Dat deed de politie omdat de boeren het eerder afgekondigde noodbevel negeerden. Zij probeerden naar het centrum van de stad te rijden en volgden de aanwijzingen van de politie om Den Haag te verlaten niet op. Het is onbekend hoeveel trekkers er precies in beslag zijn genomen. Tot nu toe hebben er nog geen arrestaties plaatsgevonden.  In de nacht van maandag op dinsdag kondigde de gemeente Den Haag een noodbevel af in het centrum van de stad „wegens ernstige vrees voor verstoring van de openbare orde en veiligheid op Prinsjesdag”. Boeren die met trekkers willen demonstreren in de stad, worden teruggestuurd en zullen „indien nodig vanaf de stadsgrens naar elders worden geleid”, schreef de gemeente. De boeren mogen wel zonder trekker in het centrum van Den Haag demonstreren.  Minister Dilan Yesilgöz (Justitie en Veiligheid, VVD) vroeg de boeren dinsdagochtend op Twitter hun trekker thuis te laten. „Demonstreren mag, maar niet met grote voertuigen”, schrijft ze. „Denk aan de veiligheid van alle mensen die vandaag naar Prinsjesdag komen.” Volgens een woordvoerder van de gemeente Den Haag zijn er voor dinsdag vijf demonstraties aangemeld, waaronder een van de Republikeinen. ||https://www.nrc.nl//nieuws/2022/09/20/trekkers-van-protesterende-boeren-in-den-haag-in-beslag-genomen-geen-arrestaties-a4142481
2022-09-21||Profiel: Sigrid Kaag is vooral op haar gemak buiten Den Haag||Als schatkistbewaarder heeft minister van Financiën Sigrid Kaag (D66) het niet makkelijk. Ze wil de begroting op orde krijgen, maar moet miljarden extra uitgeven om de koopkracht te repareren. En dat terwijl Financiën een voor haar onwennig terrein is. Ze lijkt zich het meest op haar gemak te voelen buiten de Haagse kaasstolp.||https://www.nrc.nl//nieuws/2022/09/20/profiel-sigrid-kaag-is-vooral-op-haar-gemak-buiten-den-haag-a4142480
2022-09-21||Boerenzakdoeken tussen het oranje publiek||Op straat zijn tussen de in het oranje geklede mensen steeds meer boerenzakdoeken te zien. Ook Markus de Ruiter heeft er een om zijn arm geknoopt. Hij werkt bij een kalvermesterij in de Krimpenerwaard en vertrok met Cor Gille, die een melkveebedrijf heeft met 120 koeien, vanochtend om drie uur.  Maar ze werden bij Rijswijk met hun tractor tegengehouden. Ze zijn er verbolgen over. „We wilden gewoon gaan kijken, we zijn niet agressief of zo”, zegt Gille. De Ruiter zegt: „We willen staan waar Alex langskomt.” Ze vinden dat de „stikstofbeslissingen worden genomen door mensen zonder verstand” en dat „burgers te luw” reageren. Gille: „Als boeren er niet meer zijn, wordt het voedsel veel duurder. En in het buitenland hebben ze niet de kwaliteitseisen die wij hier hebben.” ||https://www.nrc.nl//nieuws/2022/09/20/boerenzakdoeken-tussen-het-oranje-publiek-a4142477
2022-09-21||De Miljoenennota is getekend||Minister van Financiën Sigrid Kaag (D66) heeft de Miljoenennota dinsdagochtend ondertekend. Die ging vervolgens het koffertje in en wordt vanmiddag gepresenteerd. Foto Phil Nijhuis/ANP
||https://www.nrc.nl//nieuws/2022/09/20/de-miljoenennota-is-getekend-a4142476
2022-09-21||Het vierde kabinet van Rutte scoort extreem laag op vertrouwen||Het vertrouwen in het kabinet-Rutte VI is gezakt naar een historisch dieptepunt. Bijna 80 procent van de Nederlanders is ontevreden over de premier en zijn regering. Dat blijkt uit onderzoek van I&O Research in opdracht van NRC. Opvallend: kiezers van drie van de vier coalitiepartijen (D66, CDA en ChristenUnie) zijn in meerderheid ontevreden over Rutte IV. Alleen VVD-kiezers zijn in meerderheid positief over het kabinet.||https://www.nrc.nl//nieuws/2022/09/20/het-vierde-kabinet-van-rutte-scoort-extreem-laag-op-vertrouwen-a4142460
2022-09-21||Pro-Russisch leiderschap in zelfverklaarde &#8216;republieken&#8217; in Donbas dringt aan op snelle referenda||Het pro-Russische leiderschap in de zelfverklaarde maar internationaal niet erkende ‘volksrepublieken’ in de provincies Loehansk en Donetsk willen haast maken met referenda. Ze willen dat de gebieden in het oosten van Oekraïne zo snel mogelijk door Rusland worden geannexeerd, melden internationale persbureaus. Volgens het Amerikaanse Institute for the Study of War zijn de Kremlingezinde autoriteiten in paniek over het tot dusver succesvolle Oekraïense tegenoffensief.  Een voor Rusland geslaagd referendum in bezette gebieden kan de Russische koers in de oorlog doen veranderen. Het Kremlin heeft al vaker duidelijk gemaakt dat het aanvallen op Russisch grondgebied niet zal tolereren. Fantasieën over de inzet van tactische nucleaire wapens worden daarbij vrijelijk geuit, vooral in Russische staatsmedia. Mocht Rusland de separatistische gebieden met illegale referenda ‘inlijven’, kan het „zonder handboeien” op Oekraïense aanvallen op het gebied reageren, claimde de Russische propagandist Margarita Simonjan. De haast die de door het Kremlin gesteunde autoriteiten willen maken met referenda duidt volgens het Institute for the Study of War op paniek over het Oekraïense tegenoffensief. Actuele informatie over de ontwikkelingen aan de frontlinie is lastig te verkrijgen, maar het Oekraïense tegenoffensief is tot dusverre succesvol gebleken. Volgens Oekraïense autoriteiten zijn Oekraïense troepen inmiddels genaderd tot Lysytsjansk, dat in juli als laatste in de provincie Loehansk gelegen stad in Russische handen viel. Mocht het van snelle Russische referenda in illegaal bezette Oekraïense gebieden komen, is de kans klein dat die eerlijk verlopen. Bij het referendum op de Krim in 2014 stemde volgens de Russen bijna 97 procent van de inwoners voor aansluiting bij Rusland — iets wat met de demografische samenstelling van van het schiereiland onmogelijk lijkt. Hoewel er in de Donbas-regio voornamelijk Russisch wordt gesproken, heeft volgens een Oekraïense peiling 82 procent van de Oekraïners in bezette gebieden een negatieve houding ten opzichte van Rusland.||https://www.nrc.nl//nieuws/2022/09/20/pro-russisch-leiderschap-in-zelfverklaarde-republieken-in-donbas-dringt-aan-op-snelle-referenda-a4142461
2022-09-21||Ministers en Kamerleden laten hun haar doen door mbo-studenten||Meerdere ministers en Kamerleden laten dinsdagochtend hun haar en eventueel make-up doen door studenten die een mbo-opleiding volgen tot schoonheidsspecialist of modeontwerper. Onder meer minister voor Onderwijs Dennis Wiersma (VVD), ChristenUnie-Kamerlid Stieneke van der Graaf en BBB-leider Caroline van der Plas namen in de kappersstoel plaats. ‘Dit is MBO’, een platform van de MBO Raad, Samenwerkingsorganisatie Beroepsorganisatie Bedrijfsleven (SBB) en WorldSkills nodigde politici uit om het belang van goed opgeleide vakmensen te onderstrepen.||https://www.nrc.nl//nieuws/2022/09/20/ministers-en-kamerleden-laten-hun-haar-doen-door-mboers-a4142459
2022-09-21||Prinsjesdag iets anders dan anders dit jaar||Prinsjesdag is deze dinsdag iets anders dan voorgaande jaren - en dat is niet alleen omdat na twee coronajaren er geen pandemiebeperkingen meer zijn. Vanwege de renovatie van het Binnenhof is de Ridderzaal, waar koning Willem-Alexander normaal gesproken de Troonrede uitspreekt, niet beschikbaar. De vorst wijkt daarom uit naar de Koninklijke Schouwburg in Den Haag. Voor het eerst is de nu 18-jarige prinses Amalia aanwezig op Prinsjesdag. Zij zal niet naast de troon gaan zitten, maar op de eerste rij - naast prins Constantijn en prinses Laurentien. Ook arriveert de koninklijke familie niet in de Gouden Koets - die onlangs weer onderwerp van debat was - maar in de Glazen Koets.||https://www.nrc.nl//nieuws/2022/09/20/prinsjesdag-iets-anders-dan-anders-dit-jaar-a4142458
2022-09-21||In deze nostalgische docu zien we de niet-onfortuinlijke onttakeling van een bijzondere garage||De losse eindjes waarmee de NOS me maandag toch een beetje had laten zitten na de live-uitzending van de uitvaart van de Britse koningin, werden best bevredigend aan elkaar geknoopt bij Khalid & Sophie. Daar zat Suse van Kleef, oud Verenigd-Koninkrijk-correspondent voor de NOS; Simon Smits, oud-ambassadeur in Londen en jawel, een theoloog. Iemand moest toch iets kunnen zeggen over waar dat diepreligieuze van de Queen ‘m dan in gezeten had. Joost Röselaers is predikant, nu van Vrijburg in Amsterdam, tot 2017 bij de Nederlandse Kerk in Londen. Hij had „genoten” van de dienst. Inzichtelijk was alleen al zijn constatering dat de dienst, van bijbelteksten tot psalmen, niet over het lange leven van de koningin was gegaan, maar van begin tot eind over het hiernamaals. Voormalig hof- en televisieregisseur Rudolf Spoor vertelde over de technisch knappe registratie van de doedelzakspeler, die eerst de kerk in speelde, zich omdraaide, en vervolgens voor de kist uit de kerk uitliep. „Naar het licht”, zag Suse van Kleef.  „Naar God”, was wat de predikant had waargenomen.  Daarna, in  Slava Oekraïne, een blik op het bleke gezicht van de mensen die al weken ver van huis zijn.  In de eerste aflevering van maandagavond worden we voorgesteld aan de vluchtelingen, maar ook aan wie hen opvangen. Het gezin uit Urk dat een gezin met drie kinderen in huis heeft genomen, inclusief hun vijftien poedels. Nu bestaat hun huishouden uit negen man en 33 honden. De vrouw des huizes vat  samen hoe het samenleven verloopt. „Ze kunnen niet afwassen”, en „opvoeden doen ze heel anders.” Makkelijk is het duidelijk niet, en langer dan „twee, drie jaar niet vol te houden”. Maar ze doen het.  Carol uit Zoetermeer biedt onderdak aan Valeria en haar dochter. Moeders met kinderen worden opgevangen in Bloemendaal, bij een sociaal woonproject met inwonenden huismeesters.  Huismeesteres Franka somt in een van de eerste huisvergaderingen de „uitdagingen” van een woongroep op – macht, geld, seks en schoonmaken. Ze bedoelt: als er ruzie komt, dán hierover. Daar vrijwillig wonen lijkt me al een hele uitdaging. Over een half jaar zien we in het tweede  deel van Slava Oekraïne hoe deze levens lopen.  In De DS Keyzer zien we de onttakeling van de garage van David Kostelijk. Veertig geleden kwam hij als kraker in het Amsterdamse pand en begon  er een hersteloord  voor Citroëns. De garage is al niet meer in bedrijf als filmmaker Doret van der Sloot er komt filmen, ze legt de brokstukken vast van wat ooit was. Liefde voor de auto en het sleutelen eraan. Liefde voor de mensen die er werkten. Liefde voor en van de klant die er zijn auto kwam  brengen. Nostalgie, maar naar iets wat wij als kijker niet gekend hebben. Wij moeten het doen met de onderdelen die ons worden aangereikt, maar terwijl we die aan elkaar lijmen, draait  het beeld  een kwartslag.   David Kostelijk, van oorsprong verpleegkundige, heeft iets vaderlijks en verstrooids. Zijn voormalig werknemer spreekt met warmte over hem. Alles kon, alles mocht en niks was te gek. Ondertussen wordt veertig jaar aan onderdelen, gereedschap en motorolie uit de garage gegraven. Als kijker  zit je al gauw in de sfeer van buurthuis, een „malle-pietjesbedrijf” waar iedereen met een vlekje kon aanmeren. Maar dát lijkt  te romantisch gedacht. Kostelijk zegt het, ook,  zelf: „Mijn werk is professioneel, de presentatie amateuristisch.”  We horen hem iets zeggen over al het geld dat over zijn onttakelde bureautafel is gegaan. En aan het eind van de film verzucht hij dat hij spijt heeft dat hij de boel verkocht heeft. „Dan heb je een paar miljoen. Maar wat héb je daaraan?”          
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/20/in-deze-nostalgische-docu-zien-we-de-onttakeling-van-een-bijzondere-garage-a4142457
2022-09-21||Eerste Oranjefans bij Paleis Noordeinde||Een tiental Oranjefans is bij Paleis Noordeinde in Den Haag, waar de koninklijke stoet om 14.00 uur dinsdagmiddag zal aankomen. De zogeheten balkonscène vindt daar plaats: de koning, koningin Máxima, prinses Amalia, prins Constantijn en prinses Laurentien verschijnen op het balkon van het paleis.||https://www.nrc.nl//nieuws/2022/09/20/eerste-oranjefans-bij-paleis-noordeinde-a4142456
2022-09-21||Aantal trekkers in Den Haag in beslag genomen door politie||De politie van Den Haag heeft dinsdagochtend een aantal trekkers van protesterende boeren in beslag genomen. Dat deed de politie omdat de boeren het eerder afgekondigde noodbevel negeerden. Zij probeerden naar het centrum van de stad te rijden en volgden de aanwijzingen van de politie om Den Haag te verlaten niet op. Het is onbekend hoeveel trekkers er precies in beslag zijn genomen. Over eventuele boetes of sancties kon de politiewoordvoerder nog niets zeggen.  Minister Dilan Yesilgöz (Justitie en Veiligheid, VVD) vraagt de boeren op Twitter hun trekker thuis te laten. „Demonstreren mag, maar niet met grote voertuigen”, schrijft ze. „Denk aan de veiligheid van alle mensen die vandaag naar Prinsjesdag komen.” Volgens een woordvoerder van de gemeente Den Haag heeft de politie op diverse plekken trekkers ingenomen die op weg waren naar de stad. Er zijn voor dinsdag vijf demonstraties aangemeld, waaronder een van de Republikeinen. Demonstreren is volgens de woordvoerder toegestaan, maar niet met zwaar materiaal. ||https://www.nrc.nl//nieuws/2022/09/20/aantal-trekkers-in-den-haag-in-beslag-genomen-door-politie-a4142454
2022-09-21||Boeren met trekkers ondanks noodbevel onderweg naar Den Haag||Een groep boeren is met trekkers onderweg naar Den Haag. Dat bevestigt de politie na berichtgeving van persbureau ANP, dat meldt dat er zo’n veertig trekkers via Nootdorp naar Den Haag rijden. De politie kan volgens een woordvoerder nog niet zeggen om hoeveel boeren het precies gaat. Wel zegt ze dat de politie de boeren die onderweg zijn, op basis van het eerder afgekondigde noodbevel zal terugsturen. ||https://www.nrc.nl//nieuws/2022/09/20/boeren-met-trekkers-ondanks-noodbevel-onderweg-naar-den-haag-a4142453
2022-09-21||Gemeente Den Haag stelt noodbevel in wegens &#8216;ernstige vrees&#8217; voor verstoring openbare orde||In het centrum van Den Haag is dinsdag een noodbevel van kracht. Dat schrijft de gemeente dinsdagochtend op Twitter. Het bevel is afgegeven „wegens ernstige vrees voor verstoring van de openbare orde en veiligheid op Prinsjesdag”. De maatregel lijkt vooral genomen uit angst voor de komst van protesterende boeren. In het bericht laat de gemeente weten dat boeren die met trekkers willen demonstreren in de stad, worden teruggestuurd en „indien nodig vanaf de stadsgrens naar elders worden geleid”.||https://www.nrc.nl//nieuws/2022/09/20/gemeente-den-haag-stelt-noodbevel-in-wegens-ernstige-vrees-voor-verstoring-openbare-orde-a4142451
2022-09-21||Dit is het programma van Prinsjesdag 2022||Goedemorgen! In dit blog doet NRC vandaag live verslag van het laatste nieuws rond Prinsjesdag. Na twee coronajaren zijn deze keer weer gasten welkom bij de ceremonie. Uiteraard biedt de minister van Financiën, Sigrid Kaag, vanmiddag om 15.00 uur aan de Tweede Kamer het koffertje met de Miljoenennota en de Rijksbegroting aan. Maar wat staat er nog meer op het programma? Een overzicht:||https://www.nrc.nl//nieuws/2022/09/20/dit-is-het-programma-van-prinsjesdag-2022-a4142433
2022-09-21||Teruglezen: dit gebeurde er op Prinsjesdag||						Dit liveblog is gesloten. Hier volgde NRC vandaag alle gebeurtenissen in Den Haag rondom Prinsjesdag. Woensdag en donderdag bloggen we verder, over de Algemene Politieke Beschouwingen. Dan debatteert premier Mark Rutte met de fractievoorzitters in de Tweede Kamer over de plannen van zijn kabinet. Dat is live te volgen bij NRC.
					 						Koning Willem Alexander sprak in de Koninklijke Schouwburg in Den Haag in de Troonrede de verenigde vergadering van de Eerste en Tweede Kamer toe. De koning sprak onder andere over de energiecrisis, de oorlog in Oekraïne en veiligheid. Dit zijn enkele opvallende passages uit de troonrede van dit jaar 						Zoals elk jaar dosten de leden van de Tweede Kamer zich uit op de derde dinsdag van september. In de grote hal van het Tweede Kamergebouw, op weg naar de Haagse schouwburg voor de troonrede, toonden ze hun outfits. Sommige droegen daarmee een politieke boodschap uit. 						Het kabinet Rutte-IV investeert breed, blijkt uit de Miljoenennota: om de armoede tegen te gaan, om klimaatambities te halen, om de defensie op peil te brengen. De uitgaven voor landbouw en natuur stijgen – in verhouding – het meest. De problemen in het onderwijs zijn niet zomaar met extra geld op te lossen. En het kabinet wil heel veel woningen bouwen, maar de vraag is of dat gaat lukken. 						De politie in Den Haag heeft dinsdag tijdens Prinsjesdag vijf mensen opgepakt en zes trekkers in beslaggenomen. De bestuurders van de boerenvoertuigen negeerden het noodbevel van de gemeente om niet naar het centrum van de stad te rijden. 						Premier Mark Rutte (VVD) vindt het „heel erg” dat het vertrouwen in de politiek en in hem als regeringsleider laag is. Hij gaat naar eigen zeggen „niet bedelen” om meer vertrouwen, dat is aan mensen zelf. Dat zegt Rutte dinsdagmiddag tegenover persbureau ANP. „Mijn doel is nu problemen oplossen, mijn doel moet nu niet zijn populair worden”, aldus de premier. „Dan ben ik met de verkeerde prioriteiten bezig”. Wel zegt hij te hopen dat de nu aangekondigde maatregelen burgers weer het goede laten inzien van de overheid - al benadrukt hij dat dat niet het doel is van het beleid. Uit onderzoek van I&O Research in opdracht van NRC bleek dat bijna 80 procent van de Nederlanders ontevreden is over Ruttes huidige kabinet. Nederland blijft Oekraïne steunen en kan niet accepteren dat Rusland de oorlog zou winnen. Dat zei Rutte in een video op zijn Twitter-account in reactie op de Troonrede.  „Deze strijd [...] gaat ook over onze vrijheid en onze toekomst” en heeft volgens Rutte ook gevolgen voor Nederland. De premier noemde daarbij dat de oorlog impact heeft „voor onze energierekening en voor onze koopkracht”. Daarom heeft het kabinet maatregelen aangekondigd om zo veel mogelijk problemen „te dempen”. Er worden volgens Rutte „flinke bedragen” uitgetrokken en dat is nodig: „Want we mogen niet meemaken dat we ons onder druk laten zetten door Rusland met onze koopkracht”. Bekijk hier de videoboodschap van premier Rutte: 						Werkgeversorganisaties VNO-NCW, MKB-Nederland en LTO Nederland zijn blij met de maatregelen om de koopkracht onder burgers te verbeteren en de lasten voor energie-intensieve bedrijven te verlagen. Wel vrezen de clubs voor „de optelsom” van lastenverzwaringen, de versnelde ophoging van het minimumloon en andere kosten die als gevolg van de huidige inflatie op hun bord komen. „We moeten de motor van de economie niet uit het oog verliezen en bijvoorbeeld onbedoeld de inflatie verder aanjagen”, stellen de drie partijen. Volgens Ingrid Thijssen, voorzitter van VNO-NCW, is de kunst om tegelijk de koopkracht te waarborgen, de inflatie niet verder op te laten lopen, kleine en grote bedrijven in staat te blijven stellen om te investeren en tegelijk te zorgen voor hun verduurzaming. Dit vraagt volgens haar om een „nauwe samenwerking tussen ondernemers, overheid en vakbonden”. Jacco Vonhof van MKB-Nederland prijst dat het kabinet met 600 euro miljoen het mkb tegemoet komt, al heeft het kabinet tegelijk lastenverzwaringen aangekondigd door onder andere de vennootschapsbelasting te verhogen.  Sjaak van der Tak van boerenbelangenorganisatie LTO ziet hoe boeren door de stijgende energieprijzen de gevolgen in hun portemonnee voelen. Zo zijn zij meer geld kwijt voor bijvoorbeeld koelopslag van aardappelen of stalverwarming. Omdat ook in het stikstofdossier nog geen perspectief wordt geboden, heerst er grote onzekerheid binnen de sector: „Het kabinet staat voor een grote opgave om het vertrouwen én verdienvermogen te herstellen”. Het is volgens de werkgeversorganisaties daarom „goed” dat het kabinet kijkt naar extra maatregelen voor energie-intensieve bedrijven.
					 						Voor wie het allemaal zelf nog even na wil slaan: de Miljoenennota, ofwel Rijksbegroting, het Belastingplan en alle daarbij behorende stukken zijn inmiddels op de website van de Rijksoverheid geplaatst. Ze zijn hier online te lezen. 						De sfeer op Prinsjesdag in Den Haag was gespannen. Onder meer anticoronademonstranten, boeren, vakbonden en republikeinen demonstreerden tegen het koningshuis. Langs de route die de koets aflegde om de Koninklijke Schouwburg te bereiken was gefluit en boegeroep te horen.  						Ergens diep in de enorme begroting van Onderwijs, Cultuur en Wetenschap (OCW) is te vinden hoeveel geld er het komend jaar, de komende jaren, beschikbaar is voor cultuur en media. Uit het coalitieakkoord van het kabinet Rutte IV werd al duidelijk dat er substantieel meer geld zou worden uitgetrokken voor cultuur: structureel 170 miljoen euro per jaar. Onder het kopje beleidswijzigingen wordt duidelijk hoe Uslu het extra geld zal verdelen, informatie waarop in de culturele sector met smart op werd gewacht. Het opvallendst is het relatief forse bedrag dat wordt uitgetrokken voor verbetering van de arbeidsmarktpositie van de makers. Dat loopt van 2023 tot 2026 op van 38 miljoen tot 66 miljoen euro per jaar. De staatssecretaris had al eerder duidelijk gemaakt de (arbeidsmarkt)positie van makers te willen versterken, en ze laat zien dat ze daar serieus in is. In de culturele sector werkt een disproportioneel mensen als (schijn)zelfstandige. Meer dan de helft werkt als zzp’er, tegenover 12 procent in de gehele arbeidsmarkt. Dat maakt dat het inkomen van deze makers zeer kwetsbaar is, en het zorgt er mede voor dat er veel, volgens de Raad voor Cultuur zelfs té veel macht komt te liggen bij sleutelfiguren in de instellingen die rechtstreeks gesubsidieerd worden.  Hoe het extra geld terechtkomt bij de makers moet nog worden uitgewerkt, in ieder geval voor de behandeling van de begroting later dit najaar in de Kamer. In een eerste reactie laat Peter van den Bunder van de Kunstenbond weten tevreden te zijn met de richting die de staatssecretaris is ingeslagen, maar hij had gehoopt dat het evenwicht nog meer naar de makers zou verschuiven ten opzichte van de producenten en instellingen. „Dit is het moment, durf te kiezen.”
					 						De Raad van State (RvS) is kritisch op de manier waarop het kabinet tot het miljardenpakket is gekomen om de koopkracht voor Nederlandse huishoudens te verbeteren. Volgens de RvS zorgt de haast waarmee de besluiten zijn genomen ervoor dat de gevolgen van de gemaakte keuzes „slecht te overzien” zijn.  Het pakket ter waarde van ongeveer 17 miljard euro werd in de tweede helft van augustus in enkele weken uitonderhandeld als onderdeel van de Rijksbegroting, die minister Sigrid Kaag (Financiën, D66) dinsdag aanbood aan de Tweede Kamer. Volgens de RvS staat de snelle besluitvorming zorgvuldigheid over andere onderwerpen, zoals de vermogensverdeling, in de weg. Ook brengt het de „uitvoerbaarheid van maatregelen voor burgers en bedrijven” niet dichterbij. Dat schrijft het in een advies aan het kabinet en de beide Kamers. De Raad wijst naar de presentatie van de Voorjaarsnota 2022, toen het kabinet al stelde dat nieuw beleid met gevolgen voor de begroting in beginsel gedekt moet zijn. Dat nu opnieuw geld op de korte termijn wordt uitgegeven dat niet gedekt is, kan rekenen op weerstand van de Raad. Hoewel dit voor nu geen grote gevolgen heeft, „houdt het kabinet zich met deze overschrijdingen niet aan de eigen nationale begrotingsregels”.
					 						Minister van Financiën Sigrid Kaag (D66) heeft zojuist - zo’n halfuur later dan gepland - het koffertje met daarin de Miljoenennota overhandigd aan de Tweede Kamer. Eerder lekte al uit dat in de begroting met de titel Investeren in nu en later miljarden euro’s worden vrijgemaakt om de koopkracht van burgers te repareren, het minimumloon en diverse toeslagen te verhogen en een prijsplafond voor energie in te stellen. „Al lijkt het tij te keren, het einde is nog lang niet in zicht”, zei Kaag aan het begin van haar presentatie, na het voorlezen van een tekst van Dichter des Vaderlands Lieke Marsman. „Al voor de oorlog nam de inflatie toe”, zei Kaag, maar sinds de Russische invasie zijn de prijzen nog verder gestegen, met name op energie. „Een miljoen huishoudens dreigt niet meer rond te komen”, zei de minister. Ze sprak van een zware tijd voor veel Nederlanders en zei met een groot pakket van maatregelen te komen om de nood van lage- en middeninkomens te komen. Kaag noemde het prijsplafond voor gas- en energieprijzen, „een tijdelijk maximum [...] om de energierekeningen behapbaar te maken”. „Zo bieden we een beetje meer zekerheid in deze onzekere tijden”. Ook noemde ze een verhoging van het minimumloon en het aantrekkelijker maken van werken. Maar, zei de minister, „het blijft zoeken naar een balans op een heel smal koord”. Kaag zei dat de overheid er voor de burger is, maar dat niet alle problemen kunnen worden voorkomen of opgelost. Ook kondigde de minister investeringen in een klimaatneutraal Nederland aan. Defensie krijgt er ook geld bij. „De oorlog in Oekraïne heeft ons doen beseffen dat vrede en veiligheid niet vanzelfsprekend zijn”, aldus Kaag.  Minister Sigrid Kaag (Financien) biedt op Prinsjesdag het koffertje met de miljoenennota aan in de Tweede Kamer. Foto Bart Maat/ANP 						Vakbond FNV erkent dat het kabinet met een groot pakket aan steunmaatregelen komt, „maar de oorzaken worden volgens de vakbond niet structureel aangepakt”. Daardoor is er slechts sprake van „pleisters plakken”, aldus de bond. Ook de Vakcentrale voor Professionals (VCP) waarschuwt dat het leven voor miljoenen Nederlanders „onbetaalbaar dreigt te worden”. „Eindelijk, maar rijkelijk laat, lijkt het kabinet te beseffen dat veel mensen nu kopje onder dreigen te gaan”, aldus FNV-voorzitter Tuur Elzinga in een reactie op de Troonrede. „Economisch groeit Nederland, het geld moet alleen eerlijker worden verdeeld. De mensen in Nederland verdienen beter”. FNV pleit voor een verdere verhoging van het minimumloon dan nu is gepland, waarbij de AOW en uitkeringen moeten meestijgen. Ook vakbond CNV zegt dat het kabinet te weinig oog heeft voor middeninkomens. De bond kondigde aan bij cao-onderhandelingen „hoog” te zullen gaan inzetten, „eerder richting de 10 dan richting de 5 procent”. CNV zegt dat het goed is dat het kabinet werkgevers oproept de lonen te verhogen, maar wijst erop dat de overheid zélf ook een werkgever is en hier een verantwoordelijkheid in heeft. De VCP waarschuwt dat zij „toenemende onvrede en onrust” ziet, ook onder de middeninkomens. De vakcentrale denkt dat de politiek niet goed doorheeft hoe groot de zich opstapelende problemen voor de middeninkomens inmiddels zijn. „De energieprijzen zijn zo hoog dat de energierekening vrijwel alle werknemers in een crisissituatie brengt”, aldus voorzitter Nic van Holstein. „Dan moet de politiek toch ook inzien dat we op verkeerde weg zijn.” 						Voor het eerst sinds 1969 voert het kabinet per 1 januari een extra stijging van het minimumloon door. Normaal stijgt die twee keer per jaar mee met de gemiddelde cao-lonen. Die ‘normale’ stijging bedraagt op 1 januari 2,1 procent. De ‘extra’ stijging bedraagt 8,05 procent. Het bruto minimumloon stijgt daarmee van ruim 1.756 euro naar ruim 1.934 euro. Tal van uitkeringen stijgen mee met het minimumloon. Waardoor ook mensen die bijvoorbeeld een bijstands-, AOW- of Wajong-uitkering hebben, hun inkomen extra omhoog zien gaan. In het regeerakkoord had Rutte IV al een extra stijging van het minimumloon afgesproken met 7,5 procent. Daar is nu dus 0,55 procentpunt bovenop gekomen. Ook wordt de stijging in één keer doorgevoerd en niet, zoals in het regeerakkoord stond, in drie stappen.
					 						De aanbieding van de Miljoenennota en de Rijksbegroting aan de Tweede Kamer vindt niet om 15.00 uur, maar een halfuur later plaats om 15.30 uur. De NOS meldt dat de bussen met Kamerleden vertraagd zijn, waardoor het nog even wachten is tot minister Sigrid Kaag (Financiën, D66) met het koffertje naar de Kamer zal gaan. Na de Miljoenennota volgen ook meer details over de maatregelen die het kabinet gaat nemen tegen de stijgende energierekening. Maandag werd al bekend dat burgers dat met ingang van 2023 een prijsplafond zal worden ingesteld voor het gebruik van gas en licht.
					 						De eerste partijleiders reageren op de Troonrede. Volgens Jesse Klaver (GroenLinks) schuift het kabinet „alle grote problemen voor zich uit”. Hij benoemt daarbij de bestaanszekerheid, de klimaat- en de stikstofcrisis. Wel is hij blij met de komst van een prijsplafond voor de energierekening.  Ook Lilian Marijnissen (SP) hamert op de bestaanszekerheid van veel Nederlanders, die onder druk staat. Ze vindt dat premier Mark Rutte (VVD) en minister van Financiën Sigrid Kaag (D66) hun posities op zouden moeten geven, als het hen niet lukt om de kosten voor burgers te verlagen. Het energieplafond had volgens haar al „veel eerder” moeten komen. Pieter Heerma (CDA) zag in de Troonrede een „terecht appel op onze gezamenlijkheid en veerkracht”. De koopkrachtmaatregelen die het kabinet neemt om lage- en middeninkomens te ondersteunen, zijn volgens hem „historisch”. Geert Wilders (PVV) zegt bij de NOS dat het kabinet „alle vertrouwen in het land” te hebben verspeeld. Volgens hem maakt het kabinet Nederland „helemaal kapot” met „boerenhaat, open grenzen en maandenlange desinteresse in het financiële leed van zoveel Nederlanders”.  						De koning en koningin, prinses Amalia, prins Constantijn en prinses Laurentien zwaaien vanaf het balkon van Paleis Noordeinde naar het publiek. Opnieuw klinkt boegeroep en gefluit onder de aanwezige toeschouwers.

 Koning Willem-Alexander, koningin Maxima, prinses Amalia, Prins Constantijn en Prinses Laurentien tijdens de balkonscene op Paleis Noordeinde. Foto Koen van Weel/ANP

  Koning Willem-Alexander, koningin Maxima, prinses Amalia, Prins Constantijn en Prinses Laurentien tijdens de balkonscene op Paleis Noordeinde. Foto Koen van Weel/ANP 						De volledige tekst van de Troonrede is inmiddels online verschenen op de site van de Rijksoverheid. Hij is hier te lezen. 						Politieke partijen en politici delen hun speciaal voor Prinsjesdag aangetrokken outfits op sociale media. Zo deelde Wybren van Haga (BVNL) vanuit de Koninklijke Schouwburg een selfie met Sylvana Simons (Bij1). Een greep uit de berichten: 						De koning besluit zijn Troonrede met het vragen van „kracht en Gods zegen” voor alle aanwezigen, waarna de mensen in de Koninklijke Schouwburg driemaal hoera voor de vorst riepen. De koninklijke familie zal hierna terugkeren naar Paleis Noordeinde, waar zij op het balkon zullen verschijnen. Rond 15.00 uur biedt minister van Financiën Sigrid Kaag (D66) het koffertje met daarin de Miljoenennota aan de Tweede Kamer aan - het slotstuk van Prinsjesdag.
					 						Koning Willem-Alexander noemde ondernemers onmisbaar voor de Nederlandse economie en zei het tragisch te vinden dat veel ondernemers na de coronapandemie nu opnieuw in de problemen raken. Daarom moet het mkb versterkt worden, waarvoor diverse middelen worden ingezet. „Het culturele leven is in de coronapandemie hard geraakt”, zei de koning. Daarom moet de cultuursector gestimuleerd worden. Willem-Alexander prees de „verbindende” kwaliteiten van cultuur. Willem-Alexander zei verder dat de regering moet blijven spreken en overleggen over zwarte bladzijden uit de Nederlandse geschiedenis. „In de aanloop naar de herdenking van 150 jaar afschaffing van de slavernij in 2023” moet Nederland dit gesprek opnieuw niet uit de weg gaan.
					 						In de Troonrede werd ook het „een halt toeroepen van de georganiseerde misdaad” als speerpunt genoemd. Aan de ene kant moet ingezet worden op bescherming van bijvoorbeeld advocaten en journalisten en versterking van het gevangeniswezen. Aan de andere kant moet ook worden ingezet op kansarme jongeren - om te voorkomen dat zij een crimineel pad inslaan. Ook werd gesproken over „schrijnende situaties” door een tekort aan opvangplekken voor asielzoekers. „Het kabinet rekent zich dit aan” en blijft zoeken naar humane oplossingen, aldus de koning. Er moet volgens hem altijd plek zijn voor vluchtelingen die in Nederland een veilige haven zoeken.
					 						Koning Willem-Alexander sprak in de Troonrede ook over de stikstofcrisis en de woede van boeren, die dinsdag langs de rijroute van de Glazen Koets demonstreerden. Hij zei dat de stikstofuitstoot om actie vraagt, maar stelde ook de emoties van boze boeren te begrijpen. De komende tijd moet gewerkt worden aan een oplossing van het dossier. Ook zei de koning dat het belangrijk is dat Nederland onafhankelijk wordt van (met name Russische) fossiele brandstoffen. Ingezet moet worden op duurzame energie, waarbij ook kernenergie niet geschuwd moet worden. Willem-Alexander zei verder dat het kabinet inzet op preventie binnen de gezondheidszorg - „voorkomen is nu eenmaal beter dan genezen”. Ook moet de maatschappij waakzaam blijven op een eventuele nieuwe oplaaiing van de coronapandemie.
					 						In de Troonrede sprak koning Willem-Alexander ook over polarisering en kritiek. Hij brak een lans voor internationale en Europese samenwerking. Die zorgen uiteindelijk voor meer welvaart en vrede. De vorst noemde het „pijnlijk dat steeds meer mensen moeite hebben met het betalen van hun huur, boodschappen” en andere kostenposten. Daarop kondigde hij aan dat het kabinet met een fors pakket steunmaatregelen om economische problemen bij burgers op te vangen. Hieronder vallen een hoger minimumloon en verhoging van diverse toeslagen, een prijsplafond voor energie en subsidies voor energierekeningen. Om deze kosten te dekken worden bedrijfswinsten en vermogens hoger belast.
					 						Hierna sprak koning Willem-Alexander over het milieu en klimaat, waarbij hij opmerkt dat we „tegen onze ecologische grenzen oplopen”. Dat vergt een andere manier van leven, aldus de vorst. Hij stelde dat ook toekomstige generaties in een schoon en welvarend land moeten kunnen leven.  „Voorgaande generaties hebben de basis gelegd voor de voorspoed die kenmerkend is voor ons land”, zei de koning. Die welvaart wordt nu bedreigd door de „brute agressie van Rusland”. Willem-Alexander zei dat we op 4 en 5 mei vaak zeggen dat democratie en vrijheid niet vanzelfsprekend zijn. „Nu worden we geconfronteerd met de vraag: wat hebben we daarvoor over, moreel en materieel”. De steun aan Oekraïne werd opnieuw bevestigd.

Koning Willem-Alexander leest op Prinsjesdag de Troonrede voor aan leden van de Eerste en Tweede Kamer in de Koninklijke Schouwburg. Naast hem koningin Maxima.  Foto Robin van Lonkhuijsen/ANP

 Koning Willem-Alexander leest op Prinsjesdag de Troonrede voor aan leden van de Eerste en Tweede Kamer in de Koninklijke Schouwburg. Naast hem koningin Maxima.  Foto Robin van Lonkhuijsen/ANP 						Koning Willem-Alexander memoreerde in de Troonrede aan eerdere grote historische omwentelingen, zoals de Industriële Revolutie en de wederopbouw na de Tweede Wereldoorlog. Daarna citeerde hij uit een eerdere Troonrede van zijn grootmoeder, koningin Juliana. „In die jaren hebben onze ouders en grootouders veerkracht getoond. Van ons wordt nu hetzelfde gevraagd”, aldus de koning.
					 						Willem-Alexander opent de Troonrede traditiegetrouw met het begroeten van de „leden van de Staten-Generaal” en zegt dat we leven in een tijd van tegenstrijdigheden en onzekerheid. Hij betreurt dat armoede toeneemt in een periode van economische groei en lage werkloosheid. „Tegenstrijdig is het dat mensen in ons land zich onvrij voelen hun mening te geven”, aldus de koning, die ook benoemde dat de onzekerheid bij burgers groeit op diverse terreinen, als klimaat, de arbeidsmarkt, de woningmarkt en de oorlog in Oekraïne.
					 						Koning Willem-Alexander, koningin Máxima, prinses Amalia, prins Constantijn en prinses Laurentien zijn de Koninklijke Schouwburg binnengekomen. Het koninklijk echtpaar gaat op hun tronen zitten, de Troonrede kan zo beginnen. Amalia, die voor het eerst Prinsjesdag bijwoont, zit op de eerste rij. 						Tijdens de rijtour van de Glazen Koets klinkt afwisselend gejuich van Oranjefans en boegeroep van demonstranten met omgekeerde vlaggen. De koning, koningin en prinses zwaaien naar het toegestroomde publiek.

De Glazen Koets rijdt over de Lange Voorhout richting de Koninklijke Schouwburg voor Prinsjesdag. Foto Jeroen Jumelet/ANP

 De Glazen Koets rijdt over de Lange Voorhout richting de Koninklijke Schouwburg voor Prinsjesdag. Foto Jeroen Jumelet/ANP 						De Glazen Koets met daarin Willem-Alexander, Máxima en Amalia is vertrokken vanaf Paleis Noordeinde. Begeleid door muziek van de militaire erewacht stapte de koninklijke familie in het rijtuig, dat naar de Koninklijke Schouwburg rijdt, waar de Troonrede zal worden voorgelezen. Koning Willem Alexander en Koningin Maxima bij het vertrek van de Koninklijke stoet van Paleis Noordeinde naar de Koninklijke Schouwburg.  Foto Koen van Weel/ANP 						Eerste Kamer-voorzitter Jan Anthonie Bruijn (VVD) opent de Verenigde Vergadering van de Eerste en Tweede Kamer in de Koninklijke Schouwburg, waar de koning zometeen de Troonrede zal houden. Op hetzelfde moment vertrekt de Glazen Koets, met daarin koning Willem-Alexander, koningin Máxima en prinses Amalia bij Paleis Noordeinde richting de Schouwburg.
					 						Over enkele minuten vertrekt de Glazen Koets vanaf Paleis Noordeinde. Die rijdt dan naar de Koninklijke Schouwburg, waar koning Willem-Alexander rond 13.20 uur de Troonrede zal uitspreken. Route Glazen Koets op Prinsjesdag 2022. Beeld: ANP 						Meer demonstranten met omgekeerde Nederlandse vlaggen melden zich langs de rijroute van de Glazen Koets. Mensen die in het oranje gekleed zijn, onder wie veel kinderen met (groot)ouders, lopen juist weg bij de actievoerders. 						De militaire erewacht heeft zich opgesteld bij Paleis Noordeinde en de Koninklijke Schouwburg. Vanaf het paleis zullen koning Willem-Alexander, koningin Máxima en prinses Amalia om 13.00 uur met de Glazen Koets vertrekken naar het theater, waar de Troonrede wordt uitgesproken. 						Leden van de Tweede Kamerleden en hun genodigden zijn vanaf het tijdelijk Kamergebouw onderweg naar de Koninklijke Schouwburg, waar de koning straks de Troonrede zal uitspreken. De afgelopen twee jaar mochten de leden van de Eerste en Tweede Kamerleden vanwege de coronapandemie geen genodigden meenemen, nu is dat weer mogelijk. De parlementariërs worden per bus vervoerd naar de Schouwburg, al zijn zijn niet verplicht hier gebruik van te maken. Wel is hiertoe vanwege veiligheidsredenen geadviseerd.

Tweede Kamerlid Lucille Werner (CDA) komt aan bij de Koninklijke Schouwburg op Prinsjesdag. Foto Lex van Lieshout/ANP

 Tweede Kamerlid Lucille Werner (CDA) komt aan bij de Koninklijke Schouwburg op Prinsjesdag. Foto Lex van Lieshout/ANP 						De vier coalitiepartijen VVD, D66, CDA en CU sluiten compromis na compromis. De Rijksbegroting die deze Prinsjesdag wordt gepresenteerd staat er vol mee. Maar ziet iemand nog de ‘schoonheid’, of op zijn minst de noodzaak van het elkaar tegemoet komen? En hoe leggen ze deze compromissen uit aan een achterban die steeds minder begrip toont voor toegeeflijkheid? 						﻿Voor de tijdelijke Tweede Kamer staan demonstranten van de pro-republikeinse beweging Republiek. Bewust demonstreren ze daar, vertelt voorzitter Floris Müller, en „expliciet niet langs de route van de koets”. De republikeinen willen Kamerleden aanspreken op weg naar de Verenigde Vergadering in de Koninklijke Schouwburg. Müller zegt: „Straks klinkt er een driewerf ‘hoera’ voor de koning. Je zou kunnen zeggen ‘dat is symboliek’. Maar het klopt niet want de volksvertegenwoordigers moeten opkomen voor de samenleving, niet voor de koning.” Republiek bedacht „101 termen” die in plaats van ‘Leve de Koning!’ geroepen kunnen worden. Op hun spandoek staat: Leve de democratie! De plannen die de koning in de Troonrede voorleest, zijn voor Nederlanders van levensbelang, zegt Müller. „Hij zal vast zeggen dat we allemaal moeten inleveren. De koning krijgt er zelf een half miljoen bij.” Demonstranten van Republiek bij de Tijdelijke Tweede Kamer. Foto Titia Ketelaar/NRC 						Als schatkistbewaarder heeft minister van Financiën Sigrid Kaag (D66) het niet makkelijk. Ze wil de begroting op orde krijgen, maar moet miljarden extra uitgeven om de koopkracht te repareren. En dat terwijl Financiën een voor haar onwennig terrein is. Ze lijkt zich het meest op haar gemak te voelen buiten de Haagse kaasstolp. 						Op straat zijn tussen de in het oranje geklede mensen steeds meer boerenzakdoeken te zien. Ook Markus de Ruiter heeft er een om zijn arm geknoopt. Hij werkt bij een kalvermesterij in de Krimpenerwaard en vertrok met Cor Gille, die een melkveebedrijf heeft met 120 koeien, vanochtend om drie uur.  Maar ze werden bij Rijswijk met hun tractor tegengehouden. Ze zijn er verbolgen over. „We wilden gewoon gaan kijken, we zijn niet agressief of zo”, zegt Gille. De Ruiter zegt: „We willen staan waar Alex langskomt.” Ze vinden dat de „stikstofbeslissingen worden genomen door mensen zonder verstand” en dat „burgers te luw” reageren. Gille: „Als boeren er niet meer zijn, wordt het voedsel veel duurder. En in het buitenland hebben ze niet de kwaliteitseisen die wij hier hebben.”

Boeren Markus de Ruiter en Cor Gille vertrokken vanochtend om drie uur uit Krimpenerwaard naar Den Haag om te demonstreren tijdens Prinsjesdag. Foto Titia Ketelaar/NRC

 Boeren Markus de Ruiter en Cor Gille vertrokken vanochtend om drie uur uit Krimpenerwaard naar Den Haag om te demonstreren tijdens Prinsjesdag. Foto Titia Ketelaar/NRC Minister van Financiën Sigrid Kaag (D66) heeft de Miljoenennota dinsdagochtend ondertekend. Die ging vervolgens het koffertje in en wordt vanmiddag gepresenteerd. Foto Phil Nijhuis/ANP 						In de Grote Kerk in Den Haag begint nu de Prinsjesdagviering. Bij de viering zijn religieuze en levensbeschouwelijke leiders van verscheidene godsdiensten en levensovertuigingen aanwezig. Het thema voor de viering is dit jaar „Verdragen, verzoenen, verbinden”. Het thema is gekozen vanwege de „toenemende polarisatie en de animositeit in de samenleving, die in aantal en omvang alleen maar lijkt toe te nemen”.  						Het vertrouwen in het kabinet-Rutte VI is gezakt naar een historisch dieptepunt. Bijna 80 procent van de Nederlanders is ontevreden over de premier en zijn regering. Dat blijkt uit onderzoek van I&O Research in opdracht van NRC. Opvallend: kiezers van drie van de vier coalitiepartijen (D66, CDA en ChristenUnie) zijn in meerderheid ontevreden over Rutte IV. Alleen VVD-kiezers zijn in meerderheid positief over het kabinet. 						Meerdere ministers en Kamerleden laten dinsdagochtend hun haar en eventueel make-up doen door studenten die een mbo-opleiding volgen tot schoonheidsspecialist of modeontwerper. Onder meer minister voor Onderwijs Dennis Wiersma (VVD), ChristenUnie-Kamerlid Stieneke van der Graaf en BBB-leider Caroline van der Plas namen in de kappersstoel plaats. ‘Dit is MBO’, een platform van de MBO Raad, Samenwerkingsorganisatie Beroepsorganisatie Bedrijfsleven (SBB) en WorldSkills nodigde politici uit om het belang van goed opgeleide vakmensen te onderstrepen. 						Prinsjesdag is deze dinsdag iets anders dan voorgaande jaren - en dat is niet alleen omdat na twee coronajaren er geen pandemiebeperkingen meer zijn. Vanwege de renovatie van het Binnenhof is de Ridderzaal, waar koning Willem-Alexander normaal gesproken de Troonrede uitspreekt, niet beschikbaar. De vorst wijkt daarom uit naar de Koninklijke Schouwburg in Den Haag. Voor het eerst is de nu 18-jarige prinses Amalia aanwezig op Prinsjesdag. Zij zal niet naast de troon gaan zitten, maar op de eerste rij - naast prins Constantijn en prinses Laurentien. Ook arriveert de koninklijke familie niet in de Gouden Koets - die onlangs weer onderwerp van debat was - maar in de Glazen Koets. 						Een tiental Oranjefans is bij Paleis Noordeinde in Den Haag, waar de koninklijke stoet om 14.00 uur dinsdagmiddag zal aankomen. De zogeheten balkonscène vindt daar plaats: de koning, koningin Máxima, prinses Amalia, prins Constantijn en prinses Laurentien verschijnen op het balkon van het paleis. 						De politie van Den Haag heeft dinsdagochtend een aantal trekkers van protesterende boeren in beslag genomen. Dat deed de politie omdat de boeren het eerder afgekondigde noodbevel negeerden. Zij probeerden naar het centrum van de stad te rijden en volgden de aanwijzingen van de politie om Den Haag te verlaten niet op. Het is onbekend hoeveel trekkers er precies in beslag zijn genomen. Over eventuele boetes of sancties kon de politiewoordvoerder nog niets zeggen.  Minister Dilan Yesilgöz (Justitie en Veiligheid, VVD) vraagt de boeren op Twitter hun trekker thuis te laten. „Demonstreren mag, maar niet met grote voertuigen”, schrijft ze. „Denk aan de veiligheid van alle mensen die vandaag naar Prinsjesdag komen.” Volgens een woordvoerder van de gemeente Den Haag heeft de politie op diverse plekken trekkers ingenomen die op weg waren naar de stad. Er zijn voor dinsdag vijf demonstraties aangemeld, waaronder een van de Republikeinen. Demonstreren is volgens de woordvoerder toegestaan, maar niet met zwaar materiaal.  						Een groep boeren is met trekkers onderweg naar Den Haag. Dat bevestigt de politie na berichtgeving van persbureau ANP, dat meldt dat er zo’n veertig trekkers via Nootdorp naar Den Haag rijden. De politie kan volgens een woordvoerder nog niet zeggen om hoeveel boeren het precies gaat. Wel zegt ze dat de politie de boeren die onderweg zijn, op basis van het eerder afgekondigde noodbevel zal terugsturen.
					 						In het centrum van Den Haag is dinsdag een noodbevel van kracht. Dat schrijft de gemeente dinsdagochtend op Twitter. Het bevel is afgegeven „wegens ernstige vrees voor verstoring van de openbare orde en veiligheid op Prinsjesdag”. De maatregel lijkt vooral genomen uit angst voor de komst van protesterende boeren. In het bericht laat de gemeente weten dat boeren die met trekkers willen demonstreren in de stad, worden teruggestuurd en „indien nodig vanaf de stadsgrens naar elders worden geleid”. 						Goedemorgen! In dit blog doet NRC vandaag live verslag van het laatste nieuws rond Prinsjesdag. Na twee coronajaren zijn deze keer weer gasten welkom bij de ceremonie. Uiteraard biedt de minister van Financiën, Sigrid Kaag, vanmiddag om 15.00 uur aan de Tweede Kamer het koffertje met de Miljoenennota en de Rijksbegroting aan. Maar wat staat er nog meer op het programma? Een overzicht:||https://www.nrc.nl//nieuws/2022/09/20/liveblog-prinsjesdag-2022-a4142425
2022-09-21||Een pijnlijke Prinsjesdag||Met de 17 miljard euro die het kabinet vandaag op Prinsjesdag uittrekt om volgend jaar de koopkracht te repareren, zet het een kanon in dat ook écht verschil maakt. Maar tot die tijd blijft het behelpen, vertelt economieredacteur Marike Stellinga. Wat zijn de zwakke plekken van het pakket en waarom heeft het kabinet eigenlijk gewacht tot Prinsjesdag? Lees ook: Prinsjesdag had een feestje voor kabinet-Rutte IV moeten worden||https://www.nrc.nl//nieuws/2022/09/20/een-pijnlijke-prinsjesdag-a4142452
2022-09-21||Tot levenslang veroordeelde Amerikaan, bekend van podcastserie, vrijgelaten||Een Amerikaanse rechter heeft de 41-jarige Adnan Syed maandag vrijgelaten. Dat schrijft The New York Times. Syed zat al ruim twintig jaar vast nadat hij veroordeeld werd tot levenslang voor de moord op zijn ex-vriendin. De zaak kreeg wereldwijde bekendheid door de misdaadpodcast Serial.  Syed werd in 2000 veroordeeld tot levenslang. Dat vonnis heeft de rechter in Baltimore vernietigd omdat er volgens haar door de openbare aanklagers niet genoeg onderzoek is gedaan naar twee andere verdachten. De aanklagers hebben 30 dagen de tijd om een nieuw proces te starten, daarna vervalt de aanklacht tegen Syed, die tot die tijd huisarrest heeft. In 1999 werd de toen 18-jarige ex-vriendin van Syed, Hae Min Lee, gevonden in een park in Baltimore. Ze was gewurgd en begraven. Syed, die zeventien was toen hij werd veroordeeld, heeft altijd volgehouden onschuldig te zijn.  Volgens zijn advocaat was Syed stomverbaasd dat hij opeens de gevangenis uit kon lopen nadat hij meer dan de helft van zijn leven achter de tralies had doorgebracht. „Hij zei dat hij niet kan geloven dat het echt is. Vandaag is zowel vreugdevol als ongelooflijk overweldigend.” De zaak van Adnan Syed kreeg wereldwijde bekendheid doordat journalist Sarah Koenig in 2014 een podcast maakte over de zaak waarin ze uitvoerig vragen stelt over het gebruikte bewijsmateriaal. Koenig werd benaderd door een kennis van Syed, die haar vroeg in de zaak te duiken. Hoe meer ze zich hierin verdiepte, des te meer vreemde details er naar boven kwamen. Koenig kwam na een jaar speuren op het idee een podcastserie over de zaak te maken. Ze maakte een serie van twaalf afleveringen waarin ze de luisteraar stap voor stap door haar onderzoek meeneemt. Naar aanleiding van de podcast kreeg Syed in 2016 ook al een nieuw proces, maar dat leidde niet tot vrijlating. Na de uitspraak van de rechter sprak de broer van Hae Min Lee zich uit. „Dit is geen podcast voor mij. Dit is het echte leven. Een nooit eindigende nachtmerrie voor meer dan twintig jaar.” Hij zei dat hij zich verraden voelde door de uitspraak en gefrustreerd is door de vele wendingen in de zaak in de afgelopen twee decennia. „Telkens wanneer ik denk dat het is afgelopen, komt het terug.”||https://www.nrc.nl//nieuws/2022/09/20/tot-levenslang-veroordeelde-amerikaan-bekend-van-podcastserie-vrijgelaten-a4142450
2022-09-21||‘Ik laat me overvallen door het moment’||Een carrièreswitch maken – het gebeurt vaker. Maar vermoedelijk niet onder kunstenaars. Jitske Schols (53) deed het wel. Ze stopte als fotograaf en werd van de ene op de andere dag schilder. Zoals ze  ook plotseling fotograaf werd na een loopbaan van twintig jaar als communicatieadviseur bij Schiphol, The Body Shop en een woningcorporatie.  Op haar tv-loze avonden maakt ze in die tijd collages van tekeningen en foto’s met een oud telefoontje. Als ze in 2012 naar Amsterdam-Noord verhuist én na een tijd als alleenstaande moeder een relatie krijgt, markeert ze het moment door eindelijk een goede camera te kopen.  Met haar spiegelreflex gaat ze op pad om dit stukje stad beter te leren kennen. Foto’s van straten en pleinen zet ze op Facebook. Met een vraag: ik ben nieuw hier, wie kan me iets vertellen over wat ik heb gefotografeerd? Het maakt veel los. „Mensen praten graag over vroeger.” Steeds vaker ook krijgt ze opdrachten aangeboden, die ze afhoudt omdat ze haar techniek ondermaats vindt, maar na een korte opleiding aan de Fotoacademie waagt ze de gok en zegt haar baan op.  Portretten gaan haar het beste af, ontdekt ze. Dat vinden anderen ook. In 2017 wint ze de Dutch Photographic Portrait Prize met een mysterieus zwart-witportret van de half-Molukse Sora, uit een serie over kinderen met een gemengde achtergrond. Onder wie ook haar eigen dochter Ayla, die  vaker zal opduiken in haar vrije werk. Rond die tijd begint ze portretten te maken voor Het Parool en andere kranten.   Jitske Schols werkt boven een garage waar oude Citroëns een tweede leven krijgen, tussen studio’s en koffiebarretjes. Très Amsterdam-Noord. De meeste doeken in haar atelier gaan straks naar het Stadsmuseum Harderwijk voor haar eerste expositie als schilder. Maar eerst nog even over de fotograaf.  Bij een reeks interviews in de Volkskrant portretteerde je mensen met hun ogen dicht. Dan laat je  iets belangrijks weg.  „Zelfs als iemand geen ogen zou hebben, kun je nog een portret maken. Maar ogen dicht was in overleg met de krant. ‘Enkel met het hart kan men goed zien’, schreef Saint-Exupéry in De kleine prins. Naar binnen kijken was het idee bij die gesprekken over de zin van het leven.” Voor de krant fotografeerde je mensen over wie je al iets weet,  ze zijn min of meer bekend. En er hoort een geschreven tekst bij. Laat je je daardoor leiden? „Vaak is er nog geen tekst als ik de foto maak. Natuurlijk, bij een zwaar artikel ga ik geen schaterlachende foto leveren, dus ik wil de teneur van het interview wel weten. Maar ik ben geen planner, geen regisseur, ik laat me overvallen door het moment. De ziel proberen te vangen, zoals je fotografen wel hoort zeggen, klinkt als holle frase. Ik probeer contact te maken en te zien wat eruit ontstaat. Mensen zien vaak op tegen een sessie maar vaak gaat het vanzelf.  „Ik voel wel een grote verantwoordelijkheid. Het is intiem. Als je de digitale beelden later bekijkt, zie je werkelijk alles – wat er tussen je tanden zit, bij wijze van spreken. Dat gaat al door mijn hoofd bij het maken van het portret.”  De ziel proberen te vangen, zoals je portretfotografen wel hoort zeggen, klinkt als holle frase   Een deel van haar jeugd brengt ze door in de bossen bij Soest. Haar ouders wonen in het oude koetshuis van de buitenplaats Ewijkshoeve. „We woonden geïsoleerd en dat heeft me wel een loner gemaakt”, zegt ze. „Maar ik vind alleen zijn ook lékker. Ik heb nog de toneelschool overwogen, maar het punt was dat ik niet op een podium durfde. Ik voel me meer op mijn gemak achter een camera, in mijn atelier. Mijn eigen gang gaan.”  Het ‘grote huis’, een witte kolos met zuiltjes, was destijds eigendom van haar overgrootouders en kent een bonte reeks eerdere bewoners, onder wie een broer van koning Willem III en een zeepfabrikant. En de schilder Willem Witsen, die er plezier maakte met de bevriende schrijvers en schilders die als ‘De Tachtigers’ vanaf 1880 de kunsten (en het leven) wilden opschudden.  Over Willems zuster Anna, die zichzelf daar op 34-jarige leeftijd in de vijver verdronk, hoort Schols pas later. „Ik dacht: hoe kan het dat  iemand op zo’n prachtige plek, waar ik zelf veel geluk heb ervaren, zo ongelukkig is geweest? Haar verhaal heb ik altijd bij me gedragen. Ik wilde  proberen  in beeld te vertellen wat haar daartoe bracht.” ‘Songs for soprano’ (2019) wordt Schols’ eerste ‘foto-essay’. Over een meisje dat al vroeg haar moeder verliest, een  vrouw die zangeres wil worden maar van het zingen haar beroep niet mag maken, die ongelukkig verliefd is op een getrouwde componist, die even in een gesticht wordt gestopt en ten slotte op de bevroren vijver doelbewust een wak in stapt.  Maar dat zie je allemaal niet, of niet zo. Op Schols’ donkere afdrukken, deels onscherp en dankzij een oud drukprocédé van een waanzinnige diepte, zie je takken, bladeren die ook geschilderd zouden kunnen zijn, fragmenten van gravures, dat huis. Regels van Herman Gorter: „een hel was ’t hart/ van daar kwam het zwarte en worgde haar”. De vrouw in de negentiende-eeuwse blouse en rok is Jitske Schols’ dochter.  „Zij is mijn muze, kun je zeggen. Ik vind het leuker portretten van haar te maken dan van wie ook. Maar door haar een rol te laten spelen, haal ik een oud verhaal ook naar de toekomst.” Dat verhaal is niet kant-en-klaar, je mag het zelf invullen. Dat is al eerder gebeurd, voor theater (De passie van Anna, 2009) en recent door Arthur Japin in zijn  roman Wat stilte wil. Het werden vaste ingrediënten van Schols’ oeuvre, als fotograaf en nu als schilder: een vrouw die haar vleugels niet kan uitslaan in een mannenwereld én de mogelijkheid om een verhaal over zo iemand zelf in te vullen.  „Ik wil geen histories maar herstories vertellen, over vrouwen die echt hebben bestaan”, zegt ze. Tegelijkertijd noemt ze haar figuren „nondescript”, als in: blanco, een leeg vel papier. „Als ik te veel uitleg ontneem ik je iets”, zegt Schols. „De kijker moet met zijn fantasie als het ware van de andere kant kunnen komen.” Waarom schilderen? „Mijn overgrootmoeder was Zweeds en werd uitgehuwelijkt. Over haar wilde ik ook een foto-essay maken, maar toen brak corona uit. Ik dacht:    als er in mijn atelier geen mensen kunnen komen, dan schilder ik ze wel. Toen heb ik kwasten en verf gekocht. En het greep me TO-TAAL.”  Schols schilderde onder meer scènes uit het leven van Frieda Belinfante, een Nederlandse cellist die eigenlijk dirigent wilde worden. En van Caresse Crosby, een Amerikaanse die in 1914 haar corset afwerpt en de beha patenteert, een wild leven leidt in Parijs en uitgever wordt. Het zijn sprankelende maar evengoed nondescripte scènes: je moet het verhaal al kennen om het erin te herkennen.  „Dat is  de bedoeling, je moet ze ook los van elkaar kunnen zien. Ook bij de zes schilderijen die ik net voor Het Parool heb gemaakt: ‘Zomers in Amsterdam’. Dat zijn mijn verloren herinneringen.” Verloren? „Ik woon nu 33 jaar in Amsterdam en heb geen goed geheugen, dus ik dacht: wat waren al die zomers dan? Ik heb oude agenda’s en fotoboeken bekeken, met mensen gepraat. Zo kwam ik tot zes groepen herinneringen. Daar heb ik een schilderij bij gemaakt. Een heet De ontmoeting. Maar als ik het verhaal erachter vertel is het zonde. Wat het voor mij is, is het niet voor jou. „Een ander schilderij heet De troost: twee mensen aan een tafel die iemands hand vasthouden. Een vrouw zei: ‘Ik móét dit kopen want zo heb ik met mijn kinderen de hele zomer aan tafel gezeten. Dit is míjn schilderij.’ Dan is mijn eigen verhaal niet meer zo relevant.” Wat blijft er op de zeef liggen? „Het is bijna niet te zeggen. Alles wat je zegt omvat niet wat je wílt zeggen. Wil ik iets bereiken? Ik werk allereerst voor mezelf, maar stel dat nooit iemand het zou zien, dan weet ik niet of ik het nog zou doen. En ik zeg wel dat ik graag alleen werk, maar ik doe het ook om de contacten met anderen. Als communicatieadviseur was het via taal, nu in beelden, maar dat is wel wat me drijft, contact maken.” Als ik te veel uitleg, ontneem ik je iets. De kijker moet met zijn fantasie van de andere kant kunnen komen    Is het erg als je schilderijen uitvliegen? „Ik ben wel meer gehecht aan mijn schilderijen dan aan mijn foto’s, merk ik. Meer mijn eigen kind dat ik weggeef.”  Belinfante deed ook een  carrièreswitch. „Dat wist ik niet van tevoren en ik heb het ook niet op mezelf betrokken. Bij haar zie ik vooral moedige strijd: ze wil iets wat haar niet lukt omdat ze als vrouw niet dezelfde mogelijkheden krijgt die ze als man zou hebben gehad. Geldt dat voor mij? Tja,  je leest dat  vrouwelijke kunstenaars minder verdienen,  minder vertegenwoordigd zijn in musea. Ook in het bedrijfsleven bestond de  afdeling communicatie standaard uit vrouwen met een man aan  het hoofd.”  Is het toeval dat je verhalen rond de vorige eeuwwisseling spelen? „De periode tussen 1880 en 1920 werd mijn fundament. Dat zie je in mijn onderwerpen, in het kleurgebruik.” Hoort je manier van schilderen ook bij die tijd? Een beetje kubisme, Picasso in zijn Afrikaanse periode, Braque.  „Als je honderd mensen  laat kijken, zien ze er allemaal een andere stijl in.”  Is er afgunst? „Toen ik in de fotografie begon, merkte ik wel dat mensen het vervelend vonden. Vaak fotografen die de overstap van analoog naar digitaal niet konden maken en mij zagen als iemand die dacht dat-ie ook weleens even zou kunnen fotograferen.” Denk je weleens dat je een bepaalde schildertechniek nog niet beheerst? „Nee. Ik weet van tevoren nooit wat ik ga maken en het hoeft niet te kloppen.” Lichtval is  moeilijk in verf. „Het klinkt misschien gek, maar ik ben niet zo bezig met lichtval. Mijn foto’s maakte ik ook met het licht dat er is. Misschien gaan zulke processen wel onbewust. Met schilderen is het niet anders. Soms lukt het urenlang niet en dan opeens wel. Maar het is moeilijk te zeggen wat er dan lukt.  „Hoe leg je uit dat Franse kaas lekker is? Het stinkt, ziet er niet uit, voelt zompig en toch is het lekker. Vind daar maar eens woorden voor. Of twee mensen: op de een word je verliefd en op de ander niet, hoewel die misschien mooier of aardiger is. Ooit, ik weet niet meer waar, las ik dat er geen neuropaadjes zijn tussen het gebied in je hersenen waarmee je naar kunst kijkt en het taalgebied. Daarom kunnen mensen ook zomaar wat over kunst zeggen.” Over kunst kunnen mensen zomaar wat zeggen   Dit wordt je eerste tentoonstelling als schilder. Voel je je een debutant? „Als fotograaf heb ik ook geëxposeerd. Dit voelt niet als nieuw. Fotografie was tien jaar obsessief kijken, kijken, kijken. Zonder de fotografie had ik nooit zo kunnen schilderen. Ik beschouw het als vooropleiding.” Op haar ezel staat een groot doek van een vrouw. Ze zit op een kleed en kijkt achterom, blote voeten. Het is uit de serie ‘Maestro’ en de vrouw is Frieda Belinfante.  „Het heet One step forward, two steps back. Frieda hoorde bij de verzetsgroep die in 1943 een aanslag op het Amsterdamse bevolkingsregister uitvoerde. Bijna iedereen is gefusilleerd, zij ontsnapte naar Zwitserland. Na de oorlog trof ze een land dat conservatiever was dan ooit. Zonder ruimte voor een lesbische vrouw die graag in mannenkleding rondliep. Om te kunnen dirigeren  ging ze naar de VS.” Hoe kijkt ze? Droevig? „Dat krijg ik vaak te horen over mijn figuren, kennelijk is er een soort melancholie die opvalt. Maar ik doe het niet bewust.” Het is ook een blik naar binnen. „Dat bedoel ik met nondescript: anoniem, vrij neutraal, niet blij, niet boos, niet echt verdrietig, beetje in het eh …” …vage? „Een beetje vaag.” Toch niet, je figuren kijken wel op een uitgesproken manier, maar verzin daar inderdaad maar eens een woord voor.  „…” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. 
 Meer afleveringen 
				Wat maakt het leven de moeite waard
			 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/20/ik-laat-me-overvallen-door-het-moment-a4142381
2022-09-21||Column | Rutte wil niet op de foto met een haarnetje||Jeroen Dijselbloem, minister van Financiën in Rutte II, wandelde op de ochtend van Prinsjesdag altijd door een steegje. Dat was de snelste route van zijn eigen ministerie naar dat van Mark Rutte, daarna ging hij naar de Tweede Kamer. In zijn hand: het koffertje met de Miljoenennota. ANP-fotograaf Bart Maat loopt elk jaar met de minister van Financiën mee en in het café van de Tweede Kamer zegt hij dat Wopke Hoekstra in Rutte III een omweg was gaan nemen: langs de Hofvijver. Daar stonden ’s ochtends al veel mensen te wachten op Willem-Alexander. Op beelden van Maat zie je dat Hoekstra en zijn vrouw Liselot worden toegejuicht alsof zíj de koning en de koningin zijn. Ze lopen zwaaiend en handenschuddend langs de dranghekken. Kinderen krijgen van Wopke Hoekstra een high five. In 2021 maakte Bart Maat (42) de foto van de ‘functie elders’-notitie van Kasja Ollongren en als iemand weet hoe ver politici soms gaan voor het perfecte beeld, is hij het wel. Als fotograaf van het enige landelijke persbureau wordt hij soms ook in zijn eentje uitgenodigd op ministeries. Vorige week nog mocht alleen híj mee toen Rutte langsging bij een bakker om te horen hoe moeilijk bakkers het nu hebben, door de hoge prijs voor gas en graan. Maar net voordat Rutte een haarnetje zou opzetten om langs de kneedbakken en ovens te lopen, kreeg Maat te horen dat ‘het fotomoment’ voorbij was. „Bijzonder he?”, zegt hij. „Zoiets kan de koning geen bal schelen. Die doet alles op: veiligheidsbril, haarnetje, helm.” Op zijn laptop laat hij een compilatie zien van CDA’ers die zich jarenlang allemaal op dezelfde manier lieten portretteren: met hun ene hand houden ze de ringvinger vast van hun andere hand. „Die hadden dus dezelfde mediatrainer.” Na Prinsjesdag zijn in de Tweede Kamer de Algemene Politieke Beschouwingen en op de tweede dag, als Rutte aan het woord komt, kan Bart Maat ’s ochtends langskomen in het Torentje voor een foto van de premier die zich voorbereidt op het debat. Al jaren. Rutte lijkt eraan gehecht te zijn, zoals aan elke vaste gewoonte. Soms zit hij achter zijn bureau, soms wil hij staan. Vorig jaar was een groepje ambtenaren speciaal voor de foto om hem heen komen zitten, dossiermappen op schoot. Eén vrouw zit half op Ruttes bureau, hij kijkt haar aan en lacht. Elke minister is nerveus met camera’s in de buurt, zegt Maat. „Ze blijven toch lachen.” Deze Prinsjesdag volgt hij Sigrid Kaag. Zij krijgt, zei ze pas nog, beveiliging omdat ze wordt bedreigd en zal zo goed als zeker niet gaan wandelen. Samen met andere fotografen zal Maat haar wel zien op het ministerie van Financiën en in de Tweede Kamer. Hij is benieuwd, zegt hij, hoe ze zich houdt onder alle aandacht, de héle dag. Want mediatraining helpt lang niet altijd: Kaag lacht alleen als ze iets leuk vindt. „Aan haar zie je élke irritatie.”||https://www.nrc.nl//nieuws/2022/09/20/rutte-wil-niet-op-de-foto-met-een-haarnetje-a4142448
2022-09-21||Btw van ov-kaartjes moet naar nul, vindt  vervoersorganisatie||De btw op kaartjes van het openbaar vervoer moet omlaag, bepleiten reizigersvereniging Rover en brancheorganisatie voor ov-bedrijven OV-NL. Door de btw te schrappen blijft de bus en tram „betaalbaar en aantrekkelijk”, schrijven de organisaties. Volgens hen is mobiliteit een fundamentele voorziening en hebben veel mensen het nu „zwaar” door de sterk gestegen prijzen als gevolg van de energiecrisis en de inflatie: „Lang niet iedereen is in het bezit van een auto of kan zijn bestemming lopend of met de fiets bereiken, een grote groep is aangezen op het ov .” De btw is nu nog 9 procent en moet naar 0 procent, vinden de organisaties. Ze doen de oproep in de aanloop naar Prinsjesdag. Enige jaren geleden werd de belasting op het openbaar vervoer verhoogd van 6 procent naar 9 procent. De organisaties wijzen verder op een nieuwe Europese richtlijn die het mogelijk maakt de btw helemaal af te schaffen voor reizen met de bus, trein en metro. (ANP)||https://www.nrc.nl//nieuws/2022/09/20/openbaar-vervoer-btw-van-ov-kaartjes-moet-naar-nul-vindt-vervoersorganisatie-a4142430
2022-09-21||Wat vindt NRC | Vonnis Thijs H. roept vragen op over de omvang van    psychose||De misdrijven van Thijs H., de gedeprimeerde, suïcidale jongeman die drie willekeurige passanten doodstak, dit weekend beschreven in NRC, roepen vragen op die zijn zaak en zijn persoon te boven gaan. Die betreffen de GGZ, vooral  het tijdig herkennen van psychosen. Gevolgd door het voorschrijven van een achteraf riskant gebleken medicijn, dat psychose bevorderde. Het bracht zijn moeder ertoe de moorden achteraf „vermijdbaar” te noemen.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Nu is ‘achteraf’ iedereen een wijze – en hindsight bias is een bekende valkuil. Aan de schuld van Thijs H., een bekennende verdachte, hoeft niet te worden getwijfeld – zijn zaak is geen gerechtelijke dwaling. Maar bij de straftoemeting is twijfel juist wel gepast. Daarbij is opvallend weinig waarde toegekend  aan de psychische gezondheid van de dader. Uit de journalistieke reconstructie blijkt dat er mogelijk taxatiefouten zijn gemaakt of slordige afwegingen. Wellicht bestaan er bij sommige strafrechters onjuiste opvattingen over gedragskeuzes van patiënten tíjdens een psychose. Zijn die nou bewust, het resultaat van een rationele keuze en dus ‘normaal’. Of kunnen die óók passen in een gedragsgestoord perspectief?  De rechters kozen voor het eerste. Maar de beroepswijsheid in de psychiatrie is dat dergelijk gedrag niet automatisch beredeneerd of weloverwogen is. Ook als je besluit de ene passant wel neer te steken en de ander niet kan dat psychotisch zijn. Die gedachte legde bij de rechtbank weinig gewicht in de schaal. Die hield Thijs voor geestelijk veel gezonder en dus berekenender dan zijn psychiaters. Daarin volgden de rechters het frame van het OM dat vooral een calculerende verdachte met dito ouders zag. De verdachte  was voor het OM verward, maar vooral door eigen drugsgebruik.  De kern van deze kwestie was uiteindelijk de vraag in welke mate Thijs wist wat hij deed, toen hij op de Brunssummerheide een ouder echtpaar dat een hond uitliet, neerstak. En eerder hetzelfde deed, in de Scheveningse bosjes in Den Haag. Bij de beantwoording van die vraag weken officier en rechter af van pertinente psychiatrische diagnoses, vastgesteld door het Pieter Baan Centrum (PBC). Dat leidde tot vonnissen waarin psychiatrische behandeling pas volgt na een zeer lange gevangenisstraf, in hoger beroep tenslotte op tweeëntwintig jaar vastgesteld. Dat is op zich al iets om bij stil te staan. Zou een behandeling die in ruwweg 2041 begint nog wel zin hebben. En is zoiets überhaupt mogelijk?   Maar vooral relevant zijn de vragen over het handelen van GGZ-instelling Mondriaan die de psychotische toestand van Thijs niet herkende. Overigens ook omdat hij die zelf ontkende en de verschijnselen verdoezelde. Daarop schreef Mondriaan wel dexamfetamine voor, tegen ADD en ADHD, wat bij deze patiënt waarschijnlijk  niet speelde. Ook hier: achteraf.   Dat middel verhoogt intussen wel het risico op psychoses. Daarop beval de inspectie Volksgezondheid in een vertrouwelijk onderzoeksrapport vier verbetermaatregelen aan, die lezen als een catalogus van de ‘geleerde lessen’ in deze casus. Maar die mochten vervolgens weer niet worden gedeeld. Daarmee missen ze een publiek effect en dragen ze dus niet bij aan de meningsvorming van professionals elders.  De uitgebreide journalistieke reconstructie op basis van dossieronderzoek, vertrouwelijke documentatie en gesprekken werpt nogal wat zorgelijke vragen op. Eigenlijk te veel om van een degelijke rechtsgang te kunnen spreken. Achteraf dan.||https://www.nrc.nl//nieuws/2022/09/20/vonnis-thijs-h-roept-vragen-op-over-de-omvang-van-psychose-a4142409
2022-09-21||Opinie | As||Ik liep de pelgrimsroute van Porto naar Santiago de Compostela. Langs de weg trof ik  een huilende Duitser aan naast zijn fiets. Hij vertelde dat hij uit Keulen was gefietst en via Santiago de Compostela onderweg naar Maria-bedevaartsoord Fatima in Portugal, dat was nog vier dagen trappen. Hij vervoerde de urn van zijn overleden vrouw in zijn fietstas om daar de as te kunnen verstrooien. Vandaag had hij al zijn tweede lekke band opgelopen. Hij wees mijn aanbod om te helpen af. „Nee, dit moet ik alleen volbrengen, dat heb ik mijn vrouw beloofd.”  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/20/as-a4142406
2022-09-21||Sudoku van dinsdag 20 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/20/sudoku-a4142399
2022-09-21||In het midden||Horizontaal  4.  ‘Orkaan Fiona legt __ Rico plat’ 8.  Hij is gevlogen 12.  Kim-Lian van der __ 13.  Japondecoratie 14.  Afrikaans land 17.  Gaeilge is __ voor __ 19.  Wim van __, wielrennen 23.  Kanjer van een onderkin 24.  Verkoopt vanuit dozen 25.  Perzisch 28.  Heeft glijdende leden 31.  Past voor kraan of paneel 32.  Kruimige aardappelen 33.  Niet zo Verticaal   1.  CDA-bedreiging 2.  NCW-partner 3.  Laat men beter niet in gezelschap 4.  KVP-afsplitsing 5.  Geneesmiddelenkeurder 6. Walk Away __, hit van The Left Banke 7.  Periode 9.  Afslijten 10.  Een genre met fi 11.__ Flick, ‘Allo ‘Allo!-personage 15.  __ Castle 16.  Onheilsgodin 18.  Test de GGD op 20.  Grote grazer 21.  Ondeugend 22.  Nieman of Rubin 23.  Zuid-Amerikaanse hoofdstad 26.  New __ 27.  Nopjes 29.  Brengt Christopher en Hazlewood bij elkaar 30.  Gekkekoeienziekte  Puzzel: 19 september  Horizontaal: 3. MIND 8. ADVOCATENTOGA 12. SOEP 13. ETRE 14. STROKEN 17. LED 20. GOA 21. LESUREN 23. ROSE 25. HOMS 26. ALI 27. ECHTBREUK 28. GIRO    Verticaal: 1. MASSAGRAF 2. OVERJARIG 3. MEE 4. INTRO’S 5. NTR 6. DOELGROEP 7. KANDINSKY 9. DOT 10. OPOE 11. A-WEG 15. KUSSER 16. NDL 18. ZEGT 19. RUHR 22. EMU 24. ECO   In het midden: JEUGDZORG  ||https://www.nrc.nl//nieuws/2022/09/20/in-het-midden-a4142394
2022-09-21||Zweedse ovenpannenkoek||Verwarm de oven voor tot 205 graden hetelucht en  225 graden elektrisch, met een braadslede van 25 x 30 centimeter erin. Klop in een grote kom de tijm, bloem, melk, eieren, eventueel de feta en het zout door elkaar. Doe de ui, tomaten en bimi in een andere kom. Besprenkel met de olijfolie, bestrooi met zout en peper en schep door elkaar. Doe de boter in de hete braadslede en zet 1 minuut terug in de oven. Haal uit de oven als de boter gesmolten is en houd de braadslede schuin om de boter over de bodem te verspreiden. Schenk het beslag erin. Leg de tomaten, bimi en rode ui erop maar laat de randen hierbij vrij. Zet 25 minuten in de oven, of tot er een luchtige, donkere korst ontstaat. Zet intussen een pannetje op laag vuur en voeg de balsamicoazijn, honing en tijm toe. Laat 5-10 minuten inkoken, waarbij je af en toe de azijn in de pan ronddraait. Laat niet aanbranden. Bestrijk de korst van de pannenkoek met de ingekookte balsamicoazijn maar bewaar een paar eetlepels. Snijd in 6 stukken en dien op met een eenvoudige rucolasalade, besprenkeld met de rest van de balsamicoazijn en geschaafde Parmezaanse kaas.  Voor 6 personen: Voor de toplaag: Voor eroverheen: Opdienen met: David Frenkiel & Luise Vindahl: Quick + Slow. Becht, 256  blz. Prijs: 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/20/thuiskok-zweedse-ovenpannenkoek-a4142393
