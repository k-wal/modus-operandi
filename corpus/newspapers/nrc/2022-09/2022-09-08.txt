2022-09-08||Ronde van Groot-Brittannië een dag stilgelegd, nog onduidelijkheid over voetbal||De Britse wielerwedstrijd de Ronde van Groot-Brittannië is een dag stilgelegd vanwege het overlijden van koningin Elizabeth. Dat schrijft de organisatie. „De organisatie, de ploegen, renners en officials zijn diep bedroefd door het overlijden van koningin Elizabeth II. Als gevolg hiervan zal de zesde etappe, in Gloucestershire op vrijdag 9 september, niet doorgaan.” Ook de voetbalwedstrijden tussen Burnley en Norwich City en Tranmere Rovers en Stockport County, die vrijdag zouden plaatsvinden, zijn uitgesteld. Dat schrijft de English Football League, de op een na hoogste voetbaldivisie in Engeland, in een verklaring. Een beslissing over de rest van de geplande wedstrijden van dit weekend zal worden gemaakt op vrijdagochtend. Bij de wedstrijden van donderdagavond in de Europa League en Conference League werd een minuut stilte gehouden voor de overleden monarch. Bij een aantal duels die om 18.45 uur waren begonnen, gebeurde dat bij het begin van de tweede helft.||https://www.nrc.nl//nieuws/2022/09/08/ronde-van-groot-brittannie-een-dag-stilgelegd-nog-onduidelijkheid-over-voetbal-a4141308
2022-09-08||De topambtenaar nam besluiten, niet de ministers|| Naar het openbare verhoor van Dick Benschop, oud-directeur van Shell Nederland, werd door mensen die de parlementaire enquête naar de Groningse gaswinning volgen, met grote belangstelling uitgekeken. Het gebeurt per slot van rekening niet elke dag dat een topman van dit kaliber door Kamerleden in het openbaar wordt ondervraagd. Welke geheimen zou hij prijsgeven uit de boezem van de Maatschap Groningen, waarin achter gesloten deuren de belangrijkste besluiten werden genomen?  Benschop kwam donderdagmiddag niet met grote onthullingen.  Hij betuigde vooral spijt  dat Shell het draagvlak in Groningen voor de gaswinning heeft verloren. Had hij eind 2012, na de zware aardbeving in Huizinge, maar  de vraag gesteld of de gaskraan niet een pietsie dicht kon, zei hij.  In plaats daarvan stemde hij in die tijd in met een verhoging van de gasverkoop. Hij overzag toen niet dat dit een „verwoestende uitwerking” zou hebben in de discussie over Groningen. Het verhoor eerder op de dag, van een voormalige topambtenaar van het ministerie van Economische Zaken,  bood juist wel veel inzicht in de gang van zaken achter de schermen. Deze Mark Dierikx, ex-directeur-generaal Energie, vertelde hoe hij met een grote mate van zelfstandigheid belangrijke besluiten nam. Dat was in die tijd gebruikelijk, vertelde hij, en dat hoorde ook bij zijn mandaat als regeringsvertegenwoordiger.  Zo stemde Dierikx eind 2012, zonder met de pas aangetreden minister Henk Kamp (VVD) te overleggen, in met het plan van gashandelaar GasTerra in 2013 meer gas te verhandelen dan in 2012. Dat was saillant, omdat op 16 augustus 2012 de zwaarste beving ooit in Groningen plaatsvond, bij het dorp Huizinge. Het Staatstoezicht op de Mijnen (SodM) had kort erna gewaarschuwd dat het aardbevingsrisico veel groter was dan altijd werd gedacht. Maar Dierikx was niet overtuigd door die waarschuwing, het advies van SodM stemde niet overeen met de bevindingen van andere deskundigen, zoals het KNMI en TNO.  De topambtenaar had het alarmerende SodM-rapport, toen hij het onder ogen kreeg, ook niet naar de toenmalige minister gestuurd. Dat was tot begin november 2012 Maxime Verhagen (CDA), en die was nauwelijks op het ministerie aanwezig, omdat het kabinet Rutte I demissionair was. Kamp kreeg het SodM-rapport na zijn aantreden wel te zien, maar met een dringend advies van zijn topambtenaar erbij: grijp niet in, laat eerst meer onderzoek doen. Enkele maanden later, toen duidelijk was dat de gaswinning in 2013 zelfs boven de 50 miljard kuub zou uitkomen, bleef Dierikx op het standpunt dat er niet genoeg informatie beschikbaar was om drastische besluiten te nemen. En Kamp volgde hem daarin. De oud-minister mag er vrijdag zelf meer uitleg over verschaffen aan de enquêtecommissie, dan wordt hij verhoord.||https://www.nrc.nl//nieuws/2022/09/08/de-topambtenaar-nam-besluiten-niet-de-ministers-a4141293
2022-09-08||Trucker wacht proces in vrijheid af|| De Spaanse chauffeur (45) die op 27 augustus van de dijk in Nieuw-Beijerland reed en op een buurtbarbecue terechtkwam, mag in vrijheid zijn proces afwachten. Dat heeft de Rotterdamse rechtbank donderdag besloten. Hij is nog wel verdachte. Bij het drama kwamen zeven mensen om, onder wie een ongeboren baby. Zeven mensen raakten gewond, een vrouw ligt nog zwaargewond in het ziekenhuis. Het OM is het niet eens met de beslissing van de rechtbank en gaat in beroep.  Het OM wil wachten tot het onderzoek is afgerond. Dat kost tijd omdat er veel slachtoffers zijn en veel getuigen. Ook het  technisch vrachtwagen-onderzoek is nog niet klaar. Daarnaast wordt gewacht op medische gegevens uit Spanje om te kunnen vaststellen of een medische aandoening of medicatie mogelijk een rol kan hebben gespeeld en zijn de resultaten van het aanvullende bloedonderzoek er nog niet. Juist daarom vreest het OM voor herhaling. „Zolang we niet weten wat er precies in het bloed zit, bestaat het risico dat hij weer een ongeluk veroorzaakt als hij achter het stuur gaat zitten”, zegt de woordvoerder. Overigens is het rijbewijs van de chauffeur ingevorderd. De advocaat van de chauffeur stelde dinsdag in de talkshow Jinek dat hij op het moment van het ongeluk een epileptische aanval had. Volgens advocaat Winston de Brouwer kwam de Spanjaard pas in het politiebusje weer bij en heeft hij geen enkele herinnering aan het moment dat hij van de dijk reed. Volgens de advocaat weet hij ook niet meer hóé hij op de dijk is gekomen en dat hij  daar met zijn vrachtwagen stilstond. De chauffeur had in zijn jeugd last van epileptische aanvallen daarna niet meer, zei de advocaat. Wel slikte hij nog medicijnen tegen epilepsie. Of hij die de dag van het fatale ongeluk had ingenomen, is onduidelijk. Ooggetuigen zeggen dat de man enkele seconden na het ongeluk in elk geval niet buiten bewustzijn was. Volgens Marian Koedood, die de vrachtwagen al zag toen die nog óp de dijk stond, was de chauffeur bij kennis toen hij uit de wagen werd getrokken. Daarna liep hij zelfstandig, tussen twee politieagenten in, naar de politieauto, zegt zij. Ook nam hij op eigen kracht op de achterbank plaats. „Hij leek wel enigszins gedesoriënteerd”, zegt haar man Henk. „Maar dat is niet zo gek na zo’n klap.” Hij leek wel enigszins gedesoriënteerd Henk Koedood ooggetuige In Nederland zijn er strenge regels voor chauffeurs die een epileptische aanval hebben gehad of epilepsie-medicijnen slikken, zeker al het gaat om het besturen van een vrachtwagen. Een trucker mag in principe niet rijden als hij of zij epilepsie-medicijnen slikt, al zijn er uitzonderingen. Het gaat om Europese regels die ook gelden voor een chauffeur uit Spanje. De advocaat zei bij Jinek dat zijn cliënt „een wrak” is  en te emotioneel om over het drama te praten. „Hij wil meewerken aan het onderzoek, maar omdat hij zich niets herinnert, is dat lastig.” Het is ook onverstandig als hij, in zijn drang mee te werken, dingen zou verzinnen, zegt de advocaat. De chauffeur zat tot afgelopen dinsdag in beperking, wat betekent dat hij alleen contact mocht hebben met zijn advocaat. Sinds dinsdag kan hij weer contact hebben met familie. Het zware ongeluk heeft grote impact in Nieuw-Beijerland en omgeving. Op de barbecue waren veel mensen van de kleine buurtschap Zuidzijde, onderdeel van Nieuw-Beijerland. Woensdag was er een emotionele herdenkingsbijeenkomst. „De Hoeksche Waard was en is in shock. De Hoeksche Waard is in rouw. Een stralende dag kleurde zwart, gitzwart”, zei waarnemend burgemeester Charlie Aptroot.||https://www.nrc.nl//nieuws/2022/09/08/trucker-wacht-proces-in-vrijheid-af-a4141306
2022-09-08||Modi: ze liet me de zakdoek van Gandhi zien||De premier van India, Narendra Modi, heeft op Twitter laten weten diep geroerd te zijn door de dood van de koningin. Hij zegt dat alle ontmoetingen met Hare Majesteit gedenkwaardig waren, maar dat één bijeenkomst met Elizabeth hem altijd is bijgebleven. Ze liet namelijk een keer de zakdoek zien die Mahatma Gandhi haar had geschonken op haar bruiloft. „Dat gebaar zal ik altijd koesteren.”||https://www.nrc.nl//nieuws/2022/09/08/modi-ze-liet-me-de-zakdoek-van-gandhi-zien-a4141304
2022-09-08||Van der Burg krijgt spervuur van kritische vragen over uitstel gezinshereniging||Het blokje ‘nareizigers’ zou hij als laatste bespreken, zei staatssecretaris Eric van der Burg (Asiel en Migratie, VVD) donderdag in de Tweede Kamer. Hij was nog maar net aan het woord. Al snel stond een aantal verontwaardigde Kamerleden bij de interruptiemicrofoons. Of de staatssecretaris dat blokje alsjeblieft niet als laatste maar als éérste kon bespreken. Hier zat nu juist het heikele punt; hier waren zo veel vragen over. „Ik ben weliswaar dienaar van de kroon, voorzitter, maar ik luister natuurlijk graag naar de Kamer”, zei Van der Burg vrolijk.  De vragen gingen over de gezinsherenigingsmaatregel uit het asielplan dat het kabinet eind augustus presenteerde om het aanmeldcentrum in Ter Apel te ontlasten. Daar sliepen die maand meerdere nachten zo’n zevenhonderd asielzoekers buiten op de grond, omdat de asielopvang in Nederland overvol is. Volgens de nieuwe (tijdelijke) maatregel mogen statushouders pas met hun gezin herenigd worden als ze een woning hebben. De afgelopen weken uitten juridische experts kritiek op de maatregel. Gezinshereniging met opzet uitstellen mag volgens hen niet. Dat zou in strijd zijn met het Europees Verdrag voor de Rechten van de Mens en de Europese Gezinsherenigingsrichtlijn.  Van der Burg kreeg een spervuur van kritische vragen vanuit de oppositie, al kwam hij – of de asieldeal – niet echt in de problemen. Een aanzienlijk deel van het debat, dat was aangevraagd door de SP vanwege de vele vragen over het asielplan,  ging dan ook over deze omstreden maatregel. „Hoe valt het te rechtvaardigen om kinderen nog langer van hun vader en moeder gescheiden te houden?”, vroeg Kati Piri (PvdA).  In de eerste termijn kondigde Suzanne Kröger (GroenLinks) een motie aan, samen met Piri, die het kabinet oproept bij de Raad van State advies te vragen over de maatregel. Ze wilde eerst Van der Burg de kans geven dat toe te zeggen zonder een motie. Dat was hij niet van plan, zei de staatssecretaris. „Vóór je een wet maakt, vraag je de Raad van State om advies. Als je al bezig bent met het uitvoeren van beleid, ga je niet naar de Raad om te vragen of je het beleid wel goed uitvoert.” Volgens Van der Burg gaat het asielplan over dat laatste; er is immers geen wet aangepast. Hij erkende wel dat ambtenaren van zijn ministerie hadden gewaarschuwd dat de maatregel voor de rechter mogelijk geen stand houdt, zoals woensdagavond al bleek uit beleidsstukken die Van der Burg naar de Kamer had gestuurd. „Maar de praktijk leert dat je nóóit met zekerheid kan zeggen dat maatregelen stand houden bij de rechter.” Opvallend was dat D66, die gezien wordt als progressief op het gebied van asiel, de staatssecretaris geen enkele keer interrumpeerde toen het ging over de ‘nareizigers’. Toen het kabinet het nieuwe asielplan had gepresenteerd, kreeg de coalitiepartij kritiek vanuit haar achterban. Tijdens het debat zei Anne-Marijke Podt, asielwoordvoerder van D66, over de gezinsherenigingsmaatregel dat die „niet onze maatregel geweest zou zijn” als alleen D66 het voor het zeggen had. Maar in ruil daarvoor staan er volgens Podt maatregelen in het plan waar D66 wél blij mee is, zoals het versneld bouwen van woningen voor twintigduizend statushouders. Ze zei te denken dat de gezinsherenigingsmaatregel juridisch in orde is. „Ik heb vertrouwen in de voorbereiding van het ministerie, maar een advies van de Raad van State vind ik heel logisch.” Gezinsherenigingsmaatregel zou niet onze maatregel zijn Anne-Marijke Podt D66 Don Ceder van de ChristenUnie, die óók kritiek van de achterban had gekregen op het ‘harde’ deel van het asielplan, stelde de staatssecretaris wel vragen over de maatregel. Hoewel hij tijdens het debat het asielplan bleef steunen, vroeg hij Van der Burg: „Wilt u niet of kunt u niet advies vragen aan de Raad van State?” De rechtse partijen praatten liever over een asielstop dan over het asielplan. Vooral JA21 en Groep Van Haga probeerden daarmee op te vallen. De PVV – in asieldebatten vaak nadrukkelijk aanwezig – bleef dit keer wat op de achtergrond. Wybren van Haga las een deel van het VVD-verkiezingsprogramma op aan Ruben Brekelmans (VVD): „Opschorten van het recht van asiel in Nederland, vluchtelingenverdrag opzeggen.”  „Dat is een ambitie voor de komende jaren”, zei Brekelmans.  Van Haga: „Potsierlijk! Er moet blijkbaar af en toe PVV-corvee gedaan worden.” PVV-corvee is de (spottende) benaming voor VVD’ers die harde standpunten verkondigen om radicaal-rechts de wind uit de zeilen te nemen.  Volgens Brekelmans kan het vluchtelingenverdrag nu niet worden opgezegd, omdat daar „geen overeenstemming over is in Europa”. „Joost Eerdmans (JA21): „Het is wel heel bijzonder dat de VVD elkaar een hele grote broek aantrekt en zegt dat we asiel moeten afremmen. Maar eenmaal in het kabinet zeggen ze: ‘Dat kan niet zomaar.’” Van der Burg kreeg nauwelijks interrupties van rechts. Hij kreeg het vooral zwaar te verduren door linkse Kamerleden. De staatssecretaris antwoordde steeds geduldig, maar na een interruptie van Sylvana Simons (BIJ1) werd hij fel. Ze had onder meer gezegd dat ze zich „niet kon voorstellen dat de heer Van der Burg uitkijkt naar de parlementaire enquête inzake deze asieldeal.” Ietwat driftig zei Van der Burg: „Wat ik aan het doen ben hier is ervoor zorgen dat we straks een robuust systeem hebben waarin we die mensen kúnnen opvangen die hier móéten worden opgevangen.”  Aanstaande dinsdag stemt de Tweede Kamer over de ingediende moties, waaronder die van Kröger en Piri.||https://www.nrc.nl//nieuws/2022/09/08/van-der-burg-krijgt-spervuur-van-kritische-vragen-over-uitstel-gezinshereniging-2-a4141303
2022-09-08||Britse sterren staan stil bij de dood van Elizabeth II||Verschillende Britse beroemdheden hebben via sociale media laten weten bedroefd te zijn om de dood van koningin Elizabeth. Sir Elton John schrijft op Twitter haar enorm te gaan missen. „Ze was een inspirerende persoon om te ontmoeten en leidde het land door onze grootste en donkerste momenten met elegantie, gevoeligheid en oprechte warmte. Ze is een enorm onderdeel geweest van mijn leven, vanaf mijn kindertijd tot de dag van vandaag.” Ook de Rolling Stones betuigen hun diepste medeleven aan de koninklijke familie. De koningin was een „constante aanwezigheid” in hun leven, „zoals in die van talloze anderen.” De schrijfster van de Harry Potter-reeks J.K. Rowling schrijft dat sommigen het enorme verdriet van de Britse bevolking vreemd zullen vinden, maar „miljoen voelen genegenheid en respect voor de vrouw die zeventig jaar lang haar constitutionele rol zonder klagen vervulde”. De meeste Britten hebben nooit een andere monarch gekend en de koningin was volgens Rowling „een rode draad door ons hele leven”. Ze was volgens de schrijfster een positief symbool van het VK over de hele wereld. „Ze heeft haar rust verdiend.”||https://www.nrc.nl//nieuws/2022/09/08/britse-sterren-staan-stil-bij-de-dood-van-elizabeth-ii-a4141299
2022-09-08||Steve Bannon aangeklaagd voor miljoenenfraude in &#8216;We Build the Wall&#8217;-campagne||Steve Bannon, voormalig topadviseur van de Amerikaanse oud-president Donald Trump, heeft donderdag voor de rechtbank in New York gezegd dat hij onschuldig is. Hij is aangeklaagd voor fraude en witwassen. „Het is allemaal onzin”, zei hij bij het verlaten van de rechtbank. Bannon wordt ervan verdacht meer dan 15 miljoen dollar (15 miljoen euro) verduisterd te hebben - geld dat gedoneerd was voor de bouw van de muur die Trump beloofde te bouwen langs de grens van de Verenigde Staten met Mexico, zo melden internationale persbureaus. De 68-jarige Bannon, een prominent figuur in de Amerikaanse alt-rightbeweging, moet zich verdedigen tegen een zestal aanklachten voor de ‘We Build the Wall’-campagne. Volgens de aanklacht beloofde Bannon potentiële donoren dat al hun geld naar de te bouwen muur zou gaan, maar sluisde hij uiteindelijk veel geld door naar onder meer de directeur van de We Build the Wall Inc., die had beloofd geen salaris aan te nemen. Bannon werd op federaal niveau eerder al met een vergelijkbare aanklacht aangeklaagd. In zijn laatste uren als president verleende Trump zijn oud-adviseur echter gratie, waardoor het niet tot een vervolging kwam. De gratie van Trump beschermt Bannon echter niet in strafrechtszaken. Het Openbaar Ministerie in New York kon daarom kort na de gratieverlening een eigen onderzoek openen. Als Bannon in deze zaak wordt veroordeeld kan hij tot vijftien jaar gevangenisstraf krijgen. In juli van dit jaar werd hij al veroordeeld voor minachting van het Congres in een andere rechtszaak rond de Capitoolbestorming van 6 januari 2021. In die zaak, waarin een hoger beroep loopt, krijgt hij een boete van maximaal 200.000 dollar en een celstraf van tussen de zestig dagen en twee jaar.||https://www.nrc.nl//nieuws/2022/09/08/steve-bannon-aangeklaagd-voor-miljoenenfraude-in-we-build-the-wall-campagne-a4141282
2022-09-08||Poetin condoleert Charles III||Ook de Russische president Vladimir Poetin heeft zijn condoleances overgedragen aan Charles, de nieuwe koning van het Verenigd Koninkrijk. Dat schrijft Reuters op basis van Russische persbureaus. De dood van Elizabeth II is volgens hem „een zwaar verlies” voor de Britten. De koningin was „terecht” een geliefde en gerespecteerde figuur, en een autoriteit op het wereldtoneel, aldus Poetin. De Russische regeringsleider wenst Charles III „moed en veerkracht” toe voor de komende dagen.||https://www.nrc.nl//nieuws/2022/09/08/poetin-brengt-condoleances-over-aan-charles-iii-a4141298
2022-09-08||Truss om 17.30 uur geïnformeerd over dood Elizabeth||Hoe laat Elizabeth precies is gestorven, is nog niet bekend. Wel is inmiddels duidelijk dat premier Liz Truss om 17.30 uur Nederlandse tijd geïnformeerd is over de dood van de koningin. Dat heeft de woordvoerder van Truss gezegd, melden Britse media. Het nieuws is Truss verteld door kabinetssecretaris Simon Case. Truss heeft later op de avond voor Downing Street 10 een toespraak gegeven. Daarna heeft ze gesproken met de nieuwe koning Charles III. Volgens haar woordvoerder volgt om 22.00 uur Nederlandse tijd een bijeenkomst met ministers. ||https://www.nrc.nl//nieuws/2022/09/08/truss-om-17-30-uur-geinformeerd-over-dood-elizabeth-a4141291
2022-09-08||Aartsbisschop van Canterbury: Queen had &#8216;diepgeworteld christelijk geloof&#8217;||De aartsbisschop van Canterbury, Justin Welby, heeft zich „met diepe droefheid bij de natie aangesloten om te rouwen om de dood van de koningin”. De religieuze leider van de Anglicaanse Kerk en daarmee de belangrijkste religieuze hoogwaardigheidsbekleder het VK, spreekt in een verklaring van zijn „diepe dankbaarheid voor de buitengewone toewijding van Hare Majesteit aan het Verenigd Koninkrijk”. Welby schrijft bewondering te hebben voor Elizabeth en spreekt over haar kracht tijdens de coronapandemie. „Ze sprak krachtig over het licht dat geen duisternis kan overwinnen. Ze herinnerde ons aan een diepe waarheid over onszelf: we zijn een hoopvol volk dat om elkaar geeft. Allemaal tekenen van een diepgeworteld christelijk geloof.” Ook roemt hij haar trouwe geloof. Volgens hem leefde ze elke dag van haar leven voor haar geloof. „Haar vertrouwen in God was fundamenteel voor de manier waarop ze haar leven leidde - uur na uur, dag na dag.” Paus Franciscus heeft zijn condoleances betuigd aan koning Charles III en aan de Britse bevolking. Hij prijst haar „leven van onvoorwaardelijke dienstbaarheid aan het welzijn van de natie en het Gemenebest” in een officiële verklaring. „Op u en allen die de nagedachtenis van u koesteren, roep ik een overvloed aan goddelijke zegeningen af.”||https://www.nrc.nl//nieuws/2022/09/08/aartsbisschop-van-canterbury-queen-had-diepgeworteld-christelijk-geloof-a4141289
2022-09-08||Onverwacht Oekraïens succes door een nieuw tegenoffensief: ‘Zeer effectief’|| Met een verrassingsaanval in het noordoosten van Oekraïne heeft de  Oekraïense krijgsmacht militair succes weten te boeken. In het gebied ten zuidoosten van Charkov, de tweede stad van Oekraïne, is de  Russische krijgsmacht de laatste dagen in oostelijke richting teruggedrongen. Militaire experts zijn verrast over de slagkracht van de Oekraïense krijgsmacht, die na zes maanden oorlog in staat blijkt om op twee fronten tegelijk in de aanval te gaan. Anders dan bij het Oekraïense offensief in de regio rond de zuidelijke stad Cherson brengt de krijgsmacht wél informatie naar buiten over de vorderingen in de regio Charkov. President Zelensky bevestigde woensdagavond in zijn dagelijkse toespraak dat de  Oekraïense krijgsmacht een nieuw, tweede offensief heeft ingezet. Oleksi Hromov, lid van de generale staf, meldde donderdagmiddag bij een briefing dat Oekraïense soldaten 50 kilometer zijn doorgedrongen in door Rusland bezet gebied en dat twintig dorpen zijn heroverd. In de beide regio’s waar Oekraïne nu de  Russische krijgsmacht onder druk zet, Cherson en Charkov, is volgens Hromov 700 vierkante kilometer grondgebied op Rusland heroverd.  De Verenigde Staten kondigden donderdag opnieuw forse militaire steun aan Oekraïne aan. Bij een bijeenkomst op legerbasis Ramstein in Duitsland maakte Lloyd Austin, de Amerikaanse minister van Defensie, bekend dat de VS nog eens 675 miljoen dollar aan wapens zullen leveren. Het gaat daarbij om houwitsers, raketten en artilleriemunitie. De Amerikaanse minister van Buitenlandse Zaken, Antony Blinken, maakte donderdag in Kiev bekend dat de VS daarnaast nog 2,2 miljard euro uittrekken voor militaire steun. De helft is bestemd voor Oekraïne, de helft gaat naar zeventien landen in Midden- en Oost-Europa. De regering-Biden heeft tot nu toe in totaal 15,2 miljard dollar aan steun aan Oekraïne toegezegd. Militaire waarnemers prijzen het strategisch vernuft van de Oekraïense legerleiding. Aangenomen wordt dat Oekraïne met het offensief in het zuiden heeft bereikt dat Russische soldaten vanuit het oosten naar het zuiden zijn verplaatst. Dat bood de kans om in de regio Charkov toe te slaan.   Het Amerikaanse Institute for the Study of War  spreekt van een „opportunistisch maar zeer effectief tegenoffensief”. De verrassingsaanval „demoraliseert Russische troepen waarschijnlijk met succes”. Op sociale media circuleren beelden van gevangen genomen Russische soldaten en Oekraïense vlaggen die weer  wapperen. Op Russische Telegramkanalen staan  paniekreacties op het onverwachte Oekraïense succes. Dat succes betreft de herovering van bescheiden plaatsen, die hun strategische betekenis waarschijnlijk ontlenen aan spoorlijnen. Naar verluidt nadert de  Oekraïense krijgsmacht Koepjansk, en daarmee de noord-zuid spoorlijn. In dat geval kan de bevoorrading van de Russische krijgsmacht worden doorbroken. Het door Oekraïne heroverde Balakliya ligt aan de spoorlijn tussen Charkov en Izjoem, een logistiek knooppunt en voor Rusland een cruciale schakel tussen het noordoosten en de Donbas. Herovering van plaatsen kan ook symbolisch belangrijk zijn, zegt Clingendael-analist Bob Deen op Twitter: Sjevtsjenkove verwijst naar de nationale dichter van Oekraïne, Taras Sjevtsjenko. Onduidelijk is vooralsnog welke van de twee offensieven, voor Oekraïne het belangrijkst is. Het gebied ten oosten van Charkov vormt de poort naar de Donbas, het gebied rond Cherson vormt de toegang tot de Krim. Volgens Zelensky kan er pas sprake zijn van vrede als zowel  Krim als Donbas weer in Oekraïense handen zijn.  Kiev bevestigde deze week dat de  Oekraïense krijgsmacht verantwoordelijk was voor explosies op de Krim. Dat het ging om Oekraïense raketten werd al langer vermoed, maar de beschietingen waren tot nu toe niet officieel opgeëist.||https://www.nrc.nl//nieuws/2022/09/08/oekraine-verrast-met-het-openen-van-tweede-front-a4141292
2022-09-08||DNB wil witwasaanpak meer richten op klanten met de hoge risico’s: ‘De pijplijn is overvol’||Ruim 1,1 miljard euro waren de grote Nederlandse banken ING, Rabobank, ABN Amro en Volksbank vorig jaar samen kwijt aan antiwitwasbeleid. En de budgetten voor dit jaar zijn alweer verhoogd. Een groot deel van dat geld gaat naar de meer dan 10.000 fte’s die bezig zijn met klantdossiers op orde brengen, screenen van ongebruikelijke transacties en natrekken van nieuwe klanten op witwasrisico’s en terrorismefinanciering.  Nadat ING en ABN Amro de afgelopen jaren schikkingen hadden getroffen – van 775 miljoen respectievelijk 480 miljoen euro – met het Openbaar Ministerie vanwege tekortschietend witwastoezicht, zat de schrik er in de bankensector flink in. Met grote programma’s moesten alle grote Nederlandse banken een flinke inhaalslag maken om dossiers van hun bestaande klanten op orde te krijgen. Recent ontdekte NRC   dat ook Rabobank hier nog mee worstelt. Het leidde de afgelopen jaren tot miljarden aan investeringen, maar ook tot klachten binnen en buiten de financiële sector. De banken namen in 2021 afscheid van 7.700 klanten vanwege risico’s op witwassen of terrorismefinanciering. In totaal meldden financiële instellingen meer dan een miljoen ongebruikelijke transacties bij meldpunt FIU (Finance Intelligence Unit), wat leidde tot een stijging in veroordelingen voor witwasmisdrijven: van 600 in 2016 naar 1.100 in 2020.  Maar hoe proportioneel zijn al die inspanningen? Intern is kritiek te horen op de belasting die dat op de banken legt. Onlinebank Bunq begon onlangs een rechtszaak tegen De Nederlandsche Bank (DNB), omdat de toezichthouder in haar ogen te veel vasthoudt aan een traditionele manier van risicocontrole, in plaats van in te zetten op bijvoorbeeld kunstmatige intelligentie.  Hoewel het volgens DNB „écht, écht nodig was” dat banken al die miljardenuitgaven deden en doen, kondigt de toezichthouder vrijdag een wijziging in aanpak aan. Als het aan de toezichthouder ligt, richten de banken zich meer op klanten met hoge risico’s, en minder op lage risico’s, vertelt directeur bankentoezicht Steven Maijoor in het tijdelijke onderkomen van DNB bij station Amsterdam-Amstel.  Ook moet het aantal meldingen aan het verzamelpunt voor verdachte transacties FIU omlaag kunnen, door niet meer alle opvallende transacties te melden, maar alleen de écht verdachte. Daarnaast moet er meer ruimte komen voor uitwisseling van klantgegevens tussen banken en voor de inzet van technologie om toezicht efficiënter te maken. Waarom wil DNB nu een andere witwasaanpak? „De afgelopen jaren zien we dingen wel echt veranderen. Waar we eerst financiële instellingen moesten overtuigen van het belang van hun rol als financiële poortwachter, is dat nu niet meer nodig. De banken hebben veel geïnvesteerd om achterstanden in te halen. Daarmee neemt ook voor ons als toezichthouder de kennis toe over hoe je witwassen zo goed mogelijk kunt aanpakken. „Maar ik zal  eerlijk zijn: we weten ook dat er vragen worden gesteld over de effectiviteit. Wat levert het op? Klanten ondervinden soms nadelen van deze verplichtingen. Die moeten  veel formulieren invullen. Maar het kan ook zo ver gaan dat hun rekeningen worden geblokkeerd of geweigerd. Nu de banken op weg zijn, is dit een logisch moment om na te denken over hoe je de witwasaanpak gerichter kunt maken.”  DNB publiceert vrijdag een rapport van 38 kantjes met een  evaluatie van het huidige beleid en vooral aanzetten tot hoe het „gerichter” moet worden, aldus Maijoor. De centrale bank is daarbij voor een deel afhankelijk van anderen, en organiseert daarom binnenkort ‘rondetafelgesprekken’. „We zien het als de start van een discussie.” DNB is niet de eerste deelnemer aan die discussie. Banken proberen het gesprek al een tijdje te openen, en ook de Algemene Rekenkamer deed recent  aanbevelingen voor effectiever antiwitwasbeleid. Voorzitter Medy van der Laan van bankenkoepel Nederlandse Vereniging van Banken  stelde vorig jaar dat de banken van de toezichthouder „perfect” moeten opereren. „Dat kost heel veel geld en mankracht. Maar wij zijn inmiddels zo goed geworden dat politie, justitie en de FIU het eigenlijk niet kunnen bijbenen.” Een van de voorstellen die DNB nu doet, staat al langer op de wensenlijst van banken: uitwisseling van data tussen banken. Maijoor: „Een bank is jaren in de weer om afscheid te nemen van een zakelijke klant als die een witwasrisico vormt. Ik denk dat het terecht is de discussie te voeren over de vraag in hoeverre een nieuwe bank de historie van die klant mag kennen. Daar speelt ook weer de afweging tussen privacy van een klant en effectief tegengaan van witwassen. Wat mag je delen van een klant? En moeten we daarvoor misschien wetgeving aanpassen? Ik vind het wenselijk die discussie te voeren.”  Om te voorkomen dat bedrijven geen rekening meer kunnen openen, pleit DNB voor een basisbankrekening voor bedrijven met beperkte mogelijkheden – zoals die al bestaat voor particulieren. Meldingen van mogelijke witwastransacties komen via bijvoorbeeld banken bij een centraal meldpunt terecht. Dat is de Financial Intelligence Unit (FIU). Die beoordeelt de meldingen en zet deze voor onderzoek door naar de FIOD. Uiteindelijk besluit het OM of er voldoende bewijs is tegen een bedrijf of persoon om een zaak voor de rechter te laten komen. Als financiële instellingen ongebruikelijke transacties tegenkomen, moeten ze een melding doen bij de FIU. Dat is automatisch zo als een particulier of bedrijf een groot bedrag in contanten opneemt of als ineens een hoog bedrag wordt overgeschreven. In 2021 ging het om 1,2 miljoen meldingen, waarvan meer dan 20 procent van banken komt. Die zijn kritisch: het aantal echt verdachte transacties lag onder de 100.000. Bovendien vinden ze dat ze te weinig terughoren van de FIU over wat met de meldingen wordt gedaan. Nederland is een van de weinige landen die in de wet heeft geregeld dat banken een melding moeten doen bij het niveau ‘ongebruikelijk’. De meeste andere landen in de EU kiezen voor ‘verdachte transacties’. DNB wil daar nu ook naartoe. „Nu zie je dat transacties standaard worden gemeld als ze boven een bepaald bedrag uitkomen. Je kunt je afvragen hoe effectief dat is. De pijplijn bij de FIU is hierdoor overvol”, zegt Majoor.  „Het kan dan beter zijn om te beginnen met signalen die van betere kwaliteit zijn, ook voor de FIU. Ook de feedback die instellingen krijgen, kan beter. Als banken meer horen over welke ongebruikelijke transacties het label verdacht verdienen, dan helpt dat hen ook weer bij het verbeteren van de meldingen.” Misschien wel de belangrijkste ‘discussie’ die DNB wil voeren, gaat over de indeling van klanten in risicocategorieën. Nu al moeten banken dat doen: een simpele klant met een spaarrekening kan als laag risico worden ingeschat, een bedrijf dat bijvoorbeeld veel cash verwerkt is een hoog risico. Het idee daarachter is dat bankmedewerkers de klanten met een laag risicoprofiel daarna niet meer zo vaak hoeven te bekijken. In de praktijk werkt dat slecht, constateert DNB. Klanten die eigenlijk maar weinig risico’s met zich mee brengen  moeten vaak toch heel veel vragen beantwoorden en formulieren invullen, uit vrees van de bank dat ze niet aan de wet voldoet en daar door de toezichthouder op aangesproken wordt. DNB wil die ‘risicogebaseerde’ screening alsnog beter van de grond krijgen. Maijoor: „Waar we nu vooral de nadruk op willen leggen: in welke gevallen is het goed genoeg? In welke gevallen zijn de risico’s beperkt en kun je volstaan met een kleinere inzet?”  Hoe denken jullie dat de banken dat dan nu wel echt gaan doen? „Wij zitten er als toezichthouder niet bij als de gegevens van een klant worden opgevraagd, dat blijft een verantwoordelijkheid van de banken. Wij kunnen als toezichthouder met richtlijnen wel meer duidelijkheid bieden, om invulling te geven aan de wet. Het zal van bank tot bank verschillen wat je moet doen, dat hangt ook af van wat voor soort klanten je hebt. Dat zou comfort kunnen geven: dit is gepast in deze situatie.” Betekent dit dat banken op termijn wat kunnen afschalen, dat de antiwitwasinzet wat minder groot kan worden? „Kijk, de uiteindelijke inzet om te voldoen aan deze verplichtingen is aan de bank. Hoe ze dat oplossen, dat is niet aan de toezichthouder. Tegelijk wordt wel een kwart van de 1,1 miljard euro die de vier banken besteden en die betrekking heeft op tegengaan van witwassen en terrorismefinanciering gebruikt voor herstel. Je hoopt, als dat herstel achter de rug is, dat het daardoor minder arbeidsintensief wordt en beter gericht kan worden op de hoge risico’s. Technologie kan daar natuurlijk ook aan bijdragen. Op die manier denk ik zeker dat de belasting voor zowel de financiële instellingen als klanten teruggebracht kan worden.” Er is al een tijdje kritiek van de banken. DNB beweegt nu mee. Geven jullie daarmee niet toe dat je te veel van banken hebt gevraagd? „Het heeft best lang geduurd voordat banken echt stappen vooruit hebben gezet. En dat was ook hard nodig. De aanpak was ondermaats. Dus was het goed dat we daar strak op zaten. Maar er zullen vast en zeker ook beslissingen zijn geweest waarvan je zegt: nou, had dat niet anders gekund, want natuurlijk maken ook  toezichthouders  fouten.   Ik denk dat de kern van wat we nu doen, is zeggen: op een aantal punten is het goed om te kijken wanneer het goed genoeg is.”  Steven Maijoor (1964) was tien jaar bestuursvoorzitter van de Europese toezichthouder op de financiële markten, ESMA. Daarvoor werkte hij  bij de Autoriteit Financiële Markten als directeur kapitaalmarkten. Bij de AFM kwam hij terecht vanuit de Universiteit Maastricht, waar hij hoogleraar accounting, control en auditing was.   ||https://www.nrc.nl//nieuws/2022/09/08/ruim-een-miljoen-ongebruikelijke-financiele-transacties-witwasaanpak-mag-wel-gerichter-vindt-dnb-a4141207
2022-09-08||Kerkklokken luiden vrijdag een uur lang in het VK||De verwachting is dat kerkklokken vrijdag door heel Engeland te horen zullen zijn, vanwege het overlijden van Elizabeth. Dat heeft de Anglicaanse Kerk bekendgemaakt. De organisatie moedigt parochiekerken, kapellen en kathedralen aan om de klokken te luiden en open te gaan voor kerkgangers die willen bidden.  Het overkoepelende orgaan raadt aan om de kerkklokken morgen een uur lang te laten luiden, vanaf het middaguur (Britse tijd). Daarnaast vraagt de Anglicaanse Kerk kerken om condoleanceregisters te plaatsen in de gebouwen en de vlag halfstok te hangen.  Het nationale leven zal de komende dagen in het Verenigd Koninkrijk even tot stilstand komen. Televisiezenders passen hun programmeringen aan om stil te staan bij de dood van de monarch. Parlementsleden zullen binnenkort een eed af moeten leggen aan de nieuwe koning Charles III. Het leven komt niet geheel tot stilstand: de verwachting is dat winkels en scholen gewoon openblijven. In ieder geval tot de dag van de staatsbegrafenis. ||https://www.nrc.nl//nieuws/2022/09/08/kerkklokken-luiden-vrijdag-een-uur-lang-in-het-vk-a4141284
2022-09-08||&#8216;Koningin hield Australië in haar hart&#8217;, schrijft premier||Volgens de premier van Australië, Anthony Albanese, markeert het overlijden van Elizabeth II „het einde van een historisch bewind”. De koningin, ook staatshoofd van Australië, had inderdaad een lange en innige band: in 1954, een jaar na haar kroning, was zij de enige regerende soeverein die ooit Australië bezocht, en daarna volgden nog vijftien andere bezoeken. „Het was duidelijk dat Hare Majesteit Australië in haar hart hield”, staat in de verklaring van Albanese.  Hij roemt Elizabeth ook om de „behendige diplomatie” waarmee zij de diversiteit van het moderne Gemenebest - een belangrijk deel van de hervormingen in het ‘tweede Elizabethaanse tijdperk’- juist wist te verbinden. „In landen over de hele wereld zal worden gerouwd om haar heengaan.” Albanese citeert juist de koningin zelf, die verdriet ooit omschreef als „de prijs die we betalen voor liefde”. ||https://www.nrc.nl//nieuws/2022/09/08/in-de-gemenebest-koningin-hield-australie-in-haar-hart-schrijft-premier-a4141290
2022-09-08||In het Schotse Inverness is de dood van de Queen geen al te emotionele zaak||In The Waterfront, een volle pub in het Schotse Inverness, daalt het volume van de gesprekken heel even als Sky News op grootbeeld-tv het overlijden van koningin Elizabeth II bekendmaakt. Maar wie gedragen stilte verwacht, laat staan het volkslied, vergist zich. In de natie die zich al eens bijna afscheidde uit het Verenigd Koninkrijk en dat misschien op termijn werkelijk zal doen, is de dood van de vrouw die de Unie belichaamde geen al te emotionele zaak.  En een minuut later lijkt er in de pub niets gebeurd.  „God Save the Queen?, dat zou hier nooit kunnen”, zegt James, assistant manager van The Waterfront. „Wij respecteren wat ze gedaan heeft voor het land, maar we geloven niet meer in de monarchie.” In 2014 koos Schotland tijdens een referendum nipt tegen afscheiding. Als de Britse regering instemt met een nieuw referendum, zal dat volgens James „zeker” anders uitpakken, ook omdat Schotland in meerderheid tegen de Brexit heeft gestemd die er toch kwam.  Maar niet iedereen denkt er zo over. Elizabeth stierf in haar Schotse zomerverblijf, Balmoral, tussen Aberdeen en Inverness. Haar overlijden volgde op een dag van steeds somberder nieuwsberichten. Margaret (79) en haar man, beiden uit Inverness, hebben de hele dag gespannen tv gekeken en gingen naar de pub om er even uit te zijn. Daar kwam het overlijdensbericht. „En de tranen liepen ons over de wangen”, zegt Margaret. „Ik heb altijd van haar gehouden. Zij was een true person, die het land verenigde. Ik moet er niet aan denken wat er nu kan gebeuren. Maar ik troost me met de gedachte dat ze nu bij onze Heiland is, want zij was een christelijke lady.” En Schotland zou Schotland niet zijn zonder Schotten uit andere landen die terugkeren naar hun roots. „Wij bekijken dit van een afstand, maar toch zijn we bedroefd”, zegt Bob Randolph, een oudere Amerikaan uit Virginia in The Waterfront. „We vroegen ons wel eens af waarom de monarchie hier nog voortduurde”, zegt hij. „En met Charles, die stuffy is, weten we niet hoe het verder moet.” Pat Barner, Bobs vrouw, is ook verbaasd dat de Schotten in het café zo lauw reageren. Ze was een grootse vrouw, zegt ze. „Haar laatste officiële daad was het beëdigen van de nieuwe premier, Liz Truss, terwijl ze doodziek was. Dat noem ik heroïsch.”||https://www.nrc.nl//nieuws/2022/09/08/in-het-schotse-inverness-is-de-dood-van-de-queen-geen-al-te-emotionele-zaak-a4141288
2022-09-08||Na dood ex-topman Tata barst in India discussie los over  de rampzalige verkeersonveiligheid||In India vallen gemiddeld 18 doden per uur in het verkeer, wat het tot een van de gevaarlijkste autolanden ter wereld maakt. Nu de bekende industrieel Cyrus Mistry afgelopen zondag bij een crash omkwam, is een discussie over de verkeersveiligheid voor het eerst in volle hevigheid losgebarsten. De ex-topman van het  Tata-concern kwam om toen de auto waar hij in zat op een vangrail reed bij Mumbai. Hij droeg geen autogordel, volgens de lokale autoriteiten.  „Het te vroege overlijden van Cyrus Mistry is schokkend”, liet premier Narendra Modi na het ongeluk in een statement weten. Minister van Transport Nitin Gadkari suggereerde dat zijn regering strenge maatregelen zou gaan nemen. Zo moeten er meer controles komen op het dragen van gordels en moeten automakers verplicht een geluidje laten klinken wanneer iemand zijn of haar gordel niet om heeft.        Ook wil Gadkari meer dan twee airbags verplicht  stellen.  In India zijn deze alleen verplicht voor de twee stoelen voorin een auto. Dit wordt vaak toegeschreven aan de invloed van ’s lands grootste autobouwer Maruti Suzuki, een Indiase dochter van het Japanse merk. Het bedrijf verzet zich al jaren tegen het verplicht stellen van meer airbags, met het argument dat dit auto’s duurder maakt. Daardoor zouden ze niet meer te betalen zijn voor minder welvarende Indiase consumenten.  In India komen jaarlijks 150.000 mensen om in het verkeer. Één op de tien wereldwijde verkeersdoden valt in het land.        In de nasleep van het ongeluk hebben sommige experts en autorijdersverenigingen ook hun kritiek geuit op de slechte staat van de Indiase wegen. De plek waar het ongeluk plaatsvond zou een zeer onoverzichtelijk stuk weg geweest zijn, aldus een woordvoerder van een Indiase automobilistenvereniging tegen lokale media. Mistry (54) zat tijdens de crash met drie anderen in de auto. Twee inzittenden  werden gewond naar het ziekenhuis gebracht, Mistry en een andere overleden ter plaatse. Mistry, die van Iers-Indiase afkomst was, gaf tussen 2011 en 2016 leiding aan het  Tata Sons-concern. ||https://www.nrc.nl//nieuws/2022/09/08/na-dood-ex-topman-tata-barst-in-india-discussie-los-over-de-rampzalige-verkeersonveiligheid-a4141287
2022-09-08||Lichten Eiffeltoren in Parijs zijn donderdag uitgezet||De lichten van de Eiffeltoren in Parijs blijven donderdagavond uit als „eerbetoon” aan de overleden Elizabeth. Dat heeft de Parijse burgemeester Anne Hidalgo donderdagavond op Twitter gezegd. In het bericht zegt ze verder dat ze het „enorme verdriet” van Parijzenaren heeft overgebracht aan de ambassadeur van het Verenigd Koninkrijk in Frankrijk, Menna Rawlings.||https://www.nrc.nl//nieuws/2022/09/08/lichten-eiffeltoren-in-parijs-zijn-donderdag-uitgezet-a4141281
2022-09-08||Forensisch echtpaar Eikelenboom zat er wel vaker naast||De zon zakt achter de heuvels van Colorado, en aan de keukentafel, tussen de katten, boort Richard Eikelenboom een gat in een piepschuim schedel die zijn vrouw Selma vasthoudt. Het is een scène uit de documentaireserie De Villamoord, over een mogelijke gerechtelijke dwaling. De documentairemakers zijn naar de VS gereisd om Richard en Selma Eikelenboom zich over de zaak te laten buigen: „In Nederland ontraadselden ze een indrukwekkend aantal geruchtmakende zaken”, aldus de voice-over. Samen bekijken ze foto’s van de plaats delict. Richard Eikelenboom heeft net zo’n wapen als het moordwapen aan weten te schaffen, zegt Selma tegen de filmmakers: „Hij heeft stad en land afgezocht.” In  het bos schiet Richard  een kogel af, nadat hij zekerheid heeft gekregen dat de camera loopt. „Ja? Filmt-ie?” Daarna gaat hij met het doorgeladen wapen naast zijn vrouw Selma zitten. Selma: „Zit er een safe op?” Richard: „Nee.” Selma schuift snel achteruit. Richard en Selma Eikelenboom  worden als forensisch deskundigen vaak geraadpleegd in Nederlandse moordzaken. Verongelukken kinderen in een schoolbus in Zwitserland? Dan leveren de Eikelenbooms een rapport aan waaruit zou blijken dat het niet zomaar een ongeluk was, maar de chauffeur zelfmoord wilde plegen. Denkt justitie dat de moordenaar van zakenman Koen Everink is gevonden? Dan komen de Eikelenbooms met een theorie waarom er meerdere daders in het spel zouden zijn.  In meer dan honderd strafzaken  traden ze op als  deskundigen, waarbij rechters het vonnis soms baseren op hun rapporten. Ze worden door het Openbaar Ministerie ingeschakeld, of door de verdediging. Maar nu blijkt het duo zélf mede verantwoordelijk voor een gerechtelijke dwaling. Het gerechtshof Arnhem-Leeuwarden bepaalde maandag dat in de zaak die bekend is geworden als de ‘Rosmalense flatmoord’ een man onterecht is veroordeeld voor het doden van zijn vriendin. De veroordeling leunde sterk  op rapporten van Richard en Selma Eikelenboom. Het hof was deze week zeer kritisch op hun rapporten, die uitgingen van verkeerde aannames en interpretaties, bovendien hadden de onderzoekers volgens het hof een aantal zaken niet openlijk verteld. Het hof vond dat de beoordeling van hun rapporten een nog grotere behoedzaamheid vergt dan normaal.  Het is, zo blijkt uit een inventarisatie van NRC en gesprekken met tien andere gerechtelijk deskundigen, lang niet de enige zaak waarin de betrouwbaarheid van hun rapporten en hun expertise in twijfel wordt getrokken. Al vele jaren schrijft het tweetal rapporten die in de rechtszaal onderuit worden gehaald.  Ze leren elkaar kennen tijdens een bloedsporencursus. Richard en Selma Eikelenboom werken in 2002 allebei voor het Nederlands Forensisch Instituut (NFI). Zij, dan nog Selma Schieveld, op de afdeling biologie. Hij als sporenonderzoeker. „We vonden elkaar in de gedrevenheid”, zegt Richard Eikelenboom er later over in een interview met NRC.  Binnen het NFI geldt Richard Eikelenboom als de rijzende ster, zeggen betrokkenen uit die tijd. In de Deventer moordzaak vindt hij, tegen alle verwachtingen in, op de blouse van de vermoorde weduwe dna van Ernest Louwes, de fiscaal jurist van de weduwe. Het zet de zaak op zijn kop, want Louwes wordt, nadat hij in herziening was vrijgelaten, alsnog veroordeeld. Ook binnen het NFI is het een doorbraak: tot dan toe werd louter gezocht op zichtbare sporen, Eikelenboom weet ook op niet-waarneembare plekken dna te vinden. We vonden elkaar in de gedrevenheid Richard Eikelenboom over zijn samenwerking met partner Selma Als de sporenonderzoeker promotie wil maken en dna-deskundige wil worden, zodat hij zelf rapporten kan opstellen, raakt hij in conflict. Eikelenboom zakt voor zijn mondelinge examen, nadat hij schriftelijk was geslaagd. Doorgestoken kaart, zegt Selma Eikelenboom, die namens beiden een reeks vragen per e-mail beantwoordde. „Richard als onafhankelijk dna-deskundige was te bedreigend voor het NFI.”  Het conflict komt tot uitbarsting rond de Schiedammer parkmoord. Eikelenboom concludeert op basis van de gevonden dna-sporen dat niet verdachte Kees B., maar iemand anders de dader moet zijn. De rapporteur van het NFI durft zover niet te gaan. De rechtbank krijgt niets mee van de interne twijfels en veroordeelt Kees B. Eikelenboom laat de zaak niet rusten. Hij geeft lezingen aan justitiemedewerkers, waarbij hij vertelt dat Kees B. ten onrechte vastzit. Achteraf blijkt dat Eikelenboom het bij het juiste eind had; Kees B. komt vrij. Eikelenboom stapt op bij het NFI. Ook Selma heeft het instituut dan al verlaten, na ruzie met collega’s. Samen beginnen ze een eigen forensisch bureau: Independent Forensic Services (IFS).    Ze profileren zich als tegenhanger van het NFI, dat volgens het stel te dicht op het OM zit en daardoor niet onafhankelijk genoeg zou zijn. Een stelling die door menig advocaat, maar ook door rechtspsycholoog Peter van Koppen wordt onderschreven. „Het NFI heeft een te groot monopolie, het is een afdeling van het ministerie van Justitie en Veiligheid. Onafhankelijke deskundigen zijn dus écht nodig”, zegt hij. De Eikelenbooms zetten zich in de markt als dé partij waar je moet zijn om bevindingen van het NFI te toetsen. Ze geven cursussen aan advocaten, zo herinnert toenmalig strafpleiter Bert de Rooij zich. In een snelweghotel kwamen zo’n twintig advocaten bijeen, die volgens De Rooij „kritiekloos op de cursus reageerden. Het deed sektarisch aan. Een deel van de advocaten loopt met ze weg, omdat ze rapporteren wat hen uitkomt.” Dat laatste ontkent Selma Eikelenboom stellig: „Wij zeggen tegen advocaten: als je cliënt schuldig is, kun je beter niet bij ons komen omdat de kans groot is dat wij nog meer vinden.”  Het echtpaar is een graag geziene gast op televisie. En niet alleen om over eigen onderzoeken te vertellen. Zo leggen ze na de terroristische aanslagen in Parijs bij RTL Late Night uit hoe kijkers moeten reageren op een gewapende terrorist. Ze raden aan de terrorist áán te vallen. Richard heeft in de studio een kalasjnikov vast, Selma duwt het wapen naar beneden en haalt het magazijn eruit. Daarna zegt ze dat je de terrorist pijn moet doen. „Dames, trek uw schoen uit en verkoop hem een flinke lel met uw hak.” De Eikelenbooms zijn dan al verhuisd naar de Verenigde Staten, waar ze met behulp van dna-bewijs onschuldigen uit de gevangenis krijgen. Het levert ze nog meer bekendheid op. In 2019 kondigt filmster Nicole Kidman zelfs een serie aan gebaseerd op het Nederlandse ‘CSI-echtpaar’, dat vanuit hun boerderij de meest mysterieuze moorden zou weten op te lossen.  Maar de realiteit is anders: in Nederlandse rechtszalen worden hun onderzoeken geregeld terzijde geschoven, blijkt uit een inventarisatie van NRC van sinds 2010 gepubliceerde uitspraken op de website rechtspraak.nl. Rechters en raadsheren noemen de onderzoeken van IFS onder meer „zeer speculatief”, „hypothetisch van aard” of gebaseerd op  „onjuiste feiten”.  De moord op Koen Everink is een voorbeeld van zo’n zaak. Tennisleraar Mark de J. werd verdacht van de moord op de zakenman, maar hij verklaarde dat hij bij het huis van Everink zou zijn ontvoerd door een groep mannen. De verdediging huurt IFS in voor nader onderzoek. Het bedrijf levert een rapport aan dat de verklaring van De J. ondersteunt: de moord zou volgens IFS „zeer waarschijnlijk” zijn gepleegd door meerdere daders. Terwijl de zaak nog loopt, stuurt IFS al een persbericht rond over haar eigen conclusie. Richard en Selma Eikelenboom verschijnen in talkshows om hun bevindingen toe te lichten. Daarmee gingen zij volgens de rechtbank Midden-Nederland te ver: het speculeren over de uitkomst van een proces is „niet verenigbaar met een positie als onafhankelijk deskundige”.  De inhoud van hun rapport deugt evenmin, vindt de rechter. De conclusie dat er meerdere daders in het spel zijn, is gebaseerd op „diverse niet-onderbouwde aannames”. Het rapport wordt verwezen naar de prullenbak, de tennisleraar naar de cel.  Ook in de zaak tegen een man uit Reusel die in 2011 zijn vrouw neersteekt, wordt IFS ingeschakeld door de verdediging. Er rolt een rapport uit dat de verdachte vrijpleit: de neergestoken vrouw zou alles zelf in scène hebben gezet. Haar steekwonden zouden slechts „oppervlakkige snijwonden” zijn, die ze zichzelf zou hebben toegebracht. Waar IFS dat op baseerde? Een aantal foto’s en het dossier. Terwijl de artsen in het ziekenhuis toch echt steekwonden hadden gezien, en een forensisch arts de gewonde vrouw na afloop nog eens onderzocht.  En al het bloed waarin de vrouw werd gevonden? Dat zou ze daar zelf hebben neergelegd. Misschien was het wel menstruatiebloed of kippenbloed, opperde IFS. Uit extra onderzoeken bleek niets van dat alles.  Forensisch patholoog Frank van de Goot is een deskundige die aan deze rapportage twijfelde. „En dat is in wel meer zaken het geval geweest, helaas”, zegt hij. „Ik heb conclusies van ze voorbij zien komen die veel te ver gaan, zonder goede onderbouwing. De kern van forensisch denken is het complete twijfelen aan jezelf. Maar daar hebben zij geen last van.”  Dat merkt ook anesthesioloog Kees Besse, als hij en Selma Eikelenboom rapporteren in een zaak tegen een verpleger die op eigen houtje zijn bejaarde vader had gesedeerd. „Eikelenboom kwam met een rapport waaruit voor mij bleek dat zij niet vertrouwd is met de praktijk van palliatieve sedatie”, vertelt Besse. De reactie van Eikelenboom? „Ze stuurde de rechtbank een heel stuk dat er op neerkwam dat ik er niks van begreep. Uiterst merkwaardig. Ik doe dit werk al 41 jaar.” Ook de rechter verwerpt het IFS-rapport en vermeldt in zijn vonnis dat Eikelenboom zich heeft uitgelaten over zaken die „buiten haar deskundigheid vallen”. Haar rapporten worden bovendien „ontsierd door suggesties en conclusies die geen steun vinden in de feiten”. Zelf ziet Selma Eikelenboom het bezwaar niet. Waarom zou zij zich niet mogen uitlaten over andere vakgebieden? „Ik ben arts met klinische ervaring en kan een mening vormen over wat andere artsen hebben genoteerd”, laat ze NRC weten. Ze is bovenal een ‘generalist’, vertelde ze in 2016 aan  medisch tijdschrift Arts en Auto.  „Een mens wordt bepaald door de som van zijn ervaringen, dat is waar je vroeg of laat op teruggrijpt. Door mijn brede achtergrond kan ik het geheel overzien en de losse eindjes aan elkaar knopen.”  Op eenzelfde wijze verdiepte Eikelenboom zich voor IFS in de werking van antidepressiva. Haar claim is dat mensen door antidepressiva kunnen veranderen in moordenaars. Ze stelt wel ‘honderd’ zaken te hebben gevonden waarin de medicatie tot geweld zou hebben geleid. „Hoe meer ik mij erin verdiepte, hoe schokkender het werd”, aldus Eikelenboom. „De samenhang tussen psychoactieve medicatie en geweld is al heel lang bekend, daar zijn de nodige wetenschappelijke artikelen over geschreven.” Maar die samenhang is helemaal niet zo duidelijk, zegt hoogleraar forensische psychiatrie Robbert-Jan Verkes van de Radboud Universiteit in Nijmegen.  Een „uiterst zeldzame” bijwerking van antidepressiva is agressie.  Sommige mensen lopen door een genetische afwijking meer kans op zo’n bijwerking. „Maar daarmee is het verband nog niet gelegd tussen medicatie en extreem geweld. Daar zitten nog heel wat stappen tussen.” Het is bijna onmogelijk om een verband te leggen, zegt ook psycholoog Jack Oudejans, jarenlang rapporteur in het Pieter Baan Centrum. „Het is één ding om te zeggen: je kunt van dit medicijn prikkelbaarder worden. Maar dat leidt nog niet automatisch tot een geweldsdelict. Door dat te stellen ga je voorbij aan tal van andere variabelen die een rol kunnen spelen bij een delict, zoals de aanwezigheid van een stoornis.” Desalniettemin legt IFS in rapporten voor de rechtbank dat verband wel. Zo zou de moeder die in 2012 haar zoontje wurgde en daarna met haar andere kind in een auto de rivier in reed, dit hebben gedaan onder invloed van antidepressiva. Het gerechtshof vond het een vreemde redenering: de dader had al sinds haar zeventiende last van psychische klachten en niet, zoals Eikelenboom rapporteerde, sinds ze jaren later pillen ging slikken. Het hof liet het rapport daarom buiten beschouwing.  Ook in de zaak van een familiedrama in Reek deed IFS voorkomen alsof de dader pas psychische klachten kreeg nadát hij antidepressiva ging slikken. Als gevolg daarvan zou hij zijn vrouw hebben neergestoken. Psychiaters verklaarden echter dat hij al langer met depressies kampte. Wederom verwerpt het hof het „hypothetische” rapport van IFS. „Het hof acht Eikelenboom-Schieveld op dit gebied niet voldoende deskundig”.  Om ervoor te zorgen dat deskundigen in een rechtszaal ook écht deskundig zijn, is in 2010 een register ingesteld: het Nederlands Register Gerechtelijk Deskundigen.  Ook Richard Eikelenboom probeerde in het register te komen. Maar toen er van de beoordelingscommissie kritische vragen kwamen over zijn eerdere rapporten, trok hij zich terug uit de procedure, zegt rechtspsycholoog Peter van Koppen die destijds in het bestuur van het register zat. „We hadden toen een aantal normale vragen, maar dat leverde een grote rel op met Richard. Hij heeft zich toen met veel poeha teruggetrokken.” „Richard moest ineens een examen doen”, stelt Selma Eikelenboom daarover. „Gezien de ervaring die hij had met ‘examens’ heeft hij afgezien van registratie.” Zelf heeft ze zich nooit ingeschreven. Toch konden beiden al die tijd blijven rapporteren. De laatste jaren zijn het vrijwel alleen advocaten die hun rapportages inbrengen in zaken. Zij mogen iedereen inschakelen. Het is dan aan de rechter om te beoordelen hoe overtuigend de rapporten zijn.  Maar rapporteurs die niet in het register staan, moeten zich nog altijd houden aan de feiten, zegt zelfstandig patholoog Frank van de Goot. „Als je in een Nederlandse rechtbank met grote stelligheid beweert dat iets op een bepaalde manier is gegaan, zal een rechter daar doorgaans flinke waarde aan toekennen. Die veel te stellige manier van rapporteren leidt tot fouten zoals nu met de flatmoord. Ze hebben veel schade toegebracht.”  NRC vroeg IFS naar de kritiek van rechters op hun rapporten. Selma Eikelenboom gaf antwoord. Ze  verwerpt alle kritiek en  staat nog achter alle rapporten. De zaak Everink: Volgens de rechter was IFS in die zaak partijdig omdat het de verdediging bijstond, maar Eikelenboom wijst naar het NFI: het instituut wordt óók ingeschakeld door procespartijen. „Hoe praten de rechters dat dan goed?” De zaak Reusel: Eikelenboom noemt het vonnis een mogelijke ‘gerechtelijke dwaling’. Artsen in het ziekenhuis kennen volgens haar het verschil niet tussen een steekwond en een snijwond. En de andere deskundigen in de zaak zouden uit persoonlijke rancune tegen IFS hebben gehandeld.  De verplegerszaak: Haar rapport is volgens Eikelenboom „goed onderbouwd.” Ze wil dat haar rapport openbaar wordt gemaakt, zodat ze kan toelichten hoe ze tot haar conclusies is gekomen. De moeder die haar kind doodde: Eikelenboom blijft erbij dat er samenhang is tussen de medicatie die zij slikte en het geweld. Familiedrama Reek: Volgens Eikelenboom hoef je geen psychiater te zijn om een dossier te bestuderen en verbanden te leggen. Ze vindt dat psychiaters eens kritisch moeten kijken naar wat er op het vlak van bijwerking van psychoactieve medicatie beschikbaar is.||https://www.nrc.nl//nieuws/2022/09/08/forensisch-echtpaar-eikelenboom-zat-er-wel-vaker-naast-a4141274
2022-09-08||President Biden herdenkt Elizabeth met anekdote over eerste ontmoeting||In een officiële verklaring heeft de Amerikaanse president Joe Biden zijn relatie met koningin Elizabeth herdacht. „Ze was meer dan een monarch. Ze definieerde een tijdperk. Haar nalatenschap zal groot opdoemen in de pagina’s van de Britse geschiedenis en in het verhaal van onze wereld.” Biden en zijn vrouw Jill ontmoetten de koningin voor het eerst in 1982, toen ze als onderdeel van een Senaatsdelegatie naar het Verenigd Koninkrijk reisden, staat in het statement. „Ze charmeerde ons met haar humor en ontroerde ons met haar vriendelijkheid. Ze deelde genereus haar wijsheid met ons.” In totaal ontmoette Elizabeth veertien Amerikaanse presidenten. „Ze hielp Amerikanen met het herdenken van de tweehonderdste verjaardag van onze onafhankelijkheid en ze was solidair met de VS tijdens onze donkerste dagen na 9/11.” Tot slot verklaart het Witte Huis in het statement ernaar uit te kijken de hechte vriendschap met koning Charles III voor te zetten.  Voormalig president Barack Obama heeft in een verklaring op Twitter laten weten dankbaar te zijn getuige te zijn geweest van „het toegewijde leiderschap van Hare Majesteit”. Ook zegt hij dankbaar te zijn voor het feit dat hij en zijn vrouw Michelle haar persoonlijk hebben gekend. Toen zij net aantraden als president en first lady verwelkomde zij hen met „open armen en buitengewone vrijgevigheid”. ||https://www.nrc.nl//nieuws/2022/09/08/president-biden-herdenkt-elizabeth-met-anekdote-over-eerste-ontmoeting-a4141278
2022-09-08||Paleis van Volksvlijt & de koning||Boeken, laten we het over boeken hebben. Over het boek Een koning van Arij Prins bijvoorbeeld. Arij Prins (1860-1922) was directeur van een kaarsenfabriek in Schiedam en als schrijver, zo heb ik op school geleerd, een aanhanger van het hyper-impressionisme. Hoe dat eruit zag leerden we aan de hand van zijn bekendste boek, De heilige tocht uit 1912, het lievelingsboek van Eveline Aendekerk, maar dit geheel terzijde: ‘Een regendag een ridder met zijn ruiters verliet het hoge slot. De lucht, een somber vlak van wolkend grauw met bleke lichting, die laag was in een streep, schoof langzaam over de aarde heen-bleek glommen gronden onder water-in-strakke-sluijers-neêr, aan het opgaand groen dat trilde door het vallen, trok nevelig van vocht, en de horizont nabij was doffe waas voor het verre.’  We lazen het graag aan elkaar voor, herinner ik mij. Tot zover de schrijver Arij Prins. Zijn verhalenbundel Een koning is uit 1897 en mijn exemplaar is de bij P.N. van Kampen & Zoon verschenen herdruk uit 1924. Waar ik het boek heb gekocht, weet ik niet meer. Aan de binnenkant van de cover zit een groen stickertje van ‘H. van Tussenbroek/ Boek & kunsthandel/ Galerij P.v.V. 18/ Amsterdam’. P.v.V. is het Paleis van Volksvlijt, dat in 1929 door een brand werd verwoest. Maar de winkelgalerij bleef gespaard. In De Telescoop, de schoolkrant van het Spinoza Lyceum (waar ik redacteur van was, zei hij trots) schreef Ruud van Vessum begin 1960: ‘Op 21 november 1959 werd de tentoonstelling Schoolse Fantasie geopend. Naar men zegt definitief de laatste tentoonstelling in de Galerij, die zal duren tot de slopershamer er op neer zal beuken. Ga eens kijken, daar in de Galerij, wie weet is het de laatste keer dat je het Frederiksplein zo ziet.’ Ik kwam er graag, het licht viel er mooier dan waar ook in de stad.  Boek & kunsthandel herinner ik mij niet, maar ik zag dat Gabri van Tussenbroek een boek over het Paleis van Volksvlijt heeft geschreven, IJzeren ambitie, en dat zal geen toeval zijn. Het andere onmisbare boek over het P.v.V. is Het Paleis in de verbeelding, samengesteld door Hans van der Meer en Fred Schmidt, met een tekst van Rudy Kousbroek, uitgegeven door de legendarische boekhandel De Verbeelding uit de Utrechtsestraat.       Op het schutblad van Een koning zit een Ex Libris geplakt. Het is van Jaap Groenman die het boek bij Van Tussenbroek gekocht zal hebben. Het toont een goed gevulde bibliotheek die uitkijkt op een palmboom in de woestijn. Op de bovenste plank van de boekenkast staat een menora. De vader van Jaap Groenman, Salomon Groenman, werd in september 1942 in Auschwitz vermoord. Zijn vrouw en kinderen zaten vanaf 1942 in Westerbork en werden in 1944 naar Bergen-Belsen gedeporteerd. Ze overleefden de oorlog, net als Jaap Groenman zelf. Hij overleed in 1970 en zijn Koning staat in mijn kast. Guus Luijters  schrijft op gezette tijden over boeken en boekhandels in Amsterdam. ||https://www.nrc.nl//nieuws/2022/09/08/paleis-van-volksvlijt-de-koning-a4141017
2022-09-08||Kleinzoon Harry is nu ook in Schotland, maar heeft geen afscheid kunnen nemen||Ook Harry, kleinzoon van Elizabeth II, heeft inmiddels Balmoral Castle bereikt. In dat Schotse kasteel is de koningin overleden; hij heeft haar niet meer in leven kunnen zien. Haar kinderen, onder wie opvolger Charles, hadden zich daar al eerder naartoe gespoed, of waren al aanwezig. Ook kroonprins William, de broer van Harry, is daar al. Volgens Britse media is niet bekend welke familieleden afscheid hebben kunnen nemen van Elizabeth.  Harry, die de titel draagt van hertog van Sussex, is per toeval in het Verenigd Koninkrijk. Hij woont met zijn vrouw Meghan Markle, met wie hij in 2018 trouwde, in de Verenigde Staten en heeft afstand genomen als senior-lid van het Britse koninklijk huis.  Het stel is in het VK vanwege gepland liefdadigheidswerk en was in Londen. Meghan Markle is niet meegereisd naar Schotland. De Britse omroepen ITV en BBC melden dat Harry rond negen uur ‘s avonds (Nederlandse tijd) bij Balmoral aankwam. Harry heeft zich in eerdere interviews liefdevol uitgelaten over zijn relatie met Elizabeth.||https://www.nrc.nl//nieuws/2022/09/08/kleinzoon-harry-is-nu-ook-in-schotland-maar-heeft-geen-afscheid-kunnen-nemen-a4141277
2022-09-08||Blair: &#8216;We hebben de matriarch van onze natie verloren&#8217;||Koningin Elizabeth heeft het Verenigd Koninkrijk beter samengebracht dan wie dan ook, zegt voormalig Britse premier Tony Blair, volgens persbureau Reuters. Ze was volgens hem de personificatie van alles dat mensen er trots op maakt om Brits te zijn. „We hebben niet alleen onze monarch verloren, maar ook de matriarch van onze natie”.  Voormalig premier Theresa May zegt dat Elizabeth zichzelf „onvoorwaardelijk” had toegewijd aan een leven in dienst. „Ze was gerespecteerd en bewonderd niet alleen door haar eigen volk, maar ver buiten onze familie van naties.” „Ze was onze constante”, zegt May, „tijdens deze grote Elizabethaanse periode.” David Cameron, die premier van het Verenigd Koninkrijk was tussen 2010 en 2016, zegt dat Elizabeth tijdens zeven decennia de „rots” was van de natie en de Gemenebest. „Er zijn geen woorden die het gevoel van verlies adequaat kunnen uitdrukken.”||https://www.nrc.nl//nieuws/2022/09/08/blair-we-hebben-de-matriarch-van-onze-natie-verloren-a4141271
2022-09-08||Trump: zoals Elizabeth was er niemand anders||Tijdens haar lange regeerperiode deed de overleden Britse koningin alles goed en beging ze geen enkele fout. Ze was bovendien „een geweldige vrouw”, aldus de Amerikaanse oud-president Donald Trump. Internationale persbureaus citeren uit zijn verklaring. Volgens Trump zal Elizabeth de harten van de Britten nog lang regeren. Zelf schrijft hij „de momenten die Melania en ik met Hare Majesteit doorbrachten, haar genereuze vriendschap, grote wijsheid en fantastische gevoel voor humor” te zullen koesteren.  ||https://www.nrc.nl//nieuws/2022/09/08/trump-zoals-elizabeth-was-er-niemand-anders-a4141269
2022-09-08||Op naar 60.000 betaalbare studentwoningen – inclusief hospita’s en verkamering||Er is een nieuw getal in woningmarktland. Na het kabinetsdoel van 100.000 woningen per jaar is er een landelijk actieplan om de komende acht jaar nog eens 60.000 betaalbare studentenwoningen te realiseren. Door nieuwbouw en slimmer gebruik van bestaande bouw.  Gemeenten, onderwijsinstellingen, kennisinstituten, woningcorporaties, commerciële studentenhuisvesters en minister De Jonge (Volkshuisvesting, CDA) zetten donderdag allemaal hun handtekening, waarmee ze beloven hun best te doen het tekort aan studentenkamers terug te dringen. Het plan leest dan ook meer als een uitgebreide intentieverklaring. Woningcorporaties en commerciële verhuurders van studentenkamers zeggen toe voldoende geld en capaciteit vrij te maken om de komende acht jaar 60.000 woningen te realiseren. Gemeenten en onderwijsinstellingen helpen daarbij, door de grond die zij bezitten makkelijker beschikbaar te stellen voor (tijdelijke) bewoning door studenten.  Ook komt er samenwerking om de instroom van nieuwe studenten beter te kunnen inschatten. Zo moet er genoeg woonruimte beschikbaar komen tijdens de piekmomenten aan het begin en einde van het collegejaar. Het huidige aantal van 5.000 nieuwe studenten- woningen per jaar moet met de helft omhoog Het huidige tempo van 5.000 nieuwe studentenwoningen per jaar, moet er met de helft worden versneld om de 60.000 in 2030 te halen. Kortere lijntjes en eenvoudiger procedures moeten het mogelijk maken, en minister De Jonge neemt de regie bij nieuwbouw.  Vier vragen over het plan: 1 Waar komt dat getal van 60.000 woningen vandaan?  Volgens de donderdag gepresenteerde Landelijke Monitor Studentenhuisvesting waren er in 2020/2021 zeker 26.500 studentenwoningen te weinig. Als er niets gebeurt, groeit dit tekort volgens kenniscentrum Kences en onderzoeksbureau ABF Research de komende zes jaar tot tussen de 58.300 en 66.700. Ook neemt het aantal uitwonende studenten de komende zes jaar toe met 12 tot 17 procent. Dit komt voor een belangrijk deel door de instroom van internationale studenten.  Het tekort aan studentenwoningen hangt samen met het algehele woningtekort in Nederland. Door het grote gebrek aan starterswoningen blijven veel studenten ook na hun studieperiode in hun studentenkamer wonen.  2Waar moeten nieuwe studentenwoningen komen? Hoeveel studentenwoningen uit nieuwbouw moeten komen, staat niet in het actieplan. Bouwen in steden is duur, vanwege hoge grondprijzen en lange vergunningstrajecten. Ontwikkelen van studentenwoningen, doorgaans met een lager rendement, is voor veel marktpartijen minder interessant dan luxe appartementen. „Waar we nu op vastlopen is dat we geen grond hebben om op te bouwen, en ook geen bestaande gebouwen die we kunnen beheren”, stelt een woordvoerder van studentenhuisvester SSH. „Dit actieplan helpt doordat veel partijen het hebben ondertekend en we nu ook sneller kunnen handelen en meer mogelijk kunnen maken.”  Gemeenten en onderwijsinstellingen beloven beter in kaart te brengen waar in de steden op de campussen er, al dan niet tijdelijke, studentenwoningen kunnen komen. Zo gaat SSH  met de Universiteit Utrecht  de bouw  bespreken van 900 woningen op universiteitscampus Science Park. Ook wordt gekeken of er studentenwoningen kunnen komen in gemeenten net buiten de stad.  3Wat zijn de alternatieven voor nieuwbouw?  Omdat nieuwbouw prijzig is en veel tijd kost, wordt in het actieplan teruggegrepen naar een woonvorm die vroeger veel gebruikelijker was: inwonen bij een hospita. Wie nu een kamer in huis vrij heeft zou die best kunnen verhuren aan een student, is de gedachte, als het duidelijk is wat erbij komt kijken. Gemeenten gaan er meer voorlichting over geven.  Omdat nieuw- bouw prijzig is, wordt ook teruggegrepen naar  ‘oude’ woonvorm: inwonen bij een hospita Ook wordt er gekeken naar een andere oplossing uit het verleden „opdelen van woonhuizen in studentenkamers, ook wel ‘verkameren’. Het is de  handelwijze van pandjesbazen. Een van de gevolgen: in woonwijken van studentensteden als Groningen en Nijmegen ontstond overlast van feestende studenten. Ook niet onbelangrijk, voor elke verkamerde woning was er een gezinswoning  minder. Daarom werd het verkameren van woningen afgelopen jaren in sommige steden aan bandeng gelegd. Maar verkamering is wél een snelle manier om aan meer studentenwoningen te komen. In het actieplan wordt de deur weer op een kier gezet, een verbod wordt als „onwenselijk” betiteld. Gemeenten gaan kijken of verkamering beter gereguleerd kan worden.  4 Komt er extra geld beschikbaar in de komende acht jaar? In het actieplan staat dat de 60.000 woningen gerealiseerd worden door woningcorporaties en commerciële studentenhuisvesters, die hier geld voor moeten vrijmaken „mits dit past binnen hun (financiële) kaders en beleid.”   Wat dit precies inhoudt, en wat er gebeurt als de woningcorporaties en de commerciële huisvesters dit niet trekken, valt uit het actieplan niet op te maken en zal in de praktijk moeten blijken. Een woordvoerder van Volkshuisvesting  laat weten dat er potjes zijn voor onder meer de bouw van flexwoningen. In geval van nood gaat het ministerie in gesprek. Bij studentenwoningcorporatie SSH ziet men het actieplan vooral als een stok achter de deur, aldus de woordvoerder: „We moeten er kort op zitten, en elkaar erop blijven aanspreken dat alle partijen zich aan de afspraken houden.”||https://www.nrc.nl//nieuws/2022/09/08/op-naar-60000-betaalbare-studentwoningen-inclusief-hospitas-en-verkamering-a4141270
2022-09-08||Leiders eren Elizabeth, Nieuw-Zeeland roept Charles uit tot staatshoofd||Jacinda Ardern, de premier van Nieuw-Zeeland, heeft in een speech haar bewondering uitgesproken voor koningin Elizabeth II. „Ze was buitengewoon en ik weet dat ik namens mensen in heel Nieuw-Zeeland spreek door onze innige deelneming te betuigen aan leden van de koninklijke familie bij het overlijden van de koningin.” Daarna verklaarde ze dat de koning Charles III het nieuwe staatshoofd van Nieuw-Zeeland wordt. De eerste minister van Noord-Ierland, Paul Givan, spreekt zich op Twitter uit over het overlijden van de koningin. „Hoewel we in ons hart verdrietig zijn, zullen we voor altijd dankbaar zijn dat we de gouden eeuw van Koningin Elizabeth II hebben meegemaakt.” Nicola Sturgeon, de eerste minister van Schotland, schrijft op Twitter namens de hele bevolking van Schotland haar medeleven te betuigen aan de koning en de koninklijke familie. „Haar leven was er een van buitengewone toewijding en dienstbaarheid.”||https://www.nrc.nl//nieuws/2022/09/08/leiders-eren-elizabeth-nieuw-zeeland-roept-charles-uit-tot-staatshoofd-a4141268
2022-09-08||Column | Op zoek naar het beste park van Amsterdam||Ik mocht deze zomer weer graag in onze stadsparken zitten – we hebben er vele en met de meeste is weinig mis. Maar wat is nu het ultieme ‘zitten’? Ik versta daaronder: tot rust komen, en die rust onderga je pas goed als het vlakbij druk is. Even bijkomen: dat idee. Om je heen kijken, in stilte het geluk ondergaan. In buitenlandse steden gaat dat vaak vanzelf. Na eindeloos te hebben rondgezwalkt is er opeens een fijn bankje in een park.  Afgezonderd door bomen en struiken van het razend verkeer staat de klok stil, een mus hipt door het gras, een eend kwaakt, je brein kalmeert. Zo herinner ik me Inner Temple Gardens, hartje Londen. Zomaar ineens  verborgen in het groen: helemaal zen op een hectische middag. Le jardin des Rosiers in Parijs, ook zoiets. Verrukkelijk eenvoudig waar alles zojuist nog ingewikkeld was. Wat zulke plekken verenigt: er is geen moer te beleven. Het zijn instant-paradijsjes omgeven door stadse herrie. Vraag is dan: waar ‘zit’ je in Amsterdam het beste? Zodra het kwik boven de twintig graden komt verandert Amsterdams bekendste park mij te snel in een festivalterrein Het Westerpark? Zit al jaren in de lift, maar volgens bovenstaande criteria in neerwaartse richting. De groene lappendeken naast de Staatsliedenbuurt is eerder rusteloos dan kalmerend. Te veel feestvierend volk, te veel cafés en restaurants. Plus een snelgroeiende kudde e-bikes die je het leven zuur maakt.  Het Vondelpark dan. Niet echt. Zodra het kwik boven de twintig graden komt verandert Amsterdams bekendste park mij te snel in een festivalterrein. Het naburige Rembrandtpark heeft een hoog ‘even bijkomen’-gehalte, maar ja: waarván zou je daar bij de Westring moeten bijkomen? Hetzelfde geldt eigenlijk voor alle parken buiten de ringweg en in Noord. Ook het Flevopark in Oost valt af: kalmte genoeg, maar daaromheen te weinig heksenketel om je naar een stil bankje te doen verlangen. Park Frankendael komt meer in de richting. Charmant en overzichtelijk, een lustoord in de Watergraafsmeer. Maar dan zou de omgeving wat hectischer moeten zijn. Iets soortgelijks gaat op voor het Beatrixpark in Zuid. Prima locatie om tot jezelf te komen, maar het contrast met de buurten eromheen kan bepaald scherper. Het Oosterpark? Reuring genoeg daar bij de Linnaeusstraat, en toch, werkelijk beschut is het park vaak nauwelijks. Het kleine fraaie Wertheimpark is mij eveneens te open. Het Sarphatipark!  Dat ligt aanlokkelijk vreedzaam langs de altijd onrustige Ceintuurbaan. Er zijn plekjes om op je gemak een boek te gaan lezen, juist omdat de drukte alom dichtbij – maar niet echt meer merkbaar – is. De Inner Temple Gardens van Amsterdam. Oké. Maar. Écht volmaakt ‘zitten’ doe je pas in het…  Erasmuspark. Niet beroemd, geen toeristen – een fijne oase in het almaar vitalere Amsterdam-West. Zo laag gelegen langs de Jan van Galenstraat dat je er haast overheen kijkt. Er is geen zak te doen. Welgeteld één afhaaltentje. De kunstzinnige bloementuin Miracle Garden wacht er stilletjes en geduldig op haar bezoekers. De ‘Jardin des Rosiers’ in Bos & Lommer! Gaat dat zien, maar niet met z’n allen tegelijk graag.||https://www.nrc.nl//nieuws/2022/09/08/op-zoek-naar-het-beste-park-van-amsterdam-a4141027
2022-09-08||Leider Labourpartij: Elizabeth leidde leven van dienstbaarheid en toewijding||In reactie op het overlijden van de Britse koningin zegt Keir Starmer, de leider van de Labourpartij, dat het Verenigd Koninkrijk Elizabeths leven „van dienstbaarheid en toewijding” altijd zal koesteren. Hij noemt de overleden koningin „de langstzittende en grootste monarch” in de geschiedenis van het land.  „Boven de botsingen van de politiek, stond ze niet voor waar het land over vocht, maar voor waarover het overeenstemming kende”, aldus Starmer. „Terwijl het VK om haar heen snel veranderde, werd haar toewijding het stille punt van onze draaiende wereld. Dus nu ons grote Elizabethaanse tijdperk ten einde loopt, eren we haar nagedachtenis door de waarden levend te houden van de dienstbaarheid die zij belichaamde.”||https://www.nrc.nl//nieuws/2022/09/08/leider-labourpartij-elizabeth-leidde-leven-van-dienstbaarheid-en-toewijding-a4141262
2022-09-08||Van het overlijden van Elizabeth tot de uitvaart||Met het overlijden van Elizabeth is ‘Operation London Bridge‘ in gang gebracht, het draaiboek dat alles van overlijden tot uitvaart regelt. Er volgen tien dagen van rouw.  De verwachting is dat het lichaam van Elizabeth over twee dagen naar Londen vervoerd wordt. Dat zal per trein of vliegtuig gebeuren. Na vijf dagen vindt er een herdenkingsdienst plaats in Westminster Hall in Londen, waar de zetel van het parlement staat. In de dagen erna kunnen Britten daar een eerbetoon aan haar brengen en langs haar kist lopen om afscheid te nemen. Eerst zijn prominenten welkom, daarna mogen ook ‘gewone’ burgers afscheid nemen. De verwachting is dat honderdduizenden mensen zullen komen om de laatste eer te bewijzen aan de overleden Queen.  Wanneer de uitvaart van Elizabeth zal plaatsvinden, is nog niet precies bekend. De staatsbegrafenis zal in elk geval bij Westminster Abbey plaatsvinden.||https://www.nrc.nl//nieuws/2022/09/08/van-het-overlijden-van-elizabeth-tot-de-uitvaart-a4141258
2022-09-08||Voormalige premier Johnson neemt afscheid van de Queen||„Dit is de droevigste dag voor ons land”, klinkt de aanhef van de reactie die Boris Johnson heeft laten uitgaan. De voormalige premier, die maandag afstand nam van zijn positie, publiceerde zijn verklaring onder meer op Twitter (en ondertekende die als parlementariër, de positie die hij nu nog heeft in de Britse politiek).  Johnson omschrijft Queen Elizabeth als een „licht voor de natie”, iemand die „zo tijdloos en fantastisch leek, dat wij - als kinderen - bijna hadden geloofd dat zij gewoon zou voortbestaan en voortbestaan”. Haar invloed was volgens hem niet beperkt tot het Verenigd Koninkrijk - ook in de Commonwealth en andere landen in de wereld, voorziet Johnson, zullen „schokgolven van verdriet” worden gevoeld over het overlijden. Het verlies van de Queen zal volgens hem denkelijk „veel dieper zijn, dan we wellicht allemaal hadden verwacht”.  Net als veel commentatoren, roemde ook Johnson de werklust en het plichtsgevoel van de koningin. Bovendien wist zij ervoor te zorgen dat er een geschikte troonopvolger zou zijn. Net als zijn eigen opvolger Liz Truss, eindigt Johnson zijn reactie met de traditionele groet aan de nieuwe koning - „woorden die al meer dan zeven decennia niet in dit land hebben geklonken”. ||https://www.nrc.nl//nieuws/2022/09/08/de-voormalige-premier-johnson-schrijft-een-sprookje-aan-overleden-queen-a4141261
2022-09-08||Prins William op 40-jarige leeftijd kroonprins van Groot-Brittannië||Sinds zijn geboorte in 1982 is prins William altijd de tweede in lijn geweest voor de Britse troon. Met het overlijden van koningin Elizabeth II is zijn vader officieel koning van Groot-Brittannië geworden. William is daardoor nu op 40-jarige leeftijd kroonprins. Zijn oudste zoon, de 9-jarige George, is tweede in lijn voor de troonopvolging.  Prins William wordt niet automatisch Prins van Wales, de dynastieke titel die is voorbehouden aan de Britse troonopvolger. De nieuwe koning verleent deze titel op een tijdstip naar keuze. Prins William is nu nog de hertog van Cambridge.||https://www.nrc.nl//nieuws/2022/09/08/prins-william-op-40-jarige-leeftijd-kroonprins-van-groot-brittannie-a4141257
2022-09-08||Vaccinatieronde met aangepast coronavaccin op 19 september van start||De nieuwe vaccinatieronde met het aangepaste coronavaccin gaat op maandag 19 september van start, zo meldt het ministerie van Volksgezondheid, Welzijn en Sport donderdag. Mensen in risicogroepen en zorgmedewerkers die met patiënten werken komen als eersten in aanmerking voor de zogenoemde ‘herhaalprik’. Zij krijgen vanaf 13 september een uitnodiging toegestuurd, waarna ze een afspraak bij de GGD’s kunnen maken. Minister Ernst Kuipers (Volksgezondheid, D66) schrijft aan de Tweede Kamer dat naar aanleiding van een recent OMT-advies is besloten de vernieuwde vaccins van BioNTech/Pfizer en Moderna te gebruiken voor de nieuwe vaccinatieronde. Vorige week keurde het Europees Geneesmiddelenbureau (EMA) de nieuwe vaccins, die beter beschermen tegen de Omikronvariant van het virus, goed. Na de zorgmedewerkers en mensen in risicogroepen, komen ontvangers van de griepprik in aanmerking voor een nieuwe vaccinatie. Zij krijgen vanaf begin oktober een uitnodiging via hun huisarts. Als zij aan de beurt zijn geweest, kan iedereen ouder dan twaalf jaar een herhaalprik krijgen. Voorwaarde is wel dat ze eerdere vaccinaties hebben ontvangen. De nieuwe vaccins kunnen alleen als herhaalprik worden gebruikt, „en zijn niet bedoeld als basisvaccinatie”, schrijft gezondheidsminister Kuipers. Daarnaast moeten er minstens drie maanden tussen de vorige vaccinatie en de herhaalprik zitten. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/09/08/vaccinatieronde-met-aangepast-coronavaccin-op-19-september-van-start-a4141201
2022-09-08||Teruglezen: liveblog over het overlijden van Queen Elizabeth II||						In dit blog deed NRC verslag van de gebeurtenissen in de uren na het overlijden van de Britse koningin Elizabeth II. Na meer dan zeventig jaar op de troon overleed ze donderdag op 96-jarige leeftijd in haar buitenverblijf in het Schotse Balmoral. Onder meer haar zoon Charles en kleinzoon William waren bij haar. Charles volgde Elizabeth direct op als Brits staatshoofd; hij zal regeren als koning Charles III.  De Britse premier Liz Truss werd rond 17.30 uur Nederlandse tijd geïnformeerd over de dood van de Queen. Zij noemde Elizabeth later op de avond in een toespraak bij Downing Street 10 een „voorbeeld voor mij persoonlijk, en met mij voor velen”. Dinsdag was Truss in Balmoral nog formeel door Elizabeth benoemd tot premier van het Verenigd Koninkrijk. Bij Buckingham Palace, het koninklijk paleis in Londen, verzamelden zich al snel grote aantallen mensen. Zij legden bloemen bij het hek van het paleis, waar de hofhouding van de koningin een officieel overlijdensbericht aan had opgehangen. Vanaf vrijdag zijn in het VK tien dagen van nationale rouw van kracht. Het lichaam van Elizabeth zal worden overgebracht naar Londen, waar de koningin enkele dagen opgebaard zal liggen. Wanneer haar begrafenis precies zal plaatsvinden, is nog niet bekend. Ook vanuit de rest van de wereld stroomden condoleances en eerbetonen binnen. „Ze was meer dan een monarch. Ze definieerde een tijdperk”, zei de Amerikaanse president Joe Biden bijvoorbeeld. „Haar nalatenschap zal groot opdoemen in de pagina’s van de Britse geschiedenis en in het verhaal van onze wereld.” Premier Mark Rutte noemde Elizabeth „een baken van rust en stabiliteit” voor de Britten en de wereld, „hoe hoog de golven van de geschiedenis soms ook waren”. Koning Willem-Alexander en koningin Máxima betuigden „diep respect en grote affectie” voor de overleden koningin.
					 						De Britse wielerwedstrijd de Ronde van Groot-Brittannië is een dag stilgelegd vanwege het overlijden van koningin Elizabeth. Dat schrijft de organisatie. „De organisatie, de ploegen, renners en officials zijn diep bedroefd door het overlijden van koningin Elizabeth II. Als gevolg hiervan zal de zesde etappe, in Gloucestershire op vrijdag 9 september, niet doorgaan.” Ook de voetbalwedstrijden tussen Burnley en Norwich City en Tranmere Rovers en Stockport County, die vrijdag zouden plaatsvinden, zijn uitgesteld. Dat schrijft de English Football League, de op een na hoogste voetbaldivisie in Engeland, in een verklaring. Een beslissing over de rest van de geplande wedstrijden van dit weekend zal worden gemaakt op vrijdagochtend. Bij de wedstrijden van donderdagavond in de Europa League en Conference League werd een minuut stilte gehouden voor de overleden monarch. Bij een aantal duels die om 18.45 uur waren begonnen, gebeurde dat bij het begin van de tweede helft. Spelers van West Ham United en het Roemeense FCSB houden voorafgaang aan hun Europa League-duel in Londen een minuut stilte. Foto Peter Cziborra/Reuters 						De premier van India, Narendra Modi, heeft op Twitter laten weten diep geroerd te zijn door de dood van de koningin. Hij zegt dat alle ontmoetingen met Hare Majesteit gedenkwaardig waren, maar dat één bijeenkomst met Elizabeth hem altijd is bijgebleven. Ze liet namelijk een keer de zakdoek zien die Mahatma Gandhi haar had geschonken op haar bruiloft. „Dat gebaar zal ik altijd koesteren.” Narendra Modi en Elizabeth II tijdens een bezoek aan Buckingham Palace. Foto Alamy Limited / Yui Mok 						Verschillende Britse beroemdheden hebben via sociale media laten weten bedroefd te zijn om de dood van koningin Elizabeth. Sir Elton John schrijft op Twitter haar enorm te gaan missen. „Ze was een inspirerende persoon om te ontmoeten en leidde het land door onze grootste en donkerste momenten met elegantie, gevoeligheid en oprechte warmte. Ze is een enorm onderdeel geweest van mijn leven, vanaf mijn kindertijd tot de dag van vandaag.” Ook de Rolling Stones betuigen hun diepste medeleven aan de koninklijke familie. De koningin was een „constante aanwezigheid” in hun leven, „zoals in die van talloze anderen.” De schrijfster van de Harry Potter-reeks J.K. Rowling schrijft dat sommigen het enorme verdriet van de Britse bevolking vreemd zullen vinden, maar „miljoen voelen genegenheid en respect voor de vrouw die zeventig jaar lang haar constitutionele rol zonder klagen vervulde”. De meeste Britten hebben nooit een andere monarch gekend en de koningin was volgens Rowling „een rode draad door ons hele leven”. Ze was volgens de schrijfster een positief symbool van het VK over de hele wereld. „Ze heeft haar rust verdiend.”
					 						Ook de Russische president Vladimir Poetin heeft zijn condoleances overgedragen aan Charles, de nieuwe koning van het Verenigd Koninkrijk. Dat schrijft Reuters op basis van Russische persbureaus. De dood van Elizabeth II is volgens hem „een zwaar verlies” voor de Britten. De koningin was „terecht” een geliefde en gerespecteerde figuur, en een autoriteit op het wereldtoneel, aldus Poetin. De Russische regeringsleider wenst Charles III „moed en veerkracht” toe voor de komende dagen. 						Hoe laat Elizabeth precies is gestorven, is nog niet bekend. Wel is inmiddels duidelijk dat premier Liz Truss om 17.30 uur Nederlandse tijd geïnformeerd is over de dood van de koningin. Dat heeft de woordvoerder van Truss gezegd, melden Britse media. Het nieuws is Truss verteld door kabinetssecretaris Simon Case. Truss heeft later op de avond voor Downing Street 10 een toespraak gegeven. Daarna heeft ze gesproken met de nieuwe koning Charles III. Volgens haar woordvoerder volgt om 22.00 uur Nederlandse tijd een bijeenkomst met ministers.
					 						De aartsbisschop van Canterbury, Justin Welby, heeft zich „met diepe droefheid bij de natie aangesloten om te rouwen om de dood van de koningin”. De religieuze leider van de Anglicaanse Kerk en daarmee de belangrijkste religieuze hoogwaardigheidsbekleder het VK, spreekt in een verklaring van zijn „diepe dankbaarheid voor de buitengewone toewijding van Hare Majesteit aan het Verenigd Koninkrijk”. Welby schrijft bewondering te hebben voor Elizabeth en spreekt over haar kracht tijdens de coronapandemie. „Ze sprak krachtig over het licht dat geen duisternis kan overwinnen. Ze herinnerde ons aan een diepe waarheid over onszelf: we zijn een hoopvol volk dat om elkaar geeft. Allemaal tekenen van een diepgeworteld christelijk geloof.” Ook roemt hij haar trouwe geloof. Volgens hem leefde ze elke dag van haar leven voor haar geloof. „Haar vertrouwen in God was fundamenteel voor de manier waarop ze haar leven leidde - uur na uur, dag na dag.” Paus Franciscus heeft zijn condoleances betuigd aan koning Charles III en aan de Britse bevolking. Hij prijst haar „leven van onvoorwaardelijke dienstbaarheid aan het welzijn van de natie en het Gemenebest” in een officiële verklaring. „Op u en allen die de nagedachtenis van u koesteren, roep ik een overvloed aan goddelijke zegeningen af.”

Aartsbisschop Welby en koningin Elizabeth in februari 2013. Foto ANP

 Aartsbisschop Welby en koningin Elizabeth in februari 2013. Foto ANP 						De verwachting is dat kerkklokken vrijdag door heel Engeland te horen zullen zijn, vanwege het overlijden van Elizabeth. Dat heeft de Anglicaanse Kerk bekendgemaakt. De organisatie moedigt parochiekerken, kapellen en kathedralen aan om de klokken te luiden en open te gaan voor kerkgangers die willen bidden.  Het overkoepelende orgaan raadt aan om de kerkklokken morgen een uur lang te laten luiden, vanaf het middaguur (Britse tijd). Daarnaast vraagt de Anglicaanse Kerk kerken om condoleanceregisters te plaatsen in de gebouwen en de vlag halfstok te hangen.  Het nationale leven zal de komende dagen in het Verenigd Koninkrijk even tot stilstand komen. Televisiezenders passen hun programmeringen aan om stil te staan bij de dood van de monarch. Parlementsleden zullen binnenkort een eed af moeten leggen aan de nieuwe koning Charles III. Het leven komt niet geheel tot stilstand: de verwachting is dat winkels en scholen gewoon openblijven. In ieder geval tot de dag van de staatsbegrafenis.
					 						Volgens de premier van Australië, Anthony Albanese, markeert het overlijden van Elizabeth II „het einde van een historisch bewind”. De koningin, ook staatshoofd van Australië, had inderdaad een lange en innige band: in 1954, een jaar na haar kroning, was zij de enige regerende soeverein die ooit Australië bezocht, en daarna volgden nog vijftien andere bezoeken. „Het was duidelijk dat Hare Majesteit Australië in haar hart hield”, staat in de verklaring van Albanese.  Hij roemt Elizabeth ook om de „behendige diplomatie” waarmee zij de diversiteit van het moderne Gemenebest - een belangrijk deel van de hervormingen in het ‘tweede Elizabethaanse tijdperk’- juist wist te verbinden. „In landen over de hele wereld zal worden gerouwd om haar heengaan.” Albanese citeert juist de koningin zelf, die verdriet ooit omschreef als „de prijs die we betalen voor liefde”.  						In The Waterfront, een volle pub in het Schotse Inverness, daalt het volume van de gesprekken heel even als Sky News op grootbeeld-tv het overlijden van koningin Elizabeth II bekendmaakt. Maar wie gedragen stilte verwacht, laat staan het volkslied, vergist zich. In de natie die zich al eens bijna afscheidde uit het Verenigd Koninkrijk en dat misschien op termijn werkelijk zal doen, is de dood van de vrouw die de Unie belichaamde geen al te emotionele zaak.  En een minuut later lijkt er in de pub niets gebeurd.  „God Save the Queen?, dat zou hier nooit kunnen”, zegt James, assistant manager van The Waterfront. „Wij respecteren wat ze gedaan heeft voor het land, maar we geloven niet meer in de monarchie.” In 2014 koos Schotland tijdens een referendum nipt tegen afscheiding. Als de Britse regering instemt met een nieuw referendum, zal dat volgens James „zeker” anders uitpakken, ook omdat Schotland in meerderheid tegen de Brexit heeft gestemd die er toch kwam.  Maar niet iedereen denkt er zo over. Elizabeth stierf in haar Schotse zomerverblijf, Balmoral, tussen Aberdeen en Inverness. Haar overlijden volgde op een dag van steeds somberder nieuwsberichten. Margaret (79) en haar man, beiden uit Inverness, hebben de hele dag gespannen tv gekeken en gingen naar de pub om er even uit te zijn. Daar kwam het overlijdensbericht. „En de tranen liepen ons over de wangen”, zegt Margaret. „Ik heb altijd van haar gehouden. Zij was een true person, die het land verenigde. Ik moet er niet aan denken wat er nu kan gebeuren. Maar ik troost me met de gedachte dat ze nu bij onze Heiland is, want zij was een christelijke lady.” En Schotland zou Schotland niet zijn zonder Schotten uit andere landen die terugkeren naar hun roots. „Wij bekijken dit van een afstand, maar toch zijn we bedroefd”, zegt Bob Randolph, een oudere Amerikaan uit Virginia in The Waterfront. „We vroegen ons wel eens af waarom de monarchie hier nog voortduurde”, zegt hij. „En met Charles, die stuffy is, weten we niet hoe het verder moet.” Pat Barner, Bobs vrouw, is ook verbaasd dat de Schotten in het café zo lauw reageren. Ze was een grootse vrouw, zegt ze. „Haar laatste officiële daad was het beëdigen van de nieuwe premier, Liz Truss, terwijl ze doodziek was. Dat noem ik heroïsch.”
					 						De lichten van de Eiffeltoren in Parijs blijven donderdagavond uit als „eerbetoon” aan de overleden Elizabeth. Dat heeft de Parijse burgemeester Anne Hidalgo donderdagavond op Twitter gezegd. In het bericht zegt ze verder dat ze het „enorme verdriet” van Parijzenaren heeft overgebracht aan de ambassadeur van het Verenigd Koninkrijk in Frankrijk, Menna Rawlings.

De lampen van de Eiffeltoren blijven donderdag uit. Foto Adnan Farzat/NurPhoto/Shutterstock

 De lampen van de Eiffeltoren blijven donderdag uit. Foto Adnan Farzat/NurPhoto/Shutterstock 						In een officiële verklaring heeft de Amerikaanse president Joe Biden zijn relatie met koningin Elizabeth herdacht. „Ze was meer dan een monarch. Ze definieerde een tijdperk. Haar nalatenschap zal groot opdoemen in de pagina’s van de Britse geschiedenis en in het verhaal van onze wereld.” Biden en zijn vrouw Jill ontmoetten de koningin voor het eerst in 1982, toen ze als onderdeel van een Senaatsdelegatie naar het Verenigd Koninkrijk reisden, staat in het statement. „Ze charmeerde ons met haar humor en ontroerde ons met haar vriendelijkheid. Ze deelde genereus haar wijsheid met ons.” In totaal ontmoette Elizabeth veertien Amerikaanse presidenten. „Ze hielp Amerikanen met het herdenken van de tweehonderdste verjaardag van onze onafhankelijkheid en ze was solidair met de VS tijdens onze donkerste dagen na 9/11.” Tot slot verklaart het Witte Huis in het statement ernaar uit te kijken de hechte vriendschap met koning Charles III voor te zetten.  Voormalig president Barack Obama heeft in een verklaring op Twitter laten weten dankbaar te zijn getuige te zijn geweest van „het toegewijde leiderschap van Hare Majesteit”. Ook zegt hij dankbaar te zijn voor het feit dat hij en zijn vrouw Michelle haar persoonlijk hebben gekend. Toen zij net aantraden als president en first lady verwelkomde zij hen met „open armen en buitengewone vrijgevigheid”.  Joe Biden en Jill Biden samen met koningin Elizabeth II.  Foto Matt Dunham 						Ook Harry, kleinzoon van Elizabeth II, heeft inmiddels Balmoral Castle bereikt. In dat Schotse kasteel is de koningin overleden; hij heeft haar niet meer in leven kunnen zien. Haar kinderen, onder wie opvolger Charles, hadden zich daar al eerder naartoe gespoed, of waren al aanwezig. Ook kroonprins William, de broer van Harry, is daar al. Volgens Britse media is niet bekend welke familieleden afscheid hebben kunnen nemen van Elizabeth.  Harry, die de titel draagt van hertog van Sussex, is per toeval in het Verenigd Koninkrijk. Hij woont met zijn vrouw Meghan Markle, met wie hij in 2018 trouwde, in de Verenigde Staten en heeft afstand genomen als senior-lid van het Britse koninklijk huis.  Het stel is in het VK vanwege gepland liefdadigheidswerk en was in Londen. Meghan Markle is niet meegereisd naar Schotland. De Britse omroepen ITV en BBC melden dat Harry rond negen uur ‘s avonds (Nederlandse tijd) bij Balmoral aankwam. Harry heeft zich in eerdere interviews liefdevol uitgelaten over zijn relatie met Elizabeth.
					 						Koningin Elizabeth heeft het Verenigd Koninkrijk beter samengebracht dan wie dan ook, zegt voormalig Britse premier Tony Blair, volgens persbureau Reuters. Ze was volgens hem de personificatie van alles dat mensen er trots op maakt om Brits te zijn. „We hebben niet alleen onze monarch verloren, maar ook de matriarch van onze natie”.  Voormalig premier Theresa May zegt dat Elizabeth zichzelf „onvoorwaardelijk” had toegewijd aan een leven in dienst. „Ze was gerespecteerd en bewonderd niet alleen door haar eigen volk, maar ver buiten onze familie van naties.” „Ze was onze constante”, zegt May, „tijdens deze grote Elizabethaanse periode.” David Cameron, die premier van het Verenigd Koninkrijk was tussen 2010 en 2016, zegt dat Elizabeth tijdens zeven decennia de „rots” was van de natie en de Gemenebest. „Er zijn geen woorden die het gevoel van verlies adequaat kunnen uitdrukken.” 						Zoals de traditie voorschrijft, is de aankondiging van het overlijden van Queen Elizabeth II opgehangen aan de poort van Buckingham Palace. Twee leden van de koninklijke hofhouding bevestigden de verklaring. 						Tijdens haar lange regeerperiode deed de overleden Britse koningin alles goed en beging ze geen enkele fout. Ze was bovendien „een geweldige vrouw”, aldus de Amerikaanse oud-president Donald Trump. Internationale persbureaus citeren uit zijn verklaring. Volgens Trump zal Elizabeth de harten van de Britten nog lang regeren. Zelf schrijft hij „de momenten die Melania en ik met Hare Majesteit doorbrachten, haar genereuze vriendschap, grote wijsheid en fantastische gevoel voor humor” te zullen koesteren.
					 						Jacinda Ardern, de premier van Nieuw-Zeeland, heeft in een speech haar bewondering uitgesproken voor koningin Elizabeth II. „Ze was buitengewoon en ik weet dat ik namens mensen in heel Nieuw-Zeeland spreek door onze innige deelneming te betuigen aan leden van de koninklijke familie bij het overlijden van de koningin.” Daarna verklaarde ze dat de koning Charles III het nieuwe staatshoofd van Nieuw-Zeeland wordt. De eerste minister van Noord-Ierland, Paul Givan, spreekt zich op Twitter uit over het overlijden van de koningin. „Hoewel we in ons hart verdrietig zijn, zullen we voor altijd dankbaar zijn dat we de gouden eeuw van Koningin Elizabeth II hebben meegemaakt.” Nicola Sturgeon, de eerste minister van Schotland, schrijft op Twitter namens de hele bevolking van Schotland haar medeleven te betuigen aan de koning en de koninklijke familie. „Haar leven was er een van buitengewone toewijding en dienstbaarheid.”
					 						In reactie op het overlijden van de Britse koningin zegt Keir Starmer, de leider van de Labourpartij, dat het Verenigd Koninkrijk Elizabeths leven „van dienstbaarheid en toewijding” altijd zal koesteren. Hij noemt de overleden koningin „de langstzittende en grootste monarch” in de geschiedenis van het land.  „Boven de botsingen van de politiek, stond ze niet voor waar het land over vocht, maar voor waarover het overeenstemming kende”, aldus Starmer. „Terwijl het VK om haar heen snel veranderde, werd haar toewijding het stille punt van onze draaiende wereld. Dus nu ons grote Elizabethaanse tijdperk ten einde loopt, eren we haar nagedachtenis door de waarden levend te houden van de dienstbaarheid die zij belichaamde.” 						Met het overlijden van Elizabeth is ‘Operation London Bridge‘ in gang gebracht, het draaiboek dat alles van overlijden tot uitvaart regelt. Er volgen tien dagen van rouw.  De verwachting is dat het lichaam van Elizabeth over twee dagen naar Londen vervoerd wordt. Dat zal per trein of vliegtuig gebeuren. Na vijf dagen vindt er een herdenkingsdienst plaats in Westminster Hall in Londen, waar de zetel van het parlement staat. In de dagen erna kunnen Britten daar een eerbetoon aan haar brengen en langs haar kist lopen om afscheid te nemen. Eerst zijn prominenten welkom, daarna mogen ook ‘gewone’ burgers afscheid nemen. De verwachting is dat honderdduizenden mensen zullen komen om de laatste eer te bewijzen aan de overleden Queen.  Wanneer de uitvaart van Elizabeth zal plaatsvinden, is nog niet precies bekend. De staatsbegrafenis zal in elk geval bij Westminster Abbey plaatsvinden.

Elizabeth zal tien dagen na haar overlijden begraven worden. Foto Andrew Boyers/Reuters

 Elizabeth zal tien dagen na haar overlijden begraven worden. Foto Andrew Boyers/Reuters 						„Dit is de droevigste dag voor ons land”, klinkt de aanhef van de reactie die Boris Johnson heeft laten uitgaan. De voormalige premier, die maandag afstand nam van zijn positie, publiceerde zijn verklaring onder meer op Twitter (en ondertekende die als parlementariër, de positie die hij nu nog heeft in de Britse politiek).  Johnson omschrijft Queen Elizabeth als een „licht voor de natie”, iemand die „zo tijdloos en fantastisch leek, dat wij - als kinderen - bijna hadden geloofd dat zij gewoon zou voortbestaan en voortbestaan”. Haar invloed was volgens hem niet beperkt tot het Verenigd Koninkrijk - ook in de Commonwealth en andere landen in de wereld, voorziet Johnson, zullen „schokgolven van verdriet” worden gevoeld over het overlijden. Het verlies van de Queen zal volgens hem denkelijk „veel dieper zijn, dan we wellicht allemaal hadden verwacht”.  Net als veel commentatoren, roemde ook Johnson de werklust en het plichtsgevoel van de koningin. Bovendien wist zij ervoor te zorgen dat er een geschikte troonopvolger zou zijn. Net als zijn eigen opvolger Liz Truss, eindigt Johnson zijn reactie met de traditionele groet aan de nieuwe koning - „woorden die al meer dan zeven decennia niet in dit land hebben geklonken”.
					 						Sinds zijn geboorte in 1982 is prins William altijd de tweede in lijn geweest voor de Britse troon. Met het overlijden van koningin Elizabeth II is zijn vader officieel koning van Groot-Brittannië geworden. William is daardoor nu op 40-jarige leeftijd kroonprins. Zijn oudste zoon, de 9-jarige George, is tweede in lijn voor de troonopvolging.  Prins William wordt niet automatisch Prins van Wales, de dynastieke titel die is voorbehouden aan de Britse troonopvolger. De nieuwe koning verleent deze titel op een tijdstip naar keuze. Prins William is nu nog de hertog van Cambridge.

Kroonprins William tijdens de finale van de FA Cup tussen Chelsea en Liverpool.  Foto Neil Hall

 Kroonprins William tijdens de finale van de FA Cup tussen Chelsea en Liverpool.  Foto Neil Hall 						De Britse koninklijke familie zal de komende tijd in rouw zijn, meldt de BBC. Officiële werkzaamheden gaan niet door en de vlag zal bij koninklijke gebouwen halfstok hangen. Ook bij regeringsgebouwen en bij Britse militaire standplaatsen in het buitenland hangt de vlag vanaf nu halfstok.

De vlag hangt halfstok bij Buckingham Palace. Foto Frank Augstein/AP Photo

 De vlag hangt halfstok bij Buckingham Palace. Foto Frank Augstein/AP Photo 						Liz Truss, de nieuwe premier van het VK, stelt „verslagen” te zijn door het heengaan van Queen Elizabeth. Zij noemde de koningin donderdagavond een „voorbeeld voor mij persoonlijk, en met mij voor velen”, die het land „door dik en dun kracht verleende”. Volgens Truss was Elizabeth van rotsvaste waarde voor de „ontwikkeling van het moderne Verenigd Koninkrijk”.  Truss, die begin deze week werd gekozen tot nieuwe leider van de Britse Conservatieven en daarmee ook de nieuwe premier werd, had dinsdag nog een ontmoeting met de koningin om formeel tot die positie te worden benoemd. „Ik was haar vijftiende premier”, refereerde Truss aan die ontmoeting. Ze was daarbij onder de indruk geweest van de „vastberadendheid” van de 96-jarige monarch.  In de komende „moeilijke” dagen, en naar het goede voorbeeld van Elizabeth, moeten de Britten nu samenkomen en elkaar steunen, stelde Truss. Ze wenste de nieuwe koning Charles alle steun toe: „God save the King”, sloot zij haar speech af.

De ontmoeting tussen Queen Elizabeth en de nieuwe premier Liz Truss, 48 uur voor het overlijden van de koningin. Foto Jane Barlow/AFP

 De ontmoeting tussen Queen Elizabeth en de nieuwe premier Liz Truss, 48 uur voor het overlijden van de koningin. Foto Jane Barlow/AFP 						De familie van de donderdag overleden koningin Elizabeth II rouwt om een „gekoesterde vorst en een geliefde moeder”. Dat laat de nieuwe koning Charles III weten in een verklaring, aldus internationale persbureaus.  Elizabeths oudste zoon noemt haar overlijden „een moment van het grootste verdriet”. Volgens Charles wordt het verlies „diep gevoeld” in het Verenigd Koninkrijk en de andere landen waarvan Elizabeth staatshoofd was, „en door talloze mensen over de hele wereld”.  De 73-jarige koning zegt dat hij en zijn familie „getroost” worden in hun rouw doordat zij weten dat The Queen breed gerespecteerd was, en zeer geliefd. 						Meerdere internationale politici reageren op het overlijden van de Britse koningin. De Franse president Emmanuel Macron zegt op Twitter dat Elizabeth meer dan zeventig jaar de belichaming was van de continuïteit en eenheid van de Britse natie. Hij zal zich haar herinneren als „een vriendin van Frankrijk” en een „zachtaardige koningin die een blijvende indruk heeft achtergelaten op haar land en eeuw”. Charles Michel, de voorzitter van de Europese Raad, brengt in herinnering dat ze nog wel eens „Elizabeth de Standvastige” werd genoemd. Hij roemt haar vanwege haar „blijvende waarden” in een moderne wereld. Ook de Oekraïense president Volodymyr Zelensky reageert op Twitter. Hij condoleert namens het Oekraïense volk de koninklijke familie en het Verenigd Koninkrijk met dit „onherstelbare” verlies. De Canadese premier Justin Trudeau zegt dat Elizabeth een „constante aanwezigheid” in het leven was. Haar verdiensten voor de Canadezen zullen volgens hem altijd een belangrijk onderdeel van de geschiedenis van het land blijven. „Canadezen zullen zich altijd de wijsheid, het medeleven en de warmte van Hare Majesteit herinneren en koesteren.” 						Elizabeths oudste zoon, Charles, is met het overlijden van de 96-jarige koningin donderdagmiddag automatisch de nieuwe koning van het Verenigd Koninkrijk geworden. Charles was zeventig jaar de troonopvolger en daarmee de langstzittende troonpretendent. Hij zal de troon bestijgen als Charles III. Het kan echter maanden of zelfs langer duren voordat Charles formeel wordt gekroond. In het geval van Elizabeth vond haar kroning plaats op 2 juni 1953, zestien maanden nadat haar vader, koning George VI, was gestorven. 						Minister-president Mark Rutte heeft op Twitter zijn steun betuigd aan de nabestaanden van koningin Elizabeth II. Gedurende haar zeldzaam lange koningschap was zij volgens Rutte „voor haar land en de wereld steeds een baken van rust en stabiliteit, hoe hoog de golven  van de geschiedenis soms ook waren”. Rutte benadrukt hoe zij leidde met humor, standvastigheid, plichtsgevoel en lichtheid. „Ze maakte indruk op iedereen die haar ontmoette.” Namens het kabinet heeft Rutte de Britse premier Liz Truss „diepe gevoelens van medeleven overgebracht”. 						Het Nederlandse Koninklijk Huis zegt met „diep respect en grote affectie” Elizabeth II te gedenken. „Standvastig en wijs stelde zij haar lange leven in dienst van het Britse volk. Wij voelen ons sterk verbonden met het Verenigd Koninkrijk en met de Koninklijke Familie en delen in hun verdriet.”  Koning Willem-Alexander, koningin Máxima en prinses Beatrix zeggen in een bericht op Facebook verder „intens dankbaar” te zijn voor „de hechte vriendschap waaraan Koningin Elizabeth zo’n onvergetelijke bijdrage heeft geleverd”.
					 						Prins William, prins Andrew en prins Edward arriveerden donderdag rond 17.00 uur lokale tijd op Balmoral Castle, het Schotse zomerverblijf Queen Elizabeth II. Of zij aanwezig waren bij het overlijden van Elizabeth is vooralsnog onduidelijk; het precieze tijdstip van haar dood heeft Buckingham Palace nog niet bekendgemaakt. De vrouw van prins Edward, Sofie, was eveneens naar het kasteel in het Schotse Aberdeenshire afgereisd. Daar was Elizabeths oudste zoon en troopopvolger prins Charles al aanwezig, samen met zijn vrouw Camilla en zus, prinses Anne. Prins Harry was donderdagmiddag, zonder zijn vrouw Meghan, eveneens onderweg. Prins Williams vrouw, Kate, is met hun kinderen in Windsor gebleven.  						Queen Elizabeth II is donderdagmiddag overleden op 96-jarige leeftijd. Dat heeft Buckingham Palace bekendgemaakt. Ze bracht haar laatste uren onder medisch toezicht door in Balmoral Castle, in de Schotse Hooglanden, omringd door familieleden. Onder anderen prins Charles en prins William waren naar het kasteel afgereisd, nadat artsen eerder op de dag kenbaar hadden gemaakt zich ernstige zorgen te maken over de gezondheid van de koningin. ||https://www.nrc.nl//nieuws/2022/09/08/nieuwe-koning-charles-iii-noemt-overlijden-elizabeth-moment-van-groots-verdriet-a4141260
2022-09-08||Voor Piet Schrijvers, de doelman met het grote lijf, sprongen  aanvallers liever opzij|| Beer van de Meer, Bolle van Zwolle, Lek van PEC. Zwaargewicht Piet Schrijvers had aan rijmende bijnamen geen gebrek. Woensdag overleed de doelman van DWS, FC Twente, Ajax, PEC Zwolle en het Nederlands elftal op 75-jarige leeftijd aan alzheimer.  De in Jutphaas (nu Nieuwegein) geboren Schrijvers was voor niets en niemand bang: 90 kilo schoon aan de haak. Over zijn (over)gewicht begon FC Twente-trainer Kees Rijvers zich rond 1970 steeds meer zorgen te maken. In zijn door VI-redacteur Yoeri van den Busken opgetekende biografie vertelde Piet Schrijvers: „Elke week werd ik gewogen op zo’n ijzeren weegschaal met zo’n schuif. Ik drukte ermee op m’n duim en dat scheelde al gauw een kilo. Als ik daarvoor naar de wc was geweest, zat het helemaal goed.” Aanvallers maakten vaak dat ze opzijsprongen, wanneer hij met zijn grote lijf (1,87 meter) uit zijn doel kwam. Of ze werden door hem hoogstpersoonlijk van het veld getild, zoals het  Deense lichtgewicht Jesper Olsen overkwam begin jaren tachtig. De kleine Ajacied lag in de grote armen van de Bolle van Zwolle. Het applaus in De Meer klonk nu eens niet voor de geblesseerde uitvaller, maar voor de sportieve geste van de man die voor één middag terug was op het oude nest.  Schrijvers behoorde tot een ijzersterke generatie keepers. Jan van Beveren was de meest stijlvolle,  Jan Jongbloed de meest risicovolle,  Pim Doesburg de meest nerveuze. Ondanks de concurrentiestrijd keepte hij 46 interlands en nam hij deel aan twee WK’s en twee EK’s. In de WK-finales van 1974 en 1978 moest hij Jongbloed  voor zich dulden. Bij dat laatste toernooi in   Argentinië raakte hij in de halve finale tegen Italië geblesseerd – nadat hij Jongbloed twee keer sterk had vervangen. Een persoonlijke tragedie? Niemand heeft hem er ooit over horen klagen. Misschien wel zijn meest memorabele  prestatie bij Oranje was zijn donderpreek in 1983 in Dublin, waar Ierland in de rust met 2-0 leidde. „Ik heb ze he-le-maal stijf gescholden, die jongens”, vertelde Schrijvers een paar jaar geleden in het AD  over de aankomende sterren Ruud Gullit, Frank Rijkaard, Gerald Vanenburg en Marco van Basten. „Bondscoach Rijvers zei maar niets. Die dacht: laat Piet maar even gaan. Ze konden me geloof ik buiten horen schreeuwen.” De harde woorden misten hun uitwerking niet, het wakker geschudde Oranje won uiteindelijk met 3-2. ‘Het wonder van Dublin’ was het begin van een gouden periode, met als hoogtepunt de Europese titel in 1988. Toen was Schrijvers al lang en breed vervangen door Hans van Breukelen.  Negen jaar had hij bij Ajax gekeept, dat bij zijn komst in 1974 al was afgegleden naar de Europese middenmoot, voordat hij in 1983 ging afbouwen bij PEC. In Zwolle hoefde hij, dertiger intussen, niet elke dag in de modder te duiken. Clubbaas/zakenman Marten Eibrink vroeg hem op een trainingsdag wel eens naar het Dolfinarium in Harderwijk te rijden om een groep Chinezen rond te leiden. „Lachen, gieren, brullen”, in de woorden van Schrijvers. In zijn laatste seizoen – ‘De Bolle van Zwolle’ was intussen omgedoopt in ‘Het Lek van PEC’ –  werd hij 85 keer gepasseerd, met degradatie als logisch gevolg. Einde carrière. Zijn sportieve hoogtepunt beleefde Schrijvers na zijn profdebuut voor DWS bij FC Twente. In het seizoen 1973-74 won hij de Tonny van Leeuwen-trofee, als de minst gepasseerde doelman van de Eredivisie. Slechts 13 tegentreffers incasseerde hij, in 34 wedstrijden. Het is nog steeds een record in het Nederlandse betaalde voetbal. Trainer Rijvers was een topelftal aan het smeden, met Epi Drost, Theo Pahlplatz en de tweeling René  en Willy van de Kerkhof. Twee tweede plaatsen in de Eredivisie en een halvefinaleplaats in de UEFA Cup (nu Europa League) waren mooie troostprijzen. „Twente was de mooiste tijd’’, zei Schrijvers in zijn biografie. De toen al 93-jarige trainer Rijvers was overgekomen uit Frankrijk om het eerste exemplaar uit te reiken. Schrijvers: „Bij Ajax liepen meer van die mannetjes, weet je niet. Blabla. Bij Twente waren ze meer zoals ik.” Hij werd daarna keeperstrainer en later ook rapporteur voor De Telegraaf, tot hij ook daar bedankt werd voor bewezen diensten. In het AD: „Ja, dan schreef ik weleens een geel kaartje op bij de verkeerde speler, weet je niet. Kan toch een keer gebeuren?”  De laatste jaren bracht hij door met zijn jeugdliefde Cathy in hun woonplaats Ermelo. Buurtcafé De Dorpskamer was Piets tweede thuis: ’s ochtend koffie, ’s middags een pilsje. Tijdens de boekpresentatie in 2019 vertelde Cathy aan de stamtafel over zijn ziekte. „Gelukkig heeft hij vandaag een goed humeur. Thuis is dat ook weleens anders. Dan kan hij gefrustreerd zijn, zich afreageren, mij de schuld geven als hij iets is kwijtgeraakt.” Piet heeft zijn alzheimer lang ontkend, vertelde Cathy. „Tegenwoordig weet hij zelf ook wel dat hem iets mankeert. Dat doet hem pijn.” En over zijn carrière zei ze: „Ik ben trotser dan Piet zelf. Hij is er altijd bescheiden en nuchter over geweest.” De zieke Schrijvers stond de laatste jaren nog langs de lijn bij de plaatselijke amateurclub FC Horst, waar zijn kleinzoon Kjell zich een behendige vleugelspits toonde. Opa Piet miste zelfs geen uitwedstrijden. In een karakteristieke pose, leunend op het hekwerk van de omheining. „Hij kijkt daar de hele week naar uit”, zei zoon Patrick in het AD. „Zaterdag is zijn lievelingsdag.” Cathy: „Thuis is hij ook graag, maar langs het voetbalveld is Piet het gelukkigst. Dat was vroeger al zo. In dat opzicht is hij niets veranderd.”||https://www.nrc.nl//nieuws/2022/09/08/voor-de-doelman-met-het-grote-lijf-sprongen-aanvallers-liever-op-a4141259
2022-09-08||Apple doet een greep naar de advertentiedollars van de iPhone|| En dat is 14. Tijdens de onthulling van de nieuwe iPhone, eerder deze week, liet Apple een opvallende vernieuwing onbesproken. De grootste gadgetverkoper ter wereld wil zijn advertentienetwerk voor iPhones uitbreiden, amper anderhalf jaar nadat het hoge drempels opwierp voor andere advertentieverkopers. The Financial Times en persbureau Bloomberg berichtten onlangs dat Apple het aantal medewerkers van zijn advertentietak wil verdubbelen. Apple heeft nu ruim 200 vacatures voor de ontwikkeling van een eigen advertentieplatform, van specialisten in kunstmatige intelligentie tot commerciële functies. Onderzoeksbureau Evercore ISI schat Apples advertentieomzet in 2022 op 5 miljard dollar per jaar en rekent op een verzesvoudiging in de komende vier jaar, naar 30 miljard dollar. In dat tempo zou Apple aansluiting vinden bij de grootste advertentienetwerken van dit moment: Google, Facebook en Amazon. Ter vergelijking: Amazon verdiende in 2021 ruim 31 miljard dollar met advertenties. Die uitbreiding lijkt in tegenspraak met het imago van Apple als privacyvoorvechter. Het bedrijf voerde jarenlang campagne tegen de ‘gratis’ diensten van met name Facebook, dat vaak slordig met gebruikersdata omging. Het was de opmaat voor strengere privacyregels die sinds juni 2021 gelden voor de  de App Store. ‘App Tracking Transparency’ of ATT is de regel die apps verplicht toestemming te vragen  om je gedrag op de iPhone te mogen volgen. De meeste gebruikers weigeren dat. Privacyorganisaties zijn enthousiast, de advertentiebranche niet. In hun ogen snijdt Apple concurrenten de pas af en doet nu zelf een greep naar de advertentiedollars. De advertenties verschijnen tot nu toe vooral in de App Store. Facebook en Snap, sociale media die  leunden op de toegang tot persoonlijke data van iPhonegebruikers, verliezen miljarden dollars omzet door de ATT-regel. Ook uitgevers zien inkomsten uit mobiele advertenties dalen. In Europa heeft iOS een marktaandeel van 30 tot 40 procent, in de VS is meer dan helft van de verkochte telefoons een iPhone. In totaal beheert Apple zeer persoonlijke data van 1,8 miljard iPhone- en iPad gebruikers – ook financiële en medische gegevens. Elke iPhone bevat een schat aan informatie die je ook voor advertenties zou kunnen gebruiken – ware het niet dat Apple-baas Tim Cook beloofde die data te ‘koesteren;  „We willen je helpen die informatie privé en veilig te houden”, zei hij in 2019 in een interview met nieuwszender ABC. Toch bouwt Apple een eigen advertentienetwerk.  Apple zegt  geen gebruik te zullen maken van data die op individuen is terug te voeren. Wie een advertentie ziet, bijvoorbeeld in de App Store, behoort tot een ‘cohort’ van 5.000 gebruikers met soortgelijke interesses en wordt niet ´live’ gevolgd.  ‘Privacyvriendelijk’ adverteren, noemt Apple dat. „Apple is hypocriet”, zegt Nicolas Rieul van de Franse advertentiebranche IAB, „het bedrijf doet aan privacywashing.” In Frankrijk tekenden de uitgeefbranche en softwareontwikkelaars  bezwaar aan bij de mededingingsautoriteiten. Hun klacht: de barrières die Apple opwerpt om tracking in apps van bijvoorbeeld Facebook of Snap tegen te gaan, gelden niet voor Apples eigen diensten. Ook de Duitse mededingingsautoriteit begint een onderzoek naar de ATT-regel. De EU stelde al een mededingingsonderzoek in naar het benadelen van concurrenten als Spotify in de App Store. Terug naar de iPhone 14.  Of die verkooprecords gaat breken is nog niet zo zeker: de wereldwijde smartphonemarkt krimpt dit jaar 7 procent, verwacht onderzoeksbureau Gartner. Dat ligt aan een slechte markt in China, stijgende prijzen en wankelend consumentenvertrouwen. De prijs van de iPhone 14 (799 dollar) is in de VS niet hoger dan het vorige model – ook de duurdere variant, de iPhone Pro houdt dezelfde prijs. Dat betekent dat Apple de onvermijdelijke prijsstijgingen in de productie en hogere materiaalkosten niet rechtstreeks aan de gebruiker doorrekent. Dat is geen liefdadigheid – de rekening wordt elders betaald. Een deel van het margeverlies zal Apple naar zijn toeleveranciers doorspelen – Apple staat erom bekend dat het duimschroeven aandraait bij bedrijven die iPhone-onderdelen leveren. Apple houdt zijn marges  ook  overeind met de uitdijende divisie digitale diensten. De afgelopen negen maanden verdiende Apple in totaal 245 miljard dollar, waarvan 59 miljard dollar kwam van abonnementen en commissies op betaalde downloads. Vergelijk je de omzetcijfers van 2022 met die van 2019, dan blijkt Apple’s omzet uit ‘Services’ (App Store, streamingdiensten, Apple Pay,  advertenties) in drie jaar  bijna verdubbeld. Al betaal je niet meer voor je nieuwe iPhone – je betaalt toch meer aan Apple. Eén kanttekening: in Nederland vallen de prijzen van de iPhone, door de zwakkere euro, wel hoger uit.||https://www.nrc.nl//nieuws/2022/09/08/apple-doet-een-greep-naar-de-advertentiedollars-van-de-iphone-a4141255
2022-09-08||Koninklijke familie in rouw: vlaggen halfstok, geen officiële verplichtingen||De Britse koninklijke familie zal de komende tijd in rouw zijn, meldt de BBC. Officiële werkzaamheden gaan niet door en de vlag zal bij koninklijke gebouwen halfstok hangen. Ook bij regeringsgebouwen en bij Britse militaire standplaatsen in het buitenland hangt de vlag vanaf nu halfstok.||https://www.nrc.nl//nieuws/2022/09/08/koninklijke-familie-in-rouw-vlaggen-halfstok-geen-officiele-verplichtingen-a4141254
2022-09-08||Premier Liz Truss ontmoette de koningin dinsdag nog, noemt haar &#8216;voorbeeld&#8217;||Liz Truss, de nieuwe premier van het VK, stelt „verslagen” te zijn door het heengaan van Queen Elizabeth. Zij noemde de koningin donderdagavond een „voorbeeld voor mij persoonlijk, en met mij voor velen”, die het land „door dik en dun kracht verleende”. Volgens Truss was Elizabeth van rotsvaste waarde voor de „ontwikkeling van het moderne Verenigd Koninkrijk”.  Truss, die begin deze week werd gekozen tot nieuwe leider van de Britse Conservatieven en daarmee ook de nieuwe premier werd, had dinsdag nog een ontmoeting met de koningin om formeel tot die positie te worden benoemd. „Ik was haar vijftiende premier”, refereerde Truss aan die ontmoeting. Ze was daarbij onder de indruk geweest van de „vastberadendheid” van de 96-jarige monarch.  In de komende „moeilijke” dagen, en naar het goede voorbeeld van Elizabeth, moeten de Britten nu samenkomen en elkaar steunen, stelde Truss. Ze wenste de nieuwe koning Charles alle steun toe: „God save the King”, sloot zij haar speech af.||https://www.nrc.nl//nieuws/2022/09/08/premier-liz-truss-ontmoette-de-koningin-dinsdag-nog-noemt-haar-voorbeeld-a4141253
2022-09-08||Nieuwe koning Charles III: we rouwen om gekoesterde vorst en geliefde moeder||De familie van de donderdag overleden koningin Elizabeth II rouwt om een „gekoesterde vorst en een geliefde moeder”. Dat laat de nieuwe koning Charles III weten in een verklaring, aldus internationale persbureaus.  Elizabeths oudste zoon noemt haar overlijden „een moment van het grootste verdriet”. Volgens Charles wordt het verlies „diep gevoeld” in het Verenigd Koninkrijk en de andere landen waarvan Elizabeth staatshoofd was, „en door talloze mensen over de hele wereld”.  De 73-jarige koning zegt dat hij en zijn familie „getroost” worden in hun rouw doordat zij weten dat The Queen breed gerespecteerd was, en zeer geliefd.||https://www.nrc.nl//nieuws/2022/09/08/nieuwe-koning-charles-iii-we-rouwen-om-gekoesterde-vorst-en-geliefde-moeder-a4141252
2022-09-08||Internationale reacties roemen &#8216;zachtaardige&#8217; Elizabeth||Meerdere internationale politici reageren op het overlijden van de Britse koningin. De Franse president Emmanuel Macron zegt op Twitter dat Elizabeth meer dan zeventig jaar de belichaming was van de continuïteit en eenheid van de Britse natie. Hij zal zich haar herinneren als „een vriendin van Frankrijk” en een „zachtaardige koningin die een blijvende indruk heeft achtergelaten op haar land en eeuw”. Charles Michel, de voorzitter van de Europese Raad, brengt in herinnering dat ze nog wel eens „Elizabeth de Standvastige” werd genoemd. Hij roemt haar vanwege haar „blijvende waarden” in een moderne wereld. Ook de Oekraïense president Volodymyr Zelensky reageert op Twitter. Hij condoleert namens het Oekraïense volk de koninklijke familie en het Verenigd Koninkrijk met dit „onherstelbare” verlies. De Canadese premier Justin Trudeau zegt dat Elizabeth een „constante aanwezigheid” in het leven was. Haar verdiensten voor de Canadezen zullen volgens hem altijd een belangrijk onderdeel van de geschiedenis van het land blijven. „Canadezen zullen zich altijd de wijsheid, het medeleven en de warmte van Hare Majesteit herinneren en koesteren.”||https://www.nrc.nl//nieuws/2022/09/08/internationale-reacties-roemen-zachtaardige-elizabeth-a4141243
2022-09-08||Elizabeths oudste zoon Charles nu automatisch koning||Elizabeths oudste zoon, Charles, is met het overlijden van de 96-jarige koningin donderdagmiddag automatisch de nieuwe koning van het Verenigd Koninkrijk geworden. Charles was zeventig jaar de troonopvolger en daarmee de langstzittende troonpretendent. Hij zal de troon bestijgen als Charles III. Het kan echter maanden of zelfs langer duren voordat Charles formeel wordt gekroond. In het geval van Elizabeth vond haar kroning plaats op 2 juni 1953, zestien maanden nadat haar vader, koning George VI, was gestorven.||https://www.nrc.nl//nieuws/2022/09/08/elizabeths-oudste-zoon-charles-nu-automatisch-koning-a4141244
2022-09-08||Rutte: ze was voor haar land en de wereld een baken van stabiliteit||Minister-president Mark Rutte heeft op Twitter zijn steun betuigd aan de nabestaanden van koningin Elizabeth II. Gedurende haar zeldzaam lange koningschap was zij volgens Rutte „voor haar land en de wereld steeds een baken van rust en stabiliteit, hoe hoog de golven  van de geschiedenis soms ook waren”. Rutte benadrukt hoe zij leidde met humor, standvastigheid, plichtsgevoel en lichtheid. „Ze maakte indruk op iedereen die haar ontmoette.” Namens het kabinet heeft Rutte de Britse premier Liz Truss „diepe gevoelens van medeleven overgebracht”.||https://www.nrc.nl//nieuws/2022/09/08/rutte-ze-was-voor-haar-land-en-de-wereld-een-baken-van-stabiliteit-a4141242
2022-09-08||‘Oppositie voeren zonder kritiek kan in Oekraïne, maar is pijnlijk’||Kira Roedyk (36), leider van de oppositiepartij Golos (Stem), noemt zichzelf „Zelensky’s strengste criticus”. Maar tijdens de oorlog sluiten de Oekraïense politieke rangen zich voor het gezamenlijke doel: de Russische invasie stoppen. Is oppositie voeren in Oekraïe nu nog wel mogelijk? Hoe ziet oppositie er in oorlogstijd uit? Als locatie voor het interview kiest Roedyk een Kievs steakhouse met bruin meubilair en zwart-wit foto’s aan de muren. Ze bestelt thee waar ze tijdens het gesprek niet aan toekomt. In het 450 zetels tellende parlement is Golos met twintig zetels,  die ook nog eens verdeeld zijn over twee facties na een interne ruzie in 2021, een uiterst kleine partij. Zeker tegenover  Zelensky’s kolos van een  partij, Dienaar van het Volk, met  238 zetels. Maar Roedyk en haar team zijn handig in beeldvorming en sociale media. Toen na de invasie kalasjnikovs aan het volk werden uitgedeeld, liet ze via foto’s met wapens op die platformen zien dat ook zij klaar is voor de strijd. Roedyk: „In het begin van de oorlog werd ik elke ochtend wakker en vroeg me af: waar ben ik het meest nuttig? In de eerste dagen van de oorlog was dat hier in Kiev – door samen te komen en te leren vechten.” Roedyk begon haar carrière in de IT-sector. Een start-up die ze mede oprichtte, werd in 2018 voor 1 miljard dollar verkocht aan Amazon. Roedyk is uitgesproken pro-Europees. Ze is een van de negen vicepresidenten van de Partij van de Alliantie van Liberalen en Democraten voor Europa (ALDE). Bij die pan-Europese organisatie, in het Europees Parlement vertegenwoordigd door de fractie Renew Europe, zijn ook partijen als VVD en D66 aangesloten. Wat betekent oppositie nog in deze tijd? „Op de eerste ochtend van de oorlog [24 februari], werden we wakker rond 05.00 uur ’s morgens toen de eerste bommen Kiev raakten. We moesten om 07.00 uur ’s morgens gaan stemmen over het invoeren van de krijgswet. Dat is de belangrijkste rol van het parlement in oorlogstijd, zodat het land in oorlogsversnelling kan. „Het gebouw van de Oekraïense Verchovna Rada [parlement] staat midden in een park – als je eroverheen vliegt is het alsof er een bordje hangt met ‘schiet op mij’. Toen de zitting begon  waren er 400 of 420 parlementariërs. We waren zo ontzettend bang, en we zongen het volkslied keer op keer, om maar tegen elkaar te zeggen: ‘We gaan alles doen wat nodig is.’”   „Dit was ook het moment waarop de politieke partijen afspraken, eigenlijk een soort gelofte aflegden, dat we alles zullen doen om zolang mogelijk de eenheid te bewaken. Dat we alle discussies en onenigheid in de coulissen houden en verenigd naar buiten treden.  En dat we dit zo lang mogelijk zouden volhouden.  „Na zes maanden kan dat nog steeds.  Het is ongelooflijk pijnlijk: de regering en onze partij hadden absoluut verschillende posities en meningen voor de oorlog. En dat hebben we nog steeds, echt waar. Maar we kunnen nu niet kritisch  zijn. Omdat we weten dat open politiek debat een luxe is. En het is die luxe waar onze soldaten nu voor vechten.” Heeft u een rode lijn voor uzelf gesteld? Zo van: als dit gebeurt dan kan ik niet langer stil blijven? „Ja. Er zijn bepaalde onderwerpen waar we niet stil over blijven,” zegt Roedyk. De regering van Zelensky heeft de nieuwsvoorziening van vier televisiezenders samengevoegd in een ‘telemaraton’ Verenigd Nieuws, waar alleen maar ‘geverifieerd nieuws’ uitgezonden mag worden. De kanalen mogen ieder zes uur per dag  verzorgen. „Hierin zou meer ruimte moeten zijn voor politieke verschillen.”  Maar wat zou uw gelofte van politieke eenheid doen breken? „Het is meer een gevoel. Maar als de vrijheid van meningsuiting en de democratische waarden die aan het front bevochten worden hier onder druk komen te staan: dat zou een rode lijn zijn die we niet kunnen accepteren.” Dus op dit moment heeft u wel het gevoel dat er vrijheid van meningsuiting is, maar gebruikt u die niet? „Ik zeg wat ik  wil. Maar ik kies ervoor om dingen niet te zeggen als ik denk dat het  mijn land kan schaden. Het politieke debat is geen gegeven, het is een luxe. Iedere keer dat wij opstaan en ons uitspreken over dingen die ons dwarszitten, dan wordt dit gebruikt door Russische propaganda. Dat weten we en daar houden we rekening mee.” Nadat het Russische leger zich terugtrok uit de omgeving van de hoofdstad, zocht Roedyk naar een nieuwe manier om zich nuttig te maken tijdens de oorlog. Ze probeert er nu voor te zorgen dat Oekraïne op de agenda blijft staan in het buitenland. „Het is nu herfst, en omdat bij Europese huishoudens de gasrekening twee, drie keer over te kop gaat, begin je te horen: waarom betalen wij voor de oorlog in Oekraïne? Ik probeer ze duidelijk te maken: Oekraïne is hier niet verantwoordelijk voor. Het is Poetin.”   „Het is een illusie om te denken dat als de vrede nu getekend wordt, of Oekraïne opgeeft, dat Poetin dan de volgende dag zijn paleis uitloopt en zegt: oké, het gas wordt nu weer goedkoop. Dat gaat gewoon niet gebeuren. Kijkend naar het verleden wijst alles erop dat Poetin druk zal blijven zetten op de democratische wereld. Dat hij de macht die het gas hem geeft zal blijven gebruiken en dat hij energie zal blijven gebruiken als een wapen.”    „Hoeveel zijn de democratische waarden ons waard? In Oekraïne kennen we de prijs: ons leven. Dus ik vraag : welke prijs zijn andere landen bereid te betalen voor het beschermen van democratische waarden?”   ||https://www.nrc.nl//nieuws/2022/09/08/oppositie-voeren-zonder-kritiek-kan-in-oekraine-maar-is-pijnlijk-a4141241
2022-09-08||De eerste ezel werd 7.000 jaar geleden in Oost-Afrika gedomesticeerd||Ezels zijn gedomesticeerd zo rond 7.000 jaar geleden in Oost-Afrika. En van daaruit verspreidde ongeveer 4.500 jaar geleden het gebruik van ezels, vooral als lastdier, zich naar Europa en Azië. Dat blijkt uit de analyse van 207 moderne ezels, 49 wilde ezels en 31 oude ezel-genomen, die deze week gepubliceerd is in Science. De huidige ezelpopulaties in Kenia en de hoorn van Afrika staan genetisch gezien het dichtst bij de eerste gedomesticeerde ezels. Daarmee heeft de ezel een heel andere geschiedenis dan het paard, dat ca. 5.500 jaar geleden op verschillende plekken in Eurazië is gedomesticeerd en zich daarna vrij snel verspreidde over een groot gebied. De huidige paarden op de wereld stammen verder vrijwel allemaal af van een foklijn die pas ca. 300 na Christus in Perzië werd opgezet. Bij ezels heeft zo’n beperkende inteelt nooit plaatsgevonden. In verschillende regio’s van Eurazië en Afrika bestaan wel aparte genetische lijnen van ezels, die al vele duizenden jaren teruggaan, maar uit de genetische analyse in Science blijkt ook dat overal een paar procent genetische invloed van wilde ezels bestaat en dat er ook onderling genetische uitwisseling is tussen West- en Oost-Eurazië en Afrika.  Meer dan ezels waren  bij de Romeinen muildieren populair Archeologisch waren er al sterke aanwijzingen voor een Afrikaanse oorsprong van de gedomesticeerde ezel. In Egypte zijn bijvoorbeeld skeletresten van ezels gevonden van ongeveer 6.500 jaar oud, die met hun geringe lichaamsgrootte al tekenen van domesticatie lijken te vertonen. Ook is er een gegraveerde Egyptische tekening van 5.000 jaar oud waarop ezels netjes achter elkaar lopen: een duidelijke aanwijzing voor domesticatie. Maar tot nu werd op grond van mitochondriaal dna (dat via de vrouwelijke lijn overerft) vaak gedacht dat er óók een tweede domesticatie buiten Afrika was geweest. De huidige studie weerlegt die tweede oorsprong van de gedomesticeerde ezel. Sterker nog, de onderzoekers onder leiding van Ludovic Orlando (Université Paul Sabatier, Toulouse) schrijven  dat de genetische informatie uit het mitochondriaal dna, evenals die uit het mannelijke Y-chromosoom, in het geval van de ezel geen enkel inzicht leveren in de domesticatie-geschiedenis. De meeste wilde dieren in Afrika zijn ongeschikt voor domesticatie, zebra’s zijn ontembaar en gazelles raken bijvoorbeeld totaal in paniek achter een hek. Maar met de ezel is het in Afrika dus wel gelukt, net als trouwens met het parelhoen. De domesticatie van de ezel staat waarschijnlijk in verband met de mobiele veehouderij die precies rond 7.000 jaar geleden populair werd in Oost-Afrika, met uit Eurazië afkomstige koeien, geiten en schapen. Dat die mobiele pastorale economie, die toen nog amper bestond in het Midden-Oosten, zich verspreidde in Afrika houdt waarschijnlijk verband met de verdroging van de Sahara die toen ook om zich heen greep. Onder de 31 oude ezelgenomen waren er ook negen afkomstig van een Laat-Romeinse villa (ca. 200 tot 500 n.Chr.) uit Boinville-en-Woëvre, in Noordoost-Frankrijk, die ongewoon sterke aanwijzingen voor inteelt lieten zien maar tegelijkertijd ook relatief veel invloed van ezellijnen die genetisch juist verder weg staan. Dat wijst op een toegewijd fokcentrum, ook al omdat de ezels er ongewoon groot waren. Meer dan ezels waren bij de Romeinen overigens muildieren populair: kruisingen van paardenmerries met ezelhengsten. Omdat er bij de villa vrijwel geen skeletten van paardenmerries of muildieren zijn gevonden vermoeden de onderzoekers dat het een soort inseminatiecentrum was waarbij merries werden langsgebracht om door een ezel te worden bevrucht. Of de eigenaren reisden met hun grote ezels langs andere boerderijen om ter plaatse de merries te laten dekken.||https://www.nrc.nl//nieuws/2022/09/08/de-eerste-ezel-werd-7000-jaar-geleden-in-oost-afrika-gedomesticeerd-a4141240
2022-09-08||De monarchie is een soap, vindt de nieuwe koning||Het grootste probleem van de Britse monarchie, vertelde een bekende van Charles een aantal jaar geleden, is Charles zelf. Wie de nieuwe koning heeft ontmoet, roemt hem. Wie hem niet kent, vindt hem een excentrieke en eigenwijze sul. Hij wordt door de Britten wel aardig gevonden, maar is weinig populair.  Het is de reden dat de afgelopen jaren regelmatig de vraag opkwam of het koningschap niet een generatie moest overspringen. Of de populaire William en zijn net zo populaire echtgenote Catherine niet koning en koningin zouden moeten worden na de dood van Elizabeth II. Maar Charles heeft té lang op deze baan gewacht. Hij was de langstzittende kroonprins in de Britse geschiedenis, de eeuwige understudy die naar verluidt al precies weet hoe zijn kroning eruit moet komen te zien. Eerder dit jaar verving hij Elizabeth vanwege haar broze gezondheid al bij de jaarlijkse opening van het parlement. En hoewel hij zijn moeder in het aantal jaren op de troon niet zal kunnen evenaren, wil hij wel graag een tijdje de scepter zwaaien en zijn stempel op de monarchie drukken. Zijn grootste angst, zei dezelfde bekende van Charles, is dat zijn regering daarvoor te kort zal zijn. De vraag is dus vooral: hoe snel draagt hij de troon over aan William? Charles Philip Arthur George (14 november 1948) is sinds 1952, toen zijn moeder koningin werd, troonopvolger. Hij is de eerste Britse koning met een opleiding. Zijn ouders stuurden hem naar een Schotse kostschool, waar hij flink werd gepest vanwege zijn afkomst en flaporen. Dat verklaart zijn aanvankelijke verlegenheid.  Daarna volgde hij een studie archeologie, antropologie en geschiedenis aan Trinity College in Cambridge en een militaire opleiding aan het Dartmouth Naval College. Hij diende in de luchtmacht en het leger, en kan zowel helikopters als straalvliegtuigen vliegen. Charles is ook het eerste lid van de koninklijke familie dat – buiten de monarch zelf – een kabinetsvergadering mocht bijwonen. Premier James Callaghan nodigde hem in 1979 uit zodat de Prince of Wales kon zien hoe de Britse regering te werk gaat. „Op een manier die nooit werd omschreven, werd ik wel altijd geacht precies te weten wat er gebeurde”, zei Charles tegen biograaf Jonathan Dimbleby. Dat gold voor zijn hele rol. Er is geen functieomschrijving voor troonpretendent. Het enige dat sinds 1377 vastligt, is dat de Britse kroonprins zijn inkomsten krijgt uit het hertogdom van Cornwall. Dat bestaat uit bijna 514 vierkante kilometer land en onroerend goed, en Charles richtte zijn energie deels op het bestuur van de Duchy of Cornwall.  Hij breidde zijn inkomsten uit met onder meer de – goedlopende – verkoop van biologische koekjes, jams en yoghurt afkomstig van zijn landgoed, onder de naam Duchy Originals. In 2021 kreeg hij 20,3 miljoen pond winst uitgekeerd van de Duchy. Daarvan betaalde hij zijn eigen werknemers, gaf hij zijn zonen William en Harry een toelage, en schonk hij aan de verschillende liefdadigheidsinstellingen die zijn naam dragen.  De bekendste daarvan is de Prince’s Trust, die sinds 1976 jongeren uit achterstandsbuurten traint, ondersteunt en microkredieten biedt waarmee ze een eigen bedrijf kunnen beginnen. Jaarlijks helpt hij zo’n 40.000 jongeren.  Verder richtte Charles zich op wat hijzelf in 2003 tegen schrijver David Lorimer „de wens om te helen” noemde. Zijn motivatie was „het verscheurde landschap en de vergiftigde aarde te helen; de wreed verdeelde steden, waar harmonie heeft plaatsgemaakt voor kakofonie; de scheiding tussen intuïtieve en rationele gedachten.” In de praktijk betekent dit dat de prins fulmineert tegen moderne architectuur, moderne geneeskunde wantrouwt, en een groot voorstander is van homeopathie, biologische landbouw en spiritualiteit.  Zijn fans wijzen erop dat de prins vooruitstrevend is: in 1980 werd hij nog bespot om de recycling van glas op Buckingham Palace, nu recyclet iedere gemeente. Poundbury, het dorp bij Dorchester dat Charles liet bouwen en dat door architecten werd bespot om zijn klassieke bouw, is gewild onder huiseigenaren en wordt elders gekopieerd. Critici wijzen erop dat Charles ‘wens’ eerder bemoeienis is. Zo schreef de prins in 2009 een brief aan investeerders (toevallig de premier van Qatar) om een modern appartementencomplex in Chelsea tegen te houden. Architect Richard Rogers was woedend: „Is hij een architect? Nee. Heeft hij enige professionele kennis? Nee. Is hij enthousiast? Prima, hij kan aansluiten bij de rest van de mensen met een zwak voor iets.” Een soortgelijke uitbarsting kwam van borstkankerspecialist Michael Baum nadat Charles had gezegd dat wortelsap tegen kanker hielp. „Mag ik durven suggereren dat een veertig jaar durende studie en 25 jaar onderzoek naar kanker betrouwbaarder is dan uw autoriteit die is gebaseerd op de toevalligheid van uw geboorte?” Serieuzer zijn opmerkingen van Alastair Campbell, spindoctor van oud-premier Tony Blair. Hij noteerde in zijn dagboeken, die zijn gepubliceerd, dat Charles regelmatig handgeschreven brieven stuurde en zich bemoeide met het beleid over de mond-en-klauwzeerepidemie, het verbod op de vossenjacht en de toekomst van genetisch gemanipuleerd voedsel. „TB klaagde dat Charles ons naait, en dat Charles moest begrijpen dat er grenzen zijn aan de manier waarop hij politiek kan bedrijven.” Het is een van de redenen dat de Britten nu met enig wantrouwen naar hun nieuwe vorst kijken. Een koning mag immers wel gedachten en meningen hebben, maar hoort die niet in het openbaar uit te spreken. Een koning kan niet campagnevoeren en tegelijk zijn onderdanen verenigen. Een koning mag in een constitutionele monarchie wel staatshoofd zijn maar niet aan politiek doen.  Charles’ reputatie, die door zijn scheiding van Lady Diana Spencer een knauw kreeg, is wel hersteld. Tussen 1992, toen er foto’s van een eenzame Diana voor de Taj Mahal verschenen, en ver tot na haar dood in 1997, was het Verenigd Koninkrijk verdeeld in twee kampen. Zij die vonden dat Charles was gedwongen te trouwen met een onmogelijke vrouw die hij niet liefhad, en zij die in Diana een onschuldig meisje zagen die trouwde met een kille echtgenoot die slechts een erfgenaam wilde hebben.  Hun publiekelijke gekift, de openhartige interviews – waarin Diana voor het eerst sprak over Charles’ minnares Camilla Parker-Bowles – en uitgelekte telefoongesprekken – waarin Charles zei Camilla’s tampon te willen zijn, deden vooral de prins weinig goed. Lang betaalde hij de prijs voor dat huwelijk, waarvan nu ook de meeste Britten beseffen dat het nooit een sprookje was - en door de populaire Netflix-serie  The Crown wellicht de rest van de wereld ook.  De manier waarop hij als alleenstaande vader de prinsen William en Harry heeft opgevoed, en hun zichtbare liefde voor hun vader, heeft de publieke opinie doen keren. Zijn tweede huwelijk met Camilla wordt inmiddels geaccepteerd, niet het minst omdat William en Harry haar hebben omarmd, en koningin Elizabeth er alles aan deed haar bij de familie te betrekken. Het was Camilla met wie Elizabeth kon grappen over paarden en het buitenleven. Degenen die Camilla hebben ontmoet, noemen haar charmant en gemakkelijk in de omgang, en Charles is gelukkig met haar. Vraag is wel of zij ook als koningin zal worden aangeduid, of als prinses. Camilla wordt dan wel geaccepteerd, maar voor sommigen zal ze nooit de plaats van Diana mogen en kunnen innemen. Elizabeth maakte in elk geval eerder dit jaar duidelijk dat het haar „oprechte wens" is dat Camilla zal worden aangeduid als koningin.  Charles’ tweede huwelijk zorgt ook voor een ander dilemma. De Britse koning is hoofd van de anglicaanse kerk. En die verbiedt formeel het hertrouwen van gescheiden mensen. Maar Charles, die gekroond zal worden als ‘Verdediger van het Geloof’, zei in 2008 dat hij liever de ‘Verdediger van Geloven’ wil zijn. Daarmee zou hij een eind maken aan de suprematie van de anglicaanse kerk.  Het grootste probleem voor nieuwe koning is echter niet Brits, maar buitenlands. Officieel is Charles nu ook staatshoofd in veertien  andere landen. In een aantal daarvan, onder meer  Australië, speelt de discussie om na de dood van Elizabeth een republiek te worden. Charles III kan nog voor zijn kroning zijn rijk verliezen. De monarchie is „een soapopera”, bekende Charles aan journalist Jeremy Paxman. Daar zal hij zeker nog een tijdje voor zorgen. Correctie (9 september 2022): aanvankelijk werd vermeld dat prins Charles in 1959 een kabinetsvergadering bijwoonde. Dat is gecorrigeerd naar 1979. Hij werd ook omschreven als ‘de langstzittende troonpretendent’. Een troonpretendent is iemand die aanspraak maakt op een troon die bezet is door een ander vorstenhuis, Charles was de rechtmatige opvolger van Elizabeth.||https://www.nrc.nl//nieuws/2022/09/08/de-monarchie-is-een-soapopera-vindt-de-nieuwe-koning-a4141239
2022-09-08||Nederlands Koninklijk Huis gedenkt &#8216;met diep respect&#8217; koningin Elizabeth||Het Nederlandse Koninklijk Huis zegt met „diep respect en grote affectie” Elizabeth II te gedenken. „Standvastig en wijs stelde zij haar lange leven in dienst van het Britse volk. Wij voelen ons sterk verbonden met het Verenigd Koninkrijk en met de Koninklijke Familie en delen in hun verdriet.”  Koning Willem-Alexander, koningin Máxima en prinses Beatrix zeggen in een bericht op Facebook verder „intens dankbaar” te zijn voor „de hechte vriendschap waaraan Koningin Elizabeth zo’n onvergetelijke bijdrage heeft geleverd”.||https://www.nrc.nl//nieuws/2022/09/08/koninklijk-huis-gedenkt-met-diep-respect-koningin-elizabeth-a4141237
2022-09-08||Zeventig jaar koningin||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/08/zeventig-jaar-koningin-a4141172
2022-09-08||Familie Elizabeth in haar kasteel op middag overlijden||Prins William, prins Andrew en prins Edward arriveerden donderdag rond 17.00 uur lokale tijd op Balmoral Castle, het Schotse zomerverblijf Queen Elizabeth II. Of zij aanwezig waren bij het overlijden van Elizabeth is vooralsnog onduidelijk; het precieze tijdstip van haar dood heeft Buckingham Palace nog niet bekendgemaakt. De vrouw van prins Edward, Sofie, was eveneens naar het kasteel in het Schotse Aberdeenshire afgereisd. Daar was Elizabeths oudste zoon en troopopvolger prins Charles al aanwezig, samen met zijn vrouw Camilla en zus, prinses Anne. Prins Harry was donderdagmiddag, zonder zijn vrouw Meghan, eveneens onderweg. Prins Williams vrouw, Kate, is met hun kinderen in Windsor gebleven. ||https://www.nrc.nl//nieuws/2022/09/08/familie-elizabeth-trok-naar-haar-kasteel-op-middag-overlijden-a4141232
2022-09-08||De koningin die iedereen overleefde door 70 jaar te zwijgen||‘Ik verklaar u dat mijn hele leven, of dat nu lang of kort zal zijn, aan u zal zijn toegewijd en in dienst zal staan van het grote rijk van het Gemenebest waartoe we allen horen.” Het was een eenvoudig klinkende belofte die prinses Elizabeth deed op haar 21ste verjaardag in 1947. Maar een die de donderdag op 96-jarige leeftijd overleden Britse vorstin tot op het laatst nakwam. Het was haar plicht te regeren en die vervulde ze met vastberadenheid – ondanks de vele stormen die Huize Windsor doorstond. Elizabeth besteeg de troon als koningin van een wereldmacht, ze stierf in het Verenigd Koninkrijk dat een toekomst zoekt buiten de EU. Ze overleefde socialisme, Thatcherisme, New Labour en de woede van het Britse volk na de dood van prinses Diana in 1997. Ze onderging recessies en herstel, oorlogen die in haar naam werden gevoerd, en de dreiging van terreurorganisatie IRA. Ze moest toezien hoe de huwelijken van twee van haar drie zoons en dat van haar dochter eindigden in scheidingen. Terwijl ze als hoofd van de anglicaanse kerk het belang van het gezin bleef benadrukken.  Elizabeth Alexandra Mary werd geboren op 21 april 1926, als oudste dochter van prins Albert, de tweede zoon van koning George V, en Elizabeth Bowes-Lyon, jongste dochter van een Schotse graaf. Ze had, zoals dat eufemistisch heet, met haar vier jaar jongere zusje Margaret Rose een onbezorgde jeugd. Oom David zou de troon bestijgen als opa George ooit kwam te overlijden. Ze overleefde socialisme, Thatcherisme, en de woede van het volk na de dood van Diana. Ze onderging oorlogen die in haar naam werden gevoerd, en de dreiging van IRA.   Dat gebeurde in januari 1936 sneller dan verwacht. Oom David, koning Edward VIII, deed al na elf maanden afstand van de troon om te kunnen trouwen met de gescheiden Amerikaanse Wallis Simpson. En Elizabeths vader werd koning George VI. Het veranderde haar leven. Niet alleen verhuisde de familie van een comfortabel Londens huis naar Buckingham Palace. Zij werd eerste in lijn voor de troon. Elizabeths reactie sprak boekdelen: volgens grootmoeder Lady Strathmore bad de prinses lang voor de komst van een broertje, een mannelijke erfgenaam zou voor gaan. Tegen haar paardrij-instructeur zou Elizabeth later zeggen dat ze „op het platteland had willen wonen, met veel honden en paarden”.  Koningin Elizabeth II en haar zoon prins Charles op het balkon van Buckingham palace bij de viering van haar platina jubileum.  Foto Daniel Leal / AFP Edwards troonsafstand bracht Elizabeth ook haar plichtsbesef bij. Ze zag van dichtbij in welke  crisis haar oom de monarchie en de familie stortte, en hoe haar vader ongewild en onvoorbereid koning werd. Het is een van de redenen dat ze zelf nooit afstand van de troon zou doen en pas op hoge leeftijd bezoeken en reizen overliet aan haar kinderen en kleinkinderen. Daarnaast zag ze haar koningschap als een contract met God, een belofte, en alleen hij zou er een einde aan kunnen maken. Twee zoons en haar dochter scheidden. Als hoofd van de anglicaanse kerk benadrukte zij het belang van het gezin.  De oorlog bracht Elizabeth in Windsor Castle door. De koning weigerde uit Londen te vertrekken, de koningin weigerde zonder haar man te vertrekken. De concessie aan het kabinet was dat de twee prinsessen de oorlog in Windsor woonden – weg van de bommen die ook op Buckingham Palace zouden vallen. Maar hoewel de oorlog haar nauwelijks raakte, wilde – en kreeg – Elizabeth wel een rol: ze diende in de Auxiliary Territorial Service, de hulptroepen, en werd een volleerd automonteur.  In Windsor kwam ook een jonge marineofficier regelmatig op bezoek: Philip Mountbatten. De knappe Grieks-Duitse prins zou Elizabeth al zijn opgevallen toen ze dertien was. „Ze kon haar ogen niet van hem afhouden”, schreef haar gouvernante later. Elizabeth zou toen al hebben besloten dat hij degene was met wie ze wilde trouwen. Na de oorlog, tijdens een vakantie op Balmoral, vroeg hij haar ten huwelijk. De verloving werd op 10 juli 1947 bekendgemaakt, het huwelijk was vier maanden later in Westminster Abbey. De eerste huwelijksjaren bracht het jonge echtpaar door in Clarence House in Londen en vooral op Malta waar Philip plaatsvervangend bevelhebber van een Brits marineschip was en waar Elizabeth een relatief normaal leven kon leiden. Ze winkelde, sprak af met vriendinnen, ging naar restaurants en had af en toe een officiële verplichting. In 1948 werd Charles geboren, bijna  twee jaar later Anne.  Aan de relatieve rust kwam snel een einde. Op 6 februari 1952 overleed George VI aan longkanker. Zeven dagen eerder had hij zijn dochter en haar echtgenoot op Heathrow nog uitgezwaaid. Ze zouden vóór de officiële bezoeken aan de Britse kolonies in Afrika nog even uitrusten. Ze logeerden in een boomhut, Elizabeth fotografeerde olifanten, Philip viste. In Londen was intussen code ‘Hyde Park Corner’ uitgesproken: de koning is dood, leve de koning!  De 25-jarige prinses keerde terug als koningin. Onderaan de vliegtuigtrap op Heathrow stond de eerste van haar uiteindelijk vijftien premiers: Winston Churchill. Elizabeth begon haar koningschap in een tijd van optimisme en naoorlogs herstel, waarin de oude sociale ordes en tradities van voor de oorlog golden. Maar de maatschappij veranderde snel. Binnen het paleis, waar haar echtgenoot – tot ongenoegen van oudgedienden – moderniseringen doorvoerde en zijzelf onmiddellijk de introductie van debutantes aan het hof afschafte.  De Queen inspecteert troepen bij haar bezoek aan de Australische stad Brisbane.  Foto Tim Graham Vooral daarbuiten veranderde de wereld, en haar rol daarin. Bij haar troonsbestijging was Elizabeth nog koningin van dominions als Pakistan, en kolonies van Malta tot Nigeria en Maleisië. Het Britse rijk brokkelde in snel tempo af, al bleef Elizabeth staatshoofd van zestien Gemenebestlanden. Ze zag zichzelf ook nooit als alleen koningin van het Verenigd Koninkrijk. Bij haar jubilea bezocht ze zelf of bezochten haar familieleden namens Elizabeth de landen waar ze staatshoofd van was, en dus ál haar onderdanen. Ze had grote belangstelling voor het buitenland. En misschien dat haar rol als superambassadeur voor het Verenigd Koninkrijk de afgelopen jaren ook wel haar belangrijkste was. Haar paar woorden Gaelic, uitgesproken tijdens een staatsbezoek aan Ierland in 2011, deden meer voor Anglo-Ierse relaties dan jaren van diplomatie. Daar reikte hét symbool van het Verenigd Koninkrijk, die zelf decennia lang met de dreiging van de IRA had geleefd en wier neef Lord Mountbatten in 1979 door de republikeinen was vermoord, de Ieren de hand. „Wauw”, was het enige dat de Ierse president Mary McAleese kon uitbrengen. „Wauw.” Politiek had Elizabeth minder macht dan haar door critici werd toegedicht, al was er een wekelijks gesprek met haar premier en ontmoette ze bijna alle Amerikaanse presidenten Harry Truman tot Joe Biden, en onder anderen Haile Selassie, generaal De Gaulle, Nelson Mandela en vele andere wereldleiders. En al was Elizabeth voor de binnenlandse veiligheidsdienst MI5 ‘Reader Number One’: dagelijks kwamen alle (geheime) staatsdocumenten in een rood koffertje aan.  „De koningin is de droom van elke bureaucraat”, zei een van haar privésecretarissen, Edward Ford, in 2002 tegen The Daily Telegraph. Niets hield haar af van haar werk, zelfs de geboortes van Andrew (1960) en Edward (1964) niet: „De weeën begonnen en dan wisten we dat we haar een tijdje niet zouden zien. Maar binnen 24 of 48 uur vroeg ze of er papieren moesten worden ondertekend.”  Dat was niet wat de Britten zagen. Zij zagen een koninklijke familie die haar voeling met de bevolking kwijt raakte, en irrelevant dreigde te worden. Kroonprins Charles paste met zijn tweedjasjes niet in de sixties, Elizabeth al helemaal niet.   Elizabeth II rijdt in haar koets richting Westminster Abbey waar ze beëdigd zal worden als koningin.  Foto Monty Fresco Er werd gegromd over de kosten van de familie. Dat leidde uiteindelijk pas in 1990 tot een akkoord: alleen Elizabeth, Philip en de koningin-moeder zouden door de belastingbetaler worden gefinancierd (voor een bedrag dat voor twintig jaar werd vastgelegd). Alle overige familieleden worden betaald uit de inkomsten van twee hertogdommen: Lancaster en Cornwall. En het paleis werd een bedrijf: de country set die het tot dan toe runde, maakte plaats voor managers en Buckingham Palace werd in de zomer tegen betaling opengesteld voor het publiek. In een poging de koninklijke familie toegankelijker te maken, bijna naar Scandinavisch model, stelde een familievriend voor een documentaire te maken van een jaar in het paleis. Royal Family was een enorm succes, de  Netflix-serie  The Crown was er niets bij: ruim 23 miljoen kijkers zagen in 1969 een moederlijke koningin en een barbecuende prins, een gezin aan tafel dat grapjes maakt. Elizabeth had naar verluidt spijt, en de documentaire is op haar verzoek nooit meer geheel op tv uitgezonden. Wat de documentaire vooral bereikte was het begin van een eindeloze fascinatie van de Britse media voor de koninklijke familie. Niet het minst door de komst van de Australische republikein Rupert Murdoch op de Britse krantenmarkt, die zijn journalisten opdroeg zich minder onderdanig op te stellen.  Het echte gedonder begon in 1976 toen Murdochs tabloid News of the World strandfoto’s publiceerde van Elizabeths zus Margaret en de zeventien jaar jongere Roddy Llewellyn. De prinses en haar echtgenoot, Lord Snowdon, bleken al jaren niet meer samen te wonen. Het liep uit op de eerste koninklijke echtscheiding in een lange reeks, en tussen 1981 en 1997 jaren waarin de meest intieme en pijnlijke details over de Windsors niet alleen Britse voorpagina’s beheersten. Binnen zeven jaar trouwden en scheidden Elizabeths drie oudste kinderen, gaven zowel prins Charles als zijn echtgenote Lady Diana Spencer, als Andrews echtenote Sarah ‘Fergie’ Fergusson onthullende interviews, werden telefoongesprekken met minnaars gelekt, en verscheen Andrew Mortons biografie over Diana met nog meer prikkelende details. In 1992 brandde ook nog een deel van Windsor Castle af, samen met Balmoral voor Elizabeth meer ‘thuis’ dan Buckingham Palace ooit zou worden. Ze sprak zelf over haar annus horribilis. „Je dacht steeds: ‘Wat zal er in hemelsnaam vandaag weer gebeuren’,” zei Charles Anson, oud-perssecretaris over Elizabeth in 2002 tegen The Daily Telegraph. „Je voelde je alsof je in een kleine zeilboot door een enorme storm voer en dat het enige dat je kon doen was alle luiken dichtgooien en benedendeks afwachten wat er komen ging. In het midden van die storm was er één iemand die nooit haar sereniteit verloor. En altijd haar droge gevoel voor humor behield.” De buitenwereld zag vooral een jonge, charmante en zeer populaire Diana, die in het openbaar klaagde over de emotionele kilheid van het paleis en in het bijzonder van haar schoonmoeder. Elizabeths Victoriaanse stiff upperlip, zelfbeheersing en haar idee dat de waardigheid van het ambt koste wat het kost behouden moest blijven, werd niet gewaardeerd. En toen Elizabeth na Diana’s dood in 1997 bijna een week in Balmoral bleef en zich niet onder het massaal rouwende publiek in Londen vertoonde, groeide de kritiek. Laat ons zien dat het u kan schelen’, riepen de krantenkoppen.  Koningin Elizabeth en prins Philip inspecteren enkele van de reusachtige hoeveelheid bloemstukken bij de begrafenis van prinses Diana, haar schoondochter, in 1997. Foto ANP
 Britten zijn geen revolutionairen, maar het had weinig gescheeld of het Britse volk had haar aftreden geëist. Ze wist het tij echter te keren in een tv-toespraak waarin ze zowel Diana eerde, als duidelijk maakte dat ze als grootmoeder had gereageerd en in Schotland was gebleven om kleinzonen William en Harry te troosten. Vanaf dat moment groeide haar populariteit opnieuw. De Britten mogen dan eindeloos grappen maken over prins Charles of wijlen prins Philips faux pas, kritiek hebben op prins Andrew en zijn foute vrienden, en vraagtekens stellen bij prins Harry’s Amerikaanse leven, aan de koningin kwam men niet. En hoe ouder ze werd, des te geliefder. Dat bevestigden de volksfeesten voor haar recente platina jubileum nog eens. Ze kon al niet meer stuk na haar stunt in 2012 bij de Olympische Spelen, toen ze uit een vliegtuig leek te springen met die andere Britse icoon, James Bond.  Elizabeths populariteit had deels te maken met haar reputatie. Terwijl over haar (klein)kinderen alles bekend lijkt te zijn, bleef zij een enigma. Zij maakte geen blunders. Zij gaf geen interviews, al helemaal geen onthullende. Zij had in het openbaar geen mening – in tegenstelling tot haar oudste zoon – en hield haar tekstschrijvers altijd voor dat ze geen politicus was en zeker geen beroemdheid. Zij zweeg, in een tijd waarin iedereen ontboezemingen twitterde. Zij was altijd onberispelijk gekleed – met hoed, handtas en handschoenen – terwijl om haar heen de wereld bloter werd.  En hoe het er in het paleis aan toeging, was vrijwel onbekend. Alleen door insluiper Michael Fagan werd in 1982 bekend dat de koningin en prins Philip apart sliepen. En The Daily Mirror wist in 2003 na een undercoveroperatie van twee maanden te onthullen dat de koningin en prins Philip hun cornflakes in een tupperwaredoos bewaarden, graag toost met marmelade aten en ’s ochtends de kruiswoordpuzzel in The Daily Telegraph deden.  Verder is algemeen bekend dat Elizabeth zich gemakkelijker begaf in een gezelschap van mannen dan van vrouwen, en zich nog het meest comfortabel voelde met haar onafscheidelijke Corgi-honden en paarden om haar heen. De weinige keren dat de Britten hun koningin echt zagen lachen – ze keek van nature nors en glimlachte slechts minzaam – hadden vrijwel allemaal met paarden te maken. Ze noemde die ooit „de grootste nivelleerders”. Voor paarden maakt het immers niet uit of de ruiter van koninklijke bloede is of niet. Ze waren voor haar een vlucht uit het korset van protocol en etiquette.  Want daar hield Elizabeth zich boven alles aan. Protocol betekent per slot van rekening stabiliteit en stabiliteit houdt de monarchie in stand. Door haar beginselvastheid en haar optreden heeft Elizabeth de monarchie in elk geval voor de volgende generatie behouden. Dat was immers haar plicht.  Koningin Elizabeth in 2015, tijdens de opening van het parlementaire jaar.Foto Suzanne Plunkett / Getty Images  Correctie (12 september): In een eerdere versie van dit artikel stond dat Elizabeth álle Amerikaanse presidenten ontmoette. De Lyndon B. Johnson Library liet dit weekend weten dat hij en de Britse koningin elkaar ‘zo ver we kunnen achterhalen’ nooit ontmoetten, maar wel correspondeerden. Onduidelijk is waarom de twee elkaar nooit zagen. Johnsons echtgenote Lady Bird en Elizabeth ontmoetten elkaar wel.  Elizabeth besteeg de troon als koningin van een wereldmacht, ze stierf in het Verenigd Koninkrijk dat een toekomst zoekt buiten de EU. Foto Chris Jackson / AFP NRC licht net als voorgaande jaren een aantal mensen uit||https://www.nrc.nl//nieuws/2022/09/08/de-koningin-die-iedereen-overleefde-door-70-jaar-te-zwijgen-a4141229
2022-09-08||Britse koningin Elizabeth II (96) overleden||Queen Elizabeth II is donderdagmiddag op 96-jarige leeftijd overleden. Dat heeft Buckingham Palace bekendgemaakt. Ze bracht haar laatste uren onder medisch toezicht door in Balmoral Castle, haar zomerverblijf in de Schotse Hooglanden, omringd door een aantal familieleden. Onder anderen prins Charles en prins William waren naar het kasteel afgereisd, nadat artsen eerder op de dag kenbaar hadden gemaakt ernstige zorgen te hebben over de gezondheid van de koningin.  Dit jaar zat Elizabeth precies zeventig jaar op de troon: een Brits record. Het afgelopen jaar ging het snel bergafwaarts met haar gezondheid, nadat prins Philip was overleden en ze besmet was geraakt met het coronavirus. Ook had ze last van wat haar staf ‘mobiliteitsproblemen’ noemde: ze kon slecht lopen en niet lang staan. Om die reden liet Elizabeth zich de afgelopen tijd al minder vaak zien. Wel ontving ze afgelopen dinsdag Liz Truss om haar officieel te aanvaarden als Britse premier. Bij het verschijnen van de officiële beelden van die ontmoeting, wezen sommige commentatoren op haar „fragiele” uiterlijk.  In de loop van donderdagmiddag kwam naar buiten dat het fysiek slecht ging met de koningin; haar artsen lieten in een verklaring weten dat zij zich „zorgen” maakten over haar gezondheid. Een dergelijke kennisgeving is ongebruikelijk, de gezondheid van de royals wordt als privé-aangelegenheid gezien. Volgens Buckingham Palace is zij „vredig heengegaan”. Haar kinderen Charles, Anne, Andrew en Edward hadden zich bij haar gevoegd in Balmoral. Elizabeth was de langstregerende monarch van het Verenigd Koninkrijk: dit jaar werd het 70-jarig jubileum daarvan gevierd. Met haar overlijden, is haar zoon Charles nu de koning. Conform het protocol resit hij vrijdag af naar Londen, en geeft daar een eerste gesproken speech als het nieuwe staatshoofd. ||https://www.nrc.nl//nieuws/2022/09/08/britse-koningin-queen-elizabeth-ii-96-overleden-a4141180
2022-09-08||Nederlandse dozenmaker komt voor 1 miljard in handen van papiergigant||Spruiten en bloemkool had hij in overvloed, maar waar moest hij ze in vervoeren? Nadat groenteteler Henk de Jong eind vorige eeuw brak met de groenteveiling, mocht hij ook niet langer hun dozen en kisten gebruiken. Hij besloot ze daarom maar zelf te gaan maken. De Jong kocht een ‘opzetmachine’ en vouwde daarmee zijn eigen kartonnen groentekratten in elkaar.  Door zijn ervaring als teler wist De Jong precies waar een goede doos aan moest voldoen. Dat zagen ook andere telers in zijn omgeving, en dus klopten zij een voor een bij de Zuid-Hollander aan. De Jong besloot zich volledig op karton te storten. Ruim 25 jaar later is het bedrijf dat hij oprichtte uitgegroeid tot een van de grootste fabrikanten van golfkarton verpakkingen in de Benelux.  Deze donderdag werd bekend dat De Jong Packaging overgaat in andere handen. Het familiebedrijf gaat op in Stora Enso, een van de grootste bosbouw- en papierbedrijven van de wereld, met een omzet van ruim 10 miljard euro en meer dan 22.000 werknemers. De Fins-Zweedse gigant betaalt naar eigen zeggen dik één miljard euro voor het kartonbedrijf van De Jong, dat gevestigd is in het Zuid-Hollandse De Lier. Met de overname breidt Stora Enso uit in een markt die de laatste jaren explosief groeit. Doordat consumenten in coronatijd veel meer vanuit huis zijn gaan bestellen, is er grote vraag naar goed verpakkingsmateriaal. Het golfkarton, waarin De Jong is gespecialiseerd, is een veelgebruikte optie. De constructie van één of meerdere gegolfde kartonlagen, ingeklemd tussen vlakke buitenwanden, is niet alleen licht en goedkoop, maar ook sterk en stootbestendig.  Hoe snel die vraag toeneemt, blijkt wel uit de cijfers van De Jong Packaging. Het bedrijf verwacht dit jaar een omzet van ongeveer 1 miljard euro te behalen, meldt Stora Enso in een toelichting. Twee jaar geleden was dat nog 326 miljoen. De brutowinst van het Zuid-Hollandse bedrijf, waar zo’n 1.300 mensen werken, moet eind dit jaar uitkomen op een kleine 120 miljoen euro. Zelf is Stora Enso ook  actief in het golfkarton. Op dit moment maakt het concern jaarlijks zo’n 1,2 miljard vierkante meter, maar door de overname van De Jong groeit die productie naar 2 miljard vierkante meter. Volgens de Europese branchevereniging besloeg de Europese markt 50 miljard vierkante meter in 2020. Dat de Scandinaviërs een overname verkiezen boven zelf uitbreiden, is omdat „lokale aanwezigheid” cruciaal is om succes te hebben in de versplinterde Europese kartonmarkt, zo schrijven de kopers. De Jong heeft bijvoorbeeld al „een sterke aanwezigheid” en „een indrukwekkende klantenkring” in Nederland, België, het Verenigd Koninkrijk en Duitsland, stelt   Stora-topvrouw Annica Bresky in de verklaring. Dat zijn markten waar de Scandinaviërs met hun golfkarton op dit moment nog niet actief zijn.   Ook voor De Jong Packaging heeft de overname voordelen, zegt oprichter Henk de Jong in een toelichting. Beide bedrijven hebben ambitie om te groeien, en ze „vullen elkaar aan”. De bedrijven verwachten de overname begin volgend jaar te kunnen afronden. Daarvoor is eerst nog wel goedkeuring nodig van de mededingingsautoriteiten en de ondernemingsraden. ||https://www.nrc.nl//nieuws/2022/09/08/nederlandse-dozenmaker-komt-voor-1-miljard-in-handen-van-papiergigant-a4141227
2022-09-08||Er waren signalen genoeg over Youssef Taghi||De opwinding van Kamerleden over de gang van zaken rond de detentie van Ridouan Taghi begrijpt de minister van rechtsbescherming Franc Weerwind (D66) wel. Ook hij is bezorgd dat „de georganiseerde misdaad misbruik maakt van de waarborgen die de rechtsstaat biedt”. Weerwind meldt dat dinsdag in antwoord op Kamervragen die  gesteld zijn naar aanleiding van publicaties in NRC en Het Parool over het contact tussen Ridouan Taghi en zijn neef Youssef.  Youssef heeft zich in december 2020 bij de directie van de Extra Beveiligde Inrichting (EBI) in Vught gemeld met de mededeling dat zijn neef Ridouan om zijn juridische bijstand heeft gevraagd. Bij de EBI-directie gaan dan alle alarmbellen af. Na overleg met het Openbaar Ministerie, de politie en de Dienst Justitiële Inrichtingen, waarvoor Weerwind verantwoordelijk is, werd een onderzoek naar Youssef door de deken van de orde van advocaten gebruikt om hem tijdelijk de toegang te ontzeggen.  Dit verandert als de deken, die toezicht houdt op de naleving van gedragsregels door advocaten, in maart 2021 concludeert dat Youssef niet laakbaar heeft gehandeld. Dan mag Youssef naar binnen en mag hij gezien zijn status als advocaat vertrouwelijk met zijn neef communiceren. „De wet bepaalt dat een verdachte te allen tijde recht heeft op een advocaat naar vrije keuze”, aldus Weerwind in zijn brief. Er is geen aanleiding meer Youssef de toegang tot de EBI te weigeren. Het is saillant omdat de politie dan al maanden weet dat andere familieleden zouden werken aan scenario’s om Ridouan Taghi te bevrijden uit de EBI. Het eerste signaal komt in de zomer van 2020 uit berichtenverkeer van een andere neef van Taghi dat leesbaar wordt dankzij de hack van cryptodienstverlener Encrochat. Die plannen leiden nergens toe, maar in november van 2020 krijgt de Nederlandse politie via de FBI informatie van Amerikaanse opsporingsautoriteiten waaruit kan worden afgeleid dat het plan om Taghi te bevrijden,  niet is losgelaten. Volgens de FBI zijn nu twee kinderen van Ridouan Taghi betrokken en een Italiaanse zakenparter: Rafaele Imperiale, prominent lid van de Napolitaanse Camorra.  Het bericht van de FBI is „alleen voor de politie” bestemd, aldus Weerwind, en kan dus niet zo maar gedeeld worden en mag ook niet worden gebruikt als bewijs in een strafzaak. En kennelijk ook niet als „grondslag” om Youssef de toegang tot de EBI te ontzeggen.  Verdachte heeft altijd recht op advocaat naar keuze Franc Weerwind D66-minister Wat Weerwind niet vermeldt, is dat de politie nog meer informatie had over Youssef, die niet is vermeld in de publicatie in NRC en Het Parool, zo stelt onderzoeksmedium Follow the money vast.   Hoe zit dat precies?  In 2018 krijgt de politie melding van een snackbarhouder die zich beklaagt over het feit dat zijn muur is beklad met de tekst ‘Los Pepes War’. Het is een verwijzing naar de Colombiaanse kartelbaas Pablo Escobar die volgens de politie wordt gebruikt door een alliantie uit het Utrechtse criminele milieu die de strijd is aangegaan met Taghi.  De snackbarhouder in kwestie blijkt een bekende van Youssef. Sterker nog, Youssef heeft er een tijd gewerkt en zijn geregistreerde telefoonnummer dat hem als advocaat vrijwaart van afluisteracties door de politie, is ook gepubliceerd op de website van deze snackbar.  Dat is geen detail. Het dekenonderzoek naar Youssef ging over het gebruik van zijn advocatentelefoon door weer een ander lid van de familie Taghi die in verband is gebracht met de moord op advocaat Derk Wiersum. En er is meer.  Weer andere leden van de familie Taghi zijn aangehouden terwijl ze gebruikmaakten van auto’s die op naam stonden van Youssef. Ook heeft hij een aantal van deze familieleden bijgestaan als advocaat.  De vraag is nu niet of  sprake is van strafbaar handelen: Youssef is er immers nooit voor aangeklaagd of vervolgd. Maar past dit bij de status van advocaat die Youssef heeft. Dat is een vraag die in eerste instantie alleen door de deken kan worden beantwoord. Daarom is het zo opvallend dat de informatie over het telefoonnummer van de snackbar en het gebruik van auto’s op Youssef naam niet met de deken is gedeeld, en ook niet met de directie van de EBI. De vraag voor het OM en minister Franc Weerwind is: waarom niet?  Misschien is de simpele vaststelling dat Youssef wel vaker optrad voor leden van de familie Taghi geen reden hem de toegang te ontzeggen. Maar hoe zou de EBI die informatie hebben gewogen in combinatie met de aanwijzingen dat leden van die familie plannen hadden voor een uitbraakpoging van Ridouan Taghi, zoals de FBI meldde? Het is een prangende vraag, zeker in het licht van het feit dat juist Youssef nu wordt vervolgd voor het meewerken aan zo’n uitbraakpoging. ||https://www.nrc.nl//nieuws/2022/09/08/er-waren-signalen-genoeg-over-youssef-taghi-a4141226
2022-09-08||NPO betaalt muzikanten voortaan minimumvergoeding voor optredens||De NPO gaat artiesten en muzikanten voortaan een minimumvergoeding voor optredens in haar programma’s betalen. Het gaat om een standaardvergoeding voor gemaakte reiskosten , een eventuele vergoeding voor de maaltijd en daarnaast wordt een tarief gehanteerd van 250 euro per artiest en 1.000 euro per band of groep.  Vanaf 1 oktober 2022 gaat het nieuwe beleid in, dat de NPO instelt na gesprekken met belangenverenigingen Ntb/Kunstenbond en   BAM! Popauteurs. Die laatste had een meldpunt ingesteld waar muzikanten anoniem konden aangeven of ze wel of niet betaald kregen bij optredens voor een programma van de NPO.  De uitkomsten van dat meldpunt maakten duidelijk dat artiesten en muzikanten vaak worden gevraagd op te treden in televisieprogramma’s van de NPO, zonder daarvoor een eerlijke vergoeding te krijgen. Het overgrote deel kreeg zelfs geen enkele vergoeding voor optredens bij toonaangevende radio- en televisieprogramma’s. Volgens BAM! durfden artiesten zelf vaak niets te zeggen van het gebrek aan eerlijke vergoeding, uit angst om niet meer teruggevraagd te worden. Zo’n 120 artiesten namen eraan deel.  „Wij hechten eraan om muzikanten en artiesten een redelijke en billijke vergoeding te betalen wanneer ze optreden in van onze programma’s,” zegt Frederieke Leeflang, voorzitter van de Raad van Bestuur NPO in een persbericht. Arriën Molema van BAM! zegt in een apart persbericht blij te zijn dat de resultaten van hun meldpunt serieus zijn genomen. „Muzikanten komen uiteraard graag optreden bij de publieke omroep, maar muziek is niet gratis. Daarom is het goed dat de NPO haar verantwoordelijkheid neemt en muzikanten een eerlijke vergoeding gaat betalen.” De afgesproken vergoeding is een vertrekpunt waarvan kan worden afgeweken. Volgens de NPO is het lastig om een uniform tarief te hanteren, schrijft het: „Iedere situatie is immers anders. Zo is de vergoeding voor een beginnend artiest vanzelfsprekend lager dan die voor een gevorderde artiest. Ook de geïnvesteerde tijd van de artiest verschilt van geval tot geval. Het speciaal voor een programma een nummer componeren en uitvoeren rechtvaardigt bijvoorbeeld een hoger tarief dan een kort optreden, waarbij een reeds bestaand, eigen nummer wordt gespeeld.”||https://www.nrc.nl//nieuws/2022/09/08/npo-betaalt-muzikanten-voortaan-minimumvergoeding-voor-optredens-a4141225
2022-09-08||Oud-Shell-topman: spijt dat we in 2013 niet iets minder gas wonnen||Dick Benschop, oud-directeur van Shell Nederland, heeft achteraf spijt dat hij in december 2012 niet gevraagd heeft naar de „ruimte” die er was om de gaswinning te beperken. De oliebedrijven hadden misschien hun license to operate (het draagvlak bij de Groningse bevolking om gas te winnen) behouden als ze de gaskraan iets hadden dichtgedraaid - in plaats van verder open. De oliebedrijven hadden zich dat financieel best kunnen veroorloven, zei Benschop donderdagmiddag tegen de parlementaire enquêtecommissie in Den Haag die de gaswinning in Groningen onderzoekt. Een tweede punt waar Benschop spijt van heeft, is dat het niet gelukt is om de Groningers meer te betrekken in de besluitvorming over de gaswinning, en meer te laten meeprofiteren. Hij heeft naar eigen zeggen begin 2015 wel een voorstel gedaan om de provincie toe te laten tot de vergaderingen van de zogenoemde Maatschap Groningen, waarin de belangrijkste besluiten over de gaswinning werden genomen, maar dat liep op niets uit. Een „gemiste kans”, zegt Benschop, want misschien had de gaswinning langer kunnen doorgaan als de Groningers meer zeggenschap hadden gekregen over de gaswinning en de versterking van hun huizen.    Twee petten
De Tweede Kamerleden die hem verhoorden wilden van Benschop vooral weten hoe het kon dat hij op de middag van 13 december 2012 had ingestemd met het plan van gashandelsbedrijf GasTerra om in 2013 méér gas te verkopen, terwijl hij diezelfde ochtend nog had gehoord dat het Staatstoezicht op de Mijnen (SodM) waarschuwde dat de gaswinning véél risicovoller was dan tot dan toe werd gedacht. Benschop, die in de periode 2011-2016 president-directeur van Shell was, zat op die dertiende december in 2012 met twee petten op. ‘s Ochtends had hij een vergadering met de Maatschap Groningen, het gremium waarin de oliebedrijven samen met staatsbedrijf EBN de belangrijkste besluiten namen over de gaswinning. Die ochtend discussieerden de leden over de bevindingen van het SodM. De toezichthouder had na de zware aardbeving in Huizinge, op 16 augustus 2012, geconcludeerd dat het aardbevingsrisico groter was dan gedacht en dat het ook onveiliger was voor de Groningers. In de middag van 13 december 2012 zat Benschop bij een andere vergadering, de raad van gelegeerd commissarissen van GasTerra. Daar stemde hij in met het businessplan van GasTerra om 48,9 miljard kuub gas te verhandelen, meer dan in 2012. De parlementaire enquêtecommissie vond het onbegrijpelijk dat hij dat besluit nog diezelfde middag had genomen, zo bleek uit de vragen die de Kamerleden stelden.  Maar volgens Benschop was zijn inzicht op dat moment „dat de hoogte van de maximale aardbeving niet door de productie op dat moment beïnvloed zou worden. Wel de frequentie”, zei Benschop. Bovendien was het „lastig” dat het SodM met een andere visie kwam dan bijvoorbeeld het KNMI, dat volgens Benschop werd gezien als „dé autoriteit op het gebied van seismiciteit”. Hij meende dat het beter was als de deskundigen eerst met elkaar tot overeenstemming zouden komen; dan konden nieuwe gasbesluiten daarop gebaseerd worden. Ook TNO en deskundigen van de NAM zouden zich moeten buigen over het veiligheidsvraagstuk. Hij vond het „verantwoord” om een jaar te nemen voor onderzoek en daarna pas een besluit te nemen over de hoogte van de gaswinning. Onrealistisch getal
Het SodM adviseerde in januari 2013 om de gaswinning zo snel mogelijk te verlagen naar 12 miljard kuub. Toenmalig minister van Economische Zaken Minister Henk Kamp (VVD) besloot echter, in overleg met zijn ambtelijke top en de oliebedrijven, om niet in te grijpen. In plaats daarvan stelde hij veertien onderzoeken in naar de gaswinning. Benschop vond de 12 miljard die het SodM destijds noemde ook nu nog  „een onrealistisch getal”. Een productieverlaging zou „nogal consequenties” hebben gehad, zowel voor de internationale markt als voor Nederlandse huishoudens, zei hij. Toch had hij spijt dat hij zich niet verdiept heeft in de mogelijkheden de gaswinning een beetje te verlagen, want inmiddels is duidelijk dat dat wel degelijk een optie was. GasTerra had dat onderzocht. In plaats daarvan ging de gaskraan in 2013 verder open, zelfs naar boven de 53 miljard kuub, een feit dat veel kwaad bloed zette bij de Groningse bevolking en hun bestuurders. „Ik zou willen dat ik op dat moment die vraag gesteld had. Want dit feit heeft natuurlijk een verwoestende uitwerking gehad op de discussie over Groningen”, zei Benschop.||https://www.nrc.nl//nieuws/2022/09/08/oud-shell-topman-spijt-dat-we-in-2013-niet-iets-minder-gas-wonnen-a4141223
2022-09-08||Geniale biopic ‘Blonde’ toont het leven van Marilyn Monroe in alle genres die het omvatte: van horror tot lovestory||Vier  films heeft Netflix dit jaar in de hoofdcompetitie van het filmfestival van Venetië. Vier dure, ambitieuze films die een groot doek verdienen. Helaas lijkt Netflix dat zijn wingewest Nederland niet te gunnen. Binnenkort gaat het hectische banlieue-drama Athena  al ‘straight to television’, later deze maand beleeft ook het epische, fabelachtige Marilyn Monroe-portret Blonde van Andrew Dominik vermoedelijk zijn première in de huiskamer.  De film is een tour de force van actrice Ana de Armas en belooft Oscarglorie. Dat Monroe Hollywoods grootste filmicoon werd, is mede omdat ze in 1962 op 36-jarige leeftijd stierf aan drank en pillen, stelt regisseur Dominik tijdens een persgesprek op het Lido van Venetië.  Marilyn bleef forever young;  mannen kunnen haar blijven begeren, willen redden of allebei. En feministen zien in haar een eeuwige martelaar van het seksisme, gestorven op een brandstapel van flitslicht: in Blonde klinkt vrijwel elk openbaar optreden van Marilyn Monroe als een vuurpeloton door het knerpen en knallen van de antieke flitslampen.  #MeToo heeft Andrew Dominik geholpen, vermoedt hij. De regisseur geldt als een van de grootste stilisten van Hollywood, bekend van – niet erg lucratieve - prachtfilms als The Assassination of Jesse James by the Coward Robert Ford en Killing Them Softly.  Dominik leurde al twaalf jaar met project-Blonde. Naomi Watts zou Monroe spelen, Jessica Chastain. De financiering mislukte telkens, waarbij het beeld van Hollywood als een hel van exploitatie en  seksueel misbruik wellicht een rol speelde.  Na de val van filmmagnaat Harvey Weinstein in 2017 was er opeens wél een groeimarkt voor nestbevuilende verhalen. Al klinkt in Venetië geen kwaad woord over het Hollywood van nu.  Ana de Armas: „Hollywood? Maar daar ga ik elke dag naar mijn werk!” Dominik: „Hollywood is gewoon de middelbare school. Met  populaire types, stoners en het mooiste meisje van de klas. En aan het eind van elk schooljaar de prom (eindbal). Dat noemen we dan de Oscars.’ Met Ana de Armas heeft Netflix een sterke kandidaat-‘prom queen’  in huis, al valt het preutse Hollywood wellicht over de vele topless-scènes. De Armas kruipt volstrekt geloofwaardig in de huid van een intelligente, fragiele vrouw voor wie het vanzelf spreekt dat ze wordt  gemanipuleerd, verkracht,  plat gespoten, geaborteerd. Objectivering, vernedering, kleinering, misbruik door machtige mannen: ze laat het gebeuren. Of meer: ze laat het Marilyn Monroe gebeuren, het pantser dat ze bouwde rond Norma Jeane Mortenson. Zij is beschadigd door een psychotische moeder en ogenschijnlijk behept met een vadercomplex: elke minnaar heet bij haar  ‘Daddy’. Ze poogt greep op haar bestaan te krijgen, maar vereenzaamt door verslaving. Haar entourage misbruikt haar. Haar vrienden verraden haar. Het verhaal is bekend: Marilyn Monroe als ‘candle in the wind’. Maar Blonde is opmerkelijk als voorbeeld van subjectief bravoure-filmen in een voortdurend wisselende stijl, sfeer, formaat en kleur:  van technicolor naar zwart wit, van gruizig naar glad.  Steeds opnieuw zet Dominik iconische momenten in beweging zoals Monroe ze volgens hem moet hebben ervaren. Dat kan vurige horror zijn: haar jeugd met een dreigende, labiele moeder. Een vloeibare idylle, wanneer ze als starlet een polyamoureuze driehoeksrelatie beleeft met Hollywoodprinsjes Charlie Chaplin jr. en Edward G. Robinson jr. Een beatnik-experiment, als Monroe in een New York van grofkorrelig zwart-wit  kennismaakt met method-acting. De wazige, paranoïde chaos van haar laatste jaren, als ze zich door lijfwachten van Kennedy het Witte Huis laat insleuren voor een walgelijke pijpbeurt. ‘Waarom doet Marilyn dit soort dingen toch?’, denkt ze dan. Was ze te redden? Dominik suggereert van wel. Door toneelschrijver Arthur Miller. Door een baby. Dat is discutabel, maar hoe dan ook is Blonde een wervelende film die staat als een huis. Een meesterwerk dat iets beters had verdiend dan de huiskamer. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/08/geniale-biopic-blonde-toont-het-leven-van-marilyn-monroe-in-alle-genres-die-het-omvatte-van-horror-tot-lovestory-2-a4141224
2022-09-08||Onderzoek naar zorginstanties rond verdachte van moord op 9-jarige Gino||Toezicht Sociaal Domein, een samenwerkingsverband van vier inspecties, gaat onderzoek doen naar de vraag in hoeverre Donny M., de 22-jarige man die verdacht wordt van het ontvoeren en doden van de 9-jarige Gino, „passende begeleiding, ondersteuning en zorg” heeft gekregen. Dat heeft de Inspectie Gezondheidszorg en Jeugd donderdag bekendgemaakt. Eerder werd bekend dat Donny M. een zedenverleden heeft en twee jaar onder toezicht stond.  Gino verdween op 1 juni dit jaar uit een speeltuin in Kerkrade. De autoriteiten startten een zoekactie naar de jongen en drie dagen later, op aanwijzing van M., werd het lichaam van Gino gevonden in een tuin in de buurt van de speeltuin. De 22-jarige M. was de nacht ervoor opgepakt in verband met betrokkenheid bij de verdwijning van de jongen. M. werd in 2017 veroordeeld voor mishandeling en bedreiging van twee kinderen en het misbruik van zeker één van hen. M. kreeg voor dit misdrijf 139 dagen jeugddetentie opgelegd, gelijk aan de duur van zijn voorarrest. Ook veroordeelde de rechtbank hem voorwaardelijk tot opname in een justitiële jeugdinrichting, met een proeftijd van twee jaar. Het onderzoek moet nu in kaart brengen wat er niet goed ging bij die begeleiding zodat er in de toekomst lessen uit de casus getrokken kunnen worden. Een samenwerkingsverband van vier overheidsinspecties in het sociaal domein doet het onderzoek in samenwerking met de toezichthouder van de gemeente Sittard-Geleen, omdat verschillende organisaties uit hun domein betrokken zijn geweest bij de verdachte. Naar verwachting komt het rapport begin volgend jaar uit.||https://www.nrc.nl//nieuws/2022/09/08/onderzoek-ingesteld-of-verdachte-van-doden-gino-passende-zorg-kreeg-a4141208
2022-09-08||Europese Commissie zegt Nederland 4,7 miljard euro toe uit het coronaherstelfonds||Nederland krijgt 4,7 miljard euro uit het coronaherstelfonds van de Europese Unie. Dat heeft Ursula von der Leyen, voorzitter van de Europese Commissie, donderdag tijdens haar bezoek in Rotterdam bekendgemaakt. Het plan dat Nederland in juli heeft ingediend om in aanmerking te komen voor de steun, is volgens Von der Leyen onder meer goedgekeurd omdat het beoogt minder afhankelijk te worden van Russische energiebronnen.  In het plan staan investeringen en hervormingen die eerder al zijn vastgelegd in het coalitieakkoord. Het kabinet wil het steungeld deels gebruiken voor het aanpakken van de stikstofproblematiek, onder meer via het uitkopen van boeren. Verder gaat het om investeringen in waterstofinfrastructuur, windmolenparken op zee en het stimuleren van hybride warmtepompen voor huishoudens.  In juli 2020 besloten EU-lidstaten circa 800 miljard euro vrij te maken om de economie van landen te versterken na de coronapandemie. Om een deel van dat geld te kunnen ontvangen, moesten lidstaten een plan indienen waarin ze beschrijven hoe ze het geld willen uitgeven en vooral hoe ze hun economie ‘duurzaam’ willen hervormen. Nederland had 4,7 miljard euro aan steun gevraagd en heeft dat dus toegezegd gekregen. De Europese Commissie heeft de plannen van het kabinet onder meer positief beoordeeld omdat Nederland 48 procent van het geld wil besteden aan de ondersteuning van klimaatdoelstellingen. ||https://www.nrc.nl//nieuws/2022/09/08/europese-commissie-zegt-nederland-47-miljard-euro-toe-uit-het-coronaherstelfonds-a4141171
2022-09-08||Rock en Chappelle hebben weleens beter materiaal  gehad||We leven in een wereld waarin een comedian moet uitleggen wat hij bedoelt, zegt Chris Rock halverwege zijn optreden. „Words hurt, words hurt”, hij imiteert mensen die zeggen dat woorden pijn doen met een belachelijk stemmetje. „Deze mensen zijn vast nog nooit in hun gezicht geslagen. Dat doet pas pijn!” Rock kan het weten, tijdens de laatste Oscaruitreiking kreeg hij een klap van Will Smith. De acteur was niet te spreken over een grap over zijn vrouw, waarop hij besloot het podium te beklimmen om Rock met de vlakke hand van repliek te dienen. „Ik ben het grootste slachtoffer van iedereen”, sneert Rock tegen een volle Ziggo Dome. Rock (57) is op een Europese tournee met nóg een slachtoffer, landgenoot Dave Chappelle (49). Ook hij werd eerder dit jaar op een podium aangevallen: in Los Angeles probeerde iemand uit het publiek zijn recht te halen door Chappelle op het podium te bestormen, nadat grappen van Chappelle in zijn Netflix-show The Closer (2021) hadden geresulteerd in beschuldigingen aan zijn adres van transfobie. Chappelle bleef ongedeerd bij het incident in Los Angeles, maar het was wel „een van de engste momenten uit zijn leven”, vertelt hij in de Ziggo Dome. Vergeleken bij zijn leed mag Rock bovendien niet klagen, aldus een sarcastische Chappelle. Rock werd geslagen door een wereldberoemde filmster, dat is tenminste nog een leuk verhaal. „Ik werd getackled door een volslagen onbekende.” Hoewel de gemeenschappelijke ervaring wellicht verbroedert, staan Chappelle en Rock ondanks de gezamenlijke tournee wel alleen op het podium. Het waarom van deze constructie is onbekend, maar je kan je zo indenken dat een half podium per persoon wellicht te klein is voor deze twee wereldsterren. De twee grootheden worden aangekondigd als de „twee goat’s” (‘Greatest of all time’) en dan ligt vergelijken natuurlijk op de loer: er kan er tenslotte maar één de beste zijn. Eerst is het de beurt aan Rock, die – gehuld in flitsend wit pak – best op dreef is. Vooral de eerste helft is sterk, als hij geestig de holle pogingen ontleedt van mensen die uit alle macht proberen aan de goede kant te staan. Zoals een winkel die yogabroeken van honderd dollar verkoopt, waarbij Rock op de winkelruit had zien staan: ‘Wij zijn tegen racisme, discriminatie en haat.’ Waar bemoeien ze zich mee, aldus Rock. Raak en komisch is het als hij het publiek vervolgens inwrijft dat het grootste deel van hen vermoedelijk liever ‘discriminerende yogabroeken’ van twintig dollar koopt dan de ‘anti-discriminatiebroeken’ van honderd piek. De tweede helft van zijn optreden is minder onderhoudend: de wat lange nummers over Trump en Hillary Clinton zijn weinig origineel. Rock heeft een strak ingestudeerd uur, terwijl Chappelle wat meer ruimte laat voor improvisatie met het publiek. Rock is de showman, Chappelle de definitie van charisma. Hij is innemend en charmant en zoals altijd rookt hij op het podium als een stoommachine. Wellicht draagt dit bij aan zijn interesse in de Nederlandse wiet, maar zijn grappen hierover zijn het afgezaagde ver voorbij, net als zijn andere stereotype grappen over Nederland. Chappelle kan als geen ander een goed verhaal vertellen en zijn verhaal over Deborrah van de stripclub is zo’n goed verhaal met bovendien een geestige en scherpe climax. Maar het is eigenlijk de enige, deze avond wint Rock.  De grootse podiumprésence en dito ego’s van Rock en Chappelle komen uitstekend tot hun recht in de enorme Ziggo Dome. De twee behoren onmiskenbaar tot de allerbesten, maar in de grote zaal en met een voorprogramma met sterrencast op zich – Jeff Ross, Jimmy Carr – weten ze ook het nodige te verbloemen. Namelijk dat ze weleens beter materiaal bij zich hebben gehad. Het gedeelde slachtoffergevoel is iets te nadrukkelijk een terugkerend thema op de avond, vooral bij Chappelle. Het is nog scherp en geestig als hij zegt: „Het gaat niet goed met mij in mijn eigen land, maar gelukkig blijkt de wereld groot. Laatst trad ik op in Afrika en daar bleken ze dol op mijn homograppen.” De satire is duidelijk. Saai wordt het als hij gaat uitleggen dat hij toch echt geen transfoob is. Het is erg dat we in een wereld leven waarin comedians hun bedoelingen moeten uitleggen, zo vond Rock. Doe hier dan ook niet aan mee, ben je bij zowel Chappelle als Rock geneigd te denken. Comedy Chris Rock & Dave Chappelle – Live. Gezien: 07-09, Ziggo Dome, Amsterdam. Rock: 
●●●●● Chappelle: 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/08/rock-en-chappelle-hebben-weleens-beter-materiaal-gehad-a4141205
2022-09-08||Ambtenaren twijfelen aan juridische haalbaarheid verlengde gezinsherenigingsprocedure||Ambtenaren van het ministerie van Justitie en Veiligheid twijfelen of de gezinsherenigingsmaatregel zoals het kabinet die eind augustus heeft voorgesteld, juridisch haalbaar is. Dat heeft staatssecretaris Eric van der Burg (Asiel en Migratie, VVD) donderdagmiddag erkend tijdens een Kamerdebat over de asielplannen, die onder meer behelzen dat de procedure voor asielverzoeken en gezinshereniging wordt opgerekt tot vijftien maanden. Van der Burg stuurde woensdag in reactie op vragen van GroenLinks en de PvdA ambtelijke stukken naar de Tweede Kamer. In die documenten, die hij in augustus met de ministerraad deelde, staat dat ambtenaren waarschuwden dat de kabinetsplannen bij de rechter mogelijk geen standhouden. Van der Burg bevestigde donderdag in de Kamer dat de juridische houdbaarheid volgens zijn ambtenaren „geen zekerheid is”. Maar, zei hij, zijn ambtenaren zeggen ook niet „dat het niet kan”. Volgens Van der Burg is de juridische twijfel dan ook geen reden de plannen een halt toe te roepen. De rechter controleert immers vaker of de overheid zich wel aan de wet houdt, zei hij. Vanwege de kritische noten van de ambtenaren heeft Van der Burg naar eigen zeggen wel extra juridische kaders ingebouwd, onder meer door vast te leggen dat de maatregelen alleen „voor een bepaalde periode” gelden. De noodplannen gelden maximaal tot 31 december 2023 en worden in juli van dat jaar geëvalueerd. Eerder op donderdag uitte de Commissie Meijers, een Nederlandse groep onafhankelijke juristen die onder andere adviseert over Europees migratierecht, vergelijkbare kritiek. Het asielakkoord is volgens de commissie in strijd met het Europees recht omdat volgens de EU-richtlijnen asielprocedures alleen in bijzondere gevallen langer dan negen maanden mogen duren.||https://www.nrc.nl//nieuws/2022/09/08/ambtenaren-twijfelen-aan-juridische-haalbaarheid-verlengde-gezinsherenigingsprocedure-a4141202
2022-09-08||Opinie | Ook de politie heeft behoefte aan meer scenario’s dan ‘handel naar bevind van zaken’||‘Coronascenario’s doordacht’ is de titel van een recent rapport van de WRR. Het schetst vijf verschillende scenario’s voor nieuwe uitbraken van het  coronavirus, variërend van verkoudheid (de lichte variant) tot ‘worst case’ (totale ontreddering) en brengt de opgaven die daaruit voortvloeien  voor maatschappelijke sectoren in kaart. Aanleiding was de zorg van de WRR dat er onvoldoende aandacht zou zijn voor de langere termijn, voor eventuele nieuwe uitbraken van varianten van het coronavirus. Piet van Reenen was politieman, onderzoeker, directeur van de Politieacademie en hoogleraar politie en mensenrechten. De Veiligheidscolumn wordt geschreven door deskundigen uit de politiewereld.  De aanpak uit die scenario’s moest zich ook richten op de samenhang met andere  maatschappelijke vraagstukken. De deelname aan het project was breed: de Gezondheidsraad, de Raad van State, de Raad voor het Openbaar Bestuur en de Raad voor Volksgezondheid & Samenleving. Daarnaast werkten ook de Adviesraad Internationale Vraagstukken, de Adviesraad voor wetenschap, technologie en innovatie, het College voor de Rechten van de Mens, de KNAW , de Nederlandse Sportraad, de Onderwijsraad, de Raad voor Cultuur, de Raad voor Strafrechtstoepassing en Jeugdbescherming en de Sociaal Economische Raad mee. Een indrukwekkender gezelschap werd zelden gezien en het staat garant voor een brede en goede aanpak. Chapeau! Ik heb het rapport gescand op het woord ‘politie’. Het komt twee keer voor. Een keer om uit te leggen dat de politie niet is meegenomen omdat de WRR alleen  werkt met bestaande adviescolleges en raden en de politie geen eigen adviescollege of raad heeft. De tweede vermelding is een zinnetje dat in noodsituaties essentiële diensten zoals de politie in stand moeten worden gehouden. Een open deur zou ik zeggen. Ook in een rapport uit 2021 van WRR en KNAW over scenario’s en corona kom ik de politie, ook het woord, niet tegen. Nu kan ik  me voorstellen dat je ergens een grens moet trekken. Maar om dan alleen sectoren waarvoor een raad of college bestaat mee te nemen in een studie over corona en dus de politie over te slaan, getuigt van oppervlakkigheid die ik de WRR niet toedichtte. Stel je voor dat je geen Gezondheidsraad had gehad, dan was dat beleidsterrein buiten de studie over corona gebleven. Dat was toch wel heel schrijnend geweest.   De beslissing om bij de vorming van de nationale politie geen Raad voor de politie tussen de minister en de korpschef te positioneren vond ik destijds betreurenswaardig. Een mogelijkheid om de politisering van de politie enigszins te dempen werd ter zijde geschoven.  Maar het blijkt nu ook een argument om de politie niet mee te nemen in de scenario’s voor de pandemiebestrijding. Reflectie en verdieping werden haar zo onthouden omdat ze geen onafhankelijk  orgaan voor reflectie en studie heeft. Eerlijk gezegd bekroop mij een licht gevoel van  verbijstering toen ik er achter kwam dat de reden de afwezigheid van een adviserende institutie was.  Nog afgezien van het feit dat de politie gespecialiseerd is in het omgaan met crises – het is hun dagelijks werk – is een voorspelbaar effect van  een deel van de scenario’s dat er gehandhaafd moet worden op bijzondere en soms  pijnlijke maatregelen. Zo zal  er bewaking nodig zijn bij tal van instellingen wanneer maatregelen mensen hard gaan raken. Sociale onrust en politieke agitatie zullen deel uit gaan maken van de nieuwe harde werkelijkheid, er zullen nieuwe vormen van criminaliteit ontstaan die met corona samenhangen. Bedreigingen en aanvallen op politici zullen toenemen, er zullen meer vlaggen met het blauw boven in de straten  verschijnen bij sommige scenario’s.  Dat geldt zeker wanneer nieuwe corona-uitbraken interfereren met de energiecrisis, de stikstofcrisis, oplopende inflatie en de andere crises die nu de voorpagina’s sieren. Een kluwen van samenhangende crises, meldde NRC. Scenario’s waarin Covid slechts een van de toekomstige  problemen is. Voor de politie is de concentratie op corona te smal. Haar werkelijkheid  is de confrontatie met ook andere, gelijktijdige crises. Ga daar als scenariodenker maar eens aanstaan.  Misschien is ook wel een reden om de politie niet te betrekken in de studies, dat wetenschappelijke raden vooral in beleid denken, in denkbare situaties, in papier, vooral abstract, maar niet in werkelijkheden. Die zijn altijd anders, rafeliger, dichter op de huid, veelvormiger, pijnlijk, bloederig  en schrijnend soms.  Het kan zijn dat scenario’s voor die werkelijkheden niet zo geschikt zijn, maar ik betwijfel dat. Het zou een uitdaging moeten zijn om te zien of daarin niet een wezenlijke bijdrage kan worden geleverd aan het werk van de politie.  Ik gun de politie goede scenario’ s, die helpen om de warrige werkelijkheid van samenhangende crises (en niet alleen voor corona), te hanteren. Een Raad voor de politie die de eenzaamheid van  dat instituut vermindert,  steun geeft in haar angstiger wordend bestaan en die de politieke druk op haar handelen ook verlicht.   Maar voorlopig  blijft de pijnlijke constatering dat de politie die met die werkelijkheid  leeft, niet in de studies is meegenomen.  Handelen naar bevind van zaken zal het wel weer worden. Gelukkig hebben andere instituties de hulp van scenario’s wel gekregen. Ik gun het ze van harte.||https://www.nrc.nl//nieuws/2022/09/08/ook-de-politie-heeft-behoefte-aan-meer-scenarios-dan-handel-naar-bevind-van-zaken-a4141204
2022-09-08||Alle folders doorkijken voor de goedkoopste A-merken||
 „Samen met mijn dochter bekijk ik alle folders. Ik haal de boodschappen waar ze het goedkoopste zijn. Ik stel geen hoge eisen, maar ik wil bijvoorbeeld Blue Band op mijn brood. Dus als die bij de Lidl goedkoper is, of bij de Albert Heijn in de aanbieding, dan ga ik daarheen. „Ik drink geen alcohol, maar ik hou wel van een colaatje. Dat moet dan Coca-Cola zijn, die vind ik het lekkerst. Dat zijn mijn verwendingen. Dus daar rij ik dan graag voor om.  „Ik heb een hondje. Net voor de coronacrisis kreeg ik hem. Ik ben er verliefd op. Zijn eten kost niet veel, ’s avonds krijgt hij een bakje hondenpaté van de Albert Heijn. En ik heb een grote zak brokken zonder gluten, want daar is hij allergisch voor. De brokken koop ik samen met mijn dochter, die heeft ook een hondje. Ingrid (59), ’s-Gravendeel, werkt in de bediening in een café in Rotterdam. Ze wil niet met haar achternaam in de krant. Hij krijgt af en toe een hondenkoekje. Dat zijn van die sticks, er zitten er vijf in een pakje. Bij de Jumbo kost zo’n pakje 3 euro en 8 cent. Laatst zag ik ze bij de Action voor 2 euro 17. Dus daar heb ik een voorraadje ingeslagen. „Ik vind dat alles enorm duur wordt. Ik schrik me soms dood. Ik wilde een blikje met zalm halen. Het kostte 5,38 bij de Albert Heijn. Voor een zak geraspte kaas vroegen ze bij de Jumbo 5,50 euro. Die dingen laat ik dan liggen. „Ik hou nogal van frutseltjes. Kaarsjes of zo, die je huis gezellig maken. Die koop ik niet zomaar meer. Eerst vraag ik mezelf: heb ik het nodig? Is het antwoord ‘nee’, dan laat ik het staan. Want je kunt wel denken: o, het kost maar een eurootje – al die spullen van een eurootje zijn bij elkaar een hoop eurootjes en bij de kassa krijg je een hartverzakking. „Ik ga niet naar de stad om kleding te kopen. Te vaak koop je iets en laat je het in de kast hangen. Ik struin wel soms rommelmarktjes af met een vriendin. Laatst kocht ik daar nog een merkbroek voor een tientje. „Ik heb altijd in Rotterdam gewoond, maar sinds een paar jaar woon ik in ’s-Gravendeel. Ik werk nog wel in Rotterdam. In de horeca. Ik heb mijn hele leven in de horeca gewerkt. Mijn ouders hadden een café. Toen ik zestien was, viel ik al af en toe voor mijn ma in. Ik ben het gewend en ik blijf dat doen. Ik kan ervan rondkomen, dat lukt nog wel. „Ik geef maandelijks 400 euro uit aan sigaretten. Als ik zou stoppen, zou ik na een jaar een nieuwe keuken kunnen kopen van dat bedrag. Maar ik vind stoppen lastig. Het is zo heerlijk, op de bank met een kop koffie en een peuk. Ik drink geen alcohol, ik ga nauwelijks uit eten in restaurants. Dan denk ik: als ze dit van me afpakken, wat hou ik dan over? Meer afleveringen 
				Duurder leven
			||https://www.nrc.nl//nieuws/2022/09/08/alle-folders-doorkijken-voor-de-goedkoopste-a-merken-a4141203
2022-09-08||Integriteitscommissie VVD ziet geen onregelmatigheden bij aanstelling Onno Hoes||De integriteitscommissie van de VVD heeft vastgesteld dat er geen aanwijzingen zijn gevonden die wijzen op belangenverstrengeling van waarnemend partijvoorzitter Onno Hoes. Ook zijn er geen onregelmatigheden gevonden rondom zijn aanstelling, schrijft de VVD in een rapport dat donderdag openbaar is gemaakt.  Eind augustus stelde de VVD een intern onderzoek naar Hoes in nadat de integriteitscommissie van de VVD op basis van een melding had geconcludeerd dat er genoeg reden was om te onderzoeken of de procedure rondom zijn kandidatuur als partijvoorzitter eerlijk was verlopen. De commissie heeft onderzocht of Hoes wel goed gescreend is en of hij als waarnemend voorzitter al bij topvergaderingen van de VVD had mogen zitten, gezien zijn voorzitterschap bij de Nederlandse Vereniging van Makelaars (NVM). Uit onderzoek blijkt nu volgens de VVD dat voor beide verdenkingen geen bewijzen bestaan. De functie van partijvoorzitter is onbetaald en het komt vaak voor dat de voorzitter daarnaast andere functies vervult. „Ook in het verleden is dat steeds zo geweest”, aldus de commissie. Het gevolg hiervan is dat er (schijn)belangenverstelling kan ontstaan, aldus het rapport Het risico daarop is groter als de voorzitter een politieke functie bekleedt, maar er zijn geen aanwijzingen gevonden dat „de heer Hoes zich bij de uitoefening van zijn functie heeft laten leiden door andere belangen”. De combinatie van functies is dan ook „niet in strijd met de vuistregels van de partij”. Wel is commissie van mening dat er door het hoofdbestuur van de VVD onvoldoende afspraken zijn gemaakt met Onno Hoes om de schijn van belangenverstelling te voorkomen. In de toekomst moet de combinatie van functies duidelijker benoemd en vastgelegd worden.  Correctie (8 september 2022): In een eerdere versie van dit artikel stond dat Onno Hoes partijvoorzitter is van de VVD. Hij echter nog waarnemend partijvoorzitter. Dat is hierboven aangepast.||https://www.nrc.nl//nieuws/2022/09/08/integriteitscommissie-vvd-ziet-geen-onregelmatigheden-bij-aanstelling-onno-hoes-a4141199
2022-09-08||Een uitgever die zich schuldig maakt aan #MeToo-praktijken: kun je daar bevriend mee blijven?||De eerste keer dat Margot en Quin elkaar ontmoeten, solliciteert zij als assistent-redacteur bij de prestigieuze New Yorkse uitgeverij waar hij werkt. Het is een ongemakkelijk gesprek: de Britse dandy Quin vraagt ongepaste dingen, zoals of Margot een vriend heeft, en hij heeft kritiek op haar stem.  Enige tijd later – Margot heeft inmiddels successen geboekt als redacteur – treffen ze elkaar opnieuw. Dit keer gedraagt Quin zich minder vijandig. In een restaurant roept hij verrukt uit dat haar stem nu veel krachtiger is. ‘“Je spreekt rechtstreeks vanuit je klit!” En opeens greep hij me tussen mijn benen, alsof het de normaalste zaak van de wereld was.’ Margot reageert adequaat op dit onthutsende gebaar, alsof het inderdaad de normaalste zaak van de wereld is: ‘“NEE!” zei ik, en ik duwde mijn hand in zijn gezicht, met de handpalm naar voren, als een verkeersagent.’ Het werkt, Quin trekt zich geschrokken terug; ‘zelfs paarden gehoorzamen meestal als je je hand zo voor hun hoofd houdt’.  Dit is het (eigenaardige) begin van een decennialange, innige vriendschap tussen de twee, die overeind blijft wanneer Quins naam opduikt op een lijstje namen van ‘misbruikers’ uit de uitgeef- en mediawereld, dat online circuleert. Honderden vrouwen hebben de lijst ondertekend. Het kost Quin zijn baan, en de meeste van zijn vrienden durven niet meer met hem gezien te worden. Behalve Margot. Dit is lust, een novelle van Mary Gaitskill, werd voor het eerst gepubliceerd in The New Yorker in 2019, tijdens de hoogtijdagen van de #MeToo-beweging, en is nu in vertaling verschenen van Ineke van den Elskamp. Het verhaal noemt #MeToo niet letterlijk, maar het is duidelijk dat Gaitskill een reflectie wil bieden op die morele aardverschuiving.  Het verhaal wisselt in perspectief tussen Margot en Quin, die terugkijken op de val. Aan criminele vergrijpen heeft Quin zich nooit bezondigd, maar hij heeft het een hoop vrouwen wel ongemakkelijk gemaakt. Hij vraagt aan een vrouw die hij amper kent waar ze aan denkt als ze masturbeert. Bij een jonge, nieuwe collega raakt hij een tepel aan in een pashokje. Hij omringt zich door jonge vrouwen – vaak collega’s of schrijvers – met wie hij in korte tijd een hechte vriendschap begint, waarbij hij steeds de rol aanneemt van de vaderlijke adviseur. De vrouwen lijken de hulp zelf op te zoeken en laten zich graag door hem vleien en bewonderen, maar als #MeToo begint slaat de communis opinio om. Plots krijgt zijn gedrag een andere culturele en morele betekenis. Gaitskill laat de lezer worstelen met wat we van de situatie moeten vinden. Quin lijkt eerder onhandig en paternalistisch dan een roofdier; zijn waarden komen uit een tijd waarin individualisme en vrijheid van denken hoger werden aangeslagen dan veiligheid en consent. Margot vraagt zich af: ja, hij heeft mensen pijn gedaan, maar ‘moest hij zo volledig en totaal vermorzeld worden?’ Is de afrekening in verhouding tot zijn daden? Gaitskill, die in de jaren tachtig naam maakte met intrigerende verhalen over masochistische vrouwen, neemt zelf geen standpunt in, en het is die morele complexiteit die Dit is lust lezenswaardig maakt. De auteur vraagt ons niet om partij te kiezen in een publiek debat. Ze is bovenal geïnteresseerd in de vraag hoeveel een vriendschap kan dragen, wanneer iemand publiekelijk uit de gratie valt. De kracht van die vriendschap komt echter niet helemaal uit de verf, omdat je Margots fascinatie voor Quin niet helemaal meevoelt. Wat maakt Quin nou echt zo onweerstaanbaar, dat je nog vrienden kunt worden na die eerste ongewenste graai?  

●●●●●
||https://www.nrc.nl//nieuws/2022/09/08/een-uitgever-die-zich-schuldig-maakt-aan-metoo-praktijken-kun-je-daar-bevriend-mee-blijven-a4141200
2022-09-08||Elk jaar een week meetimmeren aan hutten||Met stevige passen loopt Laura Broersen (28, paardenstaart, korte broek) over het veld. Om haar heen klinkt het getik van hamers. We zijn in Huttendorp Stede Broec, zeshonderd kinderen uit het West-Friese dorp Bovenkarspel timmeren hier een week lang hutten. Gewoonlijk loopt  Laura Broersen  al even energiek door de woongroepen van Esdégé-Reigersdaal. Als verpleegkundige in de gehandicaptenzorg werkt ze met cliënten met een ernstige beperking. Ze helpt ze douchen, begeleidt ze naar de dagbesteding, en terug naar hun appartement. Behoorlijk zwaar werk, dus je zou kunnen denken: als je vakantie hebt, ga je lekker uitrusten. Maar nee. Elk jaar neemt ze  vrij om dit steigerhouten paradijs op te bouwen.  Huttendorp Stede Broec ontstond in 1981, toen een plaatselijke tuinplantenkweker iets wilde doen voor kinderen die niet met vakantie konden. Dat ideaal leeft nog steeds. Broersen: „Wie het niet kan betalen, doet gratis mee. En voor de anderen houden we de prijs laag, met hulp van de gemeente en sponsors. We lenen trekkers, tuinders uit de buurt brengen pallets, de Lidl uit het dorp geeft fruit.”  Deze ochtend zit ze met collega-begeleiders op een podium te kijken hoe twaalfjarigen elkaar natgooien met hun bidons. T-shirts en shorts zijn drijfnat. Broersen: „Dit is vrijheid. Ze zijn de hele week aan het rommelen, hun mobieltjes komen niet uit de tas.” Wat haar plezier doet: „Ze ervaren dat je met weinig tevreden kunt zijn.” Op inspectie langs de hutten. Bij de kleinsten is meer hulp nodig. Broersen houdt de spijker vast van een zevenjarige met roze zonnebril en te grote hamer. „Heerlijk. Zo was ik ook. Ik weet nog hoe ik op m’n zevende in bikini stond te timmeren, met m’n beste vriendin… altijd verliefd op iemand van de leiding.” Ze lacht: „En posters uit de Hitkrant in je hut plakken, van de Beastie Boys of Spice Girls.” Als dochter van een witlofteler is ze handig. Ze spant een dekzeiltje over een hut, zodat die waterdicht is voor de overnachting op donderdag. „Je ziet bij wie thuis met de handen wordt gewerkt. Toch pakken de meeste kinderen het snel op.”  En  niet alleen het aanpakken is haar vertrouwd: „In de gehandicaptenzorg moet je goed kijken. Sommige mensen kunnen niet praten, aan hoe iemand z’n hand beweegt zie je dan wat-ie wil. Ook de kinderen houd ik in de gaten. Is er een ruzietje? Eten en drinken ze wel? Bij de kleintjes let je extra op de veiligheid.” Waarom ze dit iedere zomer doet? Broersen: „Maandagochtend zie je verlegen koppies en aan het einde van de week, vies en huilend van moeheid, roepen ze: ik wil dat het nooit stopt.” En dan: „Je kunt zoveel bereiken voor een kind. Er ontstaat een soort magie in een groep die elkaar eerst niet kende.” ||https://www.nrc.nl//nieuws/2022/09/08/elk-jaar-een-week-meetimmeren-a4141044
2022-09-08||Die wilde nacht met Jimi Hendrix was dus wèl echt||Wat moet je met de inboedel als je vader is overleden? Een stapeltje foto’s wil je wel bewaren. Zijn favoriete visserspetje misschien ook, of de halfvolle fles van zijn lievelingsdrank. Maar de meeste spullen eindigen toch verweesd aan de stoeprand. Scenarist en regisseur Ari Deelder deed het anders. In 2019 verloor zij plots haar vader, de Rotterdamse dichter Jules Deelder. Wat ze vond aan parafernalia  heeft zij vastgelegd in ABCDeelder. Haar moeder deed de vormgeving en maakte de illustraties van dit bijzondere, liefdevolle album. Uit de uitstalling van nagelaten spullen doemt een rijk beeld op van de dichter. Ze toont Deelders jazzplaten, oorlogsboeken, maar ook kleurige dassen, zonnebrillen en messen. Het alarmpistool dat hij ooit, bij wijze van opening van een festival, tegen zijn slaap liet afgaan, waar hij tinnitus aan overhield. De plastic assemblages en de readymades die hij zelf maakte. Bijzonder is het briefje dat Jimi Hendrix bij hem achterliet: ‘Let your mind and fancy roll on’.  Deelder schreef een verhaal over de drugsnacht die hij in 1967 beleefde met de jonggestorven gitarist, na een opname van het tv-programma Hoepla. Dit verhaal wordt door tijdgenoten in twijfel getrokken – er  werd zelfs een documentaire over gemaakt – maar het briefje is een bewijs dat het echt gebeurd is. Ook bijzonder is een readymade die de dochter juist niet heeft gevonden: de ‘Egofoon’, een bakelieten doosje waarin Deelder het mondstuk van een telefoon had geplaatst, zodat hij er eindeloos in kon praten zonder te worden weersproken. Op zijn sterfbed vroeg Deelder zijn dochter ernaar, maar het kunstwerk was   onvindbaar. Veel van Deelders inboedel ademt nostalgie: het bakeliet, zijn 1950s-kleding, de oude jazzplaten, de boeken over de Tweede Wereldoorlog – de spannende tijd die hij nèt gemist had. Het is ook nadrukkelijk de tijd vóór de hippiejaren, toen Deelder doorbrak met zijn speedy, ritmische, geestige, en voor iedereen begrijpelijke poëzie. Het album opent met een atypisch bloemetjesoverhemd uit die tijd. Voor de nodige context zorgen een interview en eulogie  uit de Volkskrant, waarin de zoektocht naar een plaat van trompettist Tony Fruscella centraal staat. Mooi is dat journalist John Schoorl  Deelders geestige, geheel eigen idioom goed heeft gevangen. Ari Deelder is bezig met de biografie over haar vader. Dit album is een sterke ouverture daarvan. Een ‘wormvormig aanhangsel’ noemde ze het zelf, in  Op1. Daar werd haar ook gevraagd wanneer die biografie verschijnt. Licht geagiteerd verzuchtte ze: „Dit is wel een beetje vragen aan iemand die net een kind eruit heeft geperst, nog vóór de nageboorte: wanneer komt de tweede?” 

●●●●●
||https://www.nrc.nl//nieuws/2022/09/08/die-wilde-nacht-met-jimi-hendrix-was-dus-wel-echt-a4141198
2022-09-08||&#8216;Ik krijg vaak de vraag: is de boom treurig of vrolijk?&#8217;||Met een klauwhamer slaat Bert Barten (70) twee grote glanzende spijkers in een dikke plataan. Precies twee centimeter diep moet dat, weet hij uit ervaring. Op de spijkers bevestigt hij metalen klemmetjes, die met een kabeltje verbonden zijn aan een zwart doosje. Daarvandaan loopt er een snoer naar zijn laptop. Nu kan Barten laten horen welke muziek deze boom maakt. De boom waar hij mee bezig is, staat in Park Nieuweroord, vlak bij Utrecht Centraal, tussen hoge kantoorgebouwen en een school. De plataan wordt beschermd door een groen, kniehoog smeedijzeren sierhekje. Website monumentaltrees vermeldt een hoogte van 32 meter. Omtrek: 6,44 meter, de kronkelige wortels maken hem aan de voet nog breder waardoor vier volwassenen hem niet kunnen omspannen. Barten schat dat ze – volgens hem is deze boom vrouwelijk – „zeker tweehonderd jaar oud” is.  Een meisje komt kijken. Wat doen jullie, wil ze weten. We gaan de boom een liedje laten zingen, zegt Barten. „Pff, dat kan toch helemaal niet. Een boom heeft geen mond en ook geen radio”, zegt ze. Jawel hoor, belooft hij, kom straks maar terug, dan kun je het horen. Kunstenaar en componist Barten begon een jaar of vijf geleden met Talking Trees, zijn project om de sapstromen in bomen te vertalen in muziek. Maar het idee ontstond al veel eerder. „Vijfentwintig jaar geleden liep ik met Scott, een vriend, door de Redwood-bossen in Californië. Hij is professor in de geo-sonificatie, meet vibraties van de aarde. Hij had een draagbare leugendetector ontwikkeld en  we waren elkaar leugens aan het vertellen om te zien of het apparaat zou uitslaan. Ik zei: zou een boom ook kunnen liegen? Scott zette het apparaat op een boom. Ik had een kleine crackle box bij me, een van de eerste synthesizers. Die sloot ik aan op die leugendetector en we hoorden ineens geluiden: ieee-ieee, au-au. We dachten: huh, we hebben een pratende boom hier? Het was een openbaring.” Foto Merlijn Doomernik
 Met zijn vriend bedacht Barten een project om bossen met elkaar te laten praten. Daar kwam niets van, maar in  2017 kwam het idee weer boven. Barten hoorde over het voornemen van de Poolse regering om houtkap toe te staan in Bialowieza, het laatste Europese oerbos. „Ik had contact met Staatsbosbeheer. Ik zei: moeten we daar niets aan doen? Staatsbosbeheer zei: verzin jij maar wat, Bert. We zijn geen protestorganisatie.” Dat werd de aanleiding voor zijn eerste bomenconcert, in het Brabantse Bergeijk, met vertegenwoordigers van de Europese Unie erbij. Een symfonie in synthesizerklanken klonk in de openlucht.  Hoe tover je klanken uit een boom? „Een boom zuigt zich ’s ochtends vol met water. Deze plataan heeft misschien per dag wel duizend liter nodig. Die stroom vloeit twee centimeter onder de bast omhoog naar alle takken en blaadjes. In de nacht groeit de boom, de afvalstoffen lopen daarna vlak onder de bast weer eruit. Al die stromen geven vibraties. Die vang ik op met de sensoren en zet ik om in klanken. Fantastisch toch? Er zit zoveel leven in een boom.”  De vibraties waren niet zijn eerste intense ervaring met bomen. Toen hij een jaar of acht was, logeerde hij bij zijn opa en oma in Sittard. Boven op de Kollenberg, bij de staties van Christus, zat hij met zijn schildersezeltje een boom te tekenen. Twee ooms werkten in de mijnen diep onder diezelfde berg. „Ik voelde plotseling een eenheidservaring. Dat de sappen uit de grond, de roots van mijn familie, door de boom omhoog kwamen. Ik verdween helemaal in dat blad.” Thuisgekomen vertelde hij er opgetogen over, huilend van geluk zelfs. Opa en oma keken elkaar aan en zeiden: hij is ziek.  Ook bij zijn ouders vielen zijn muzikale en artistieke ambities niet in goede aarde. Hij mocht niet naar het conservatorium of de kunstacademie. „Toen ben ik van huis weggelopen”, zegt Barten, uit het katholieke Oss. Hij toerde door Europa als popmuzikant, zat een tijd in een boeddhistisch klooster in Thailand en maakte grote theatervoorstellingen, over Dante en Faust.  Maar anders dan bij theatervoorstellingen moet hij voor zijn bomenmuziek meer op de achtergrond blijven. „Bij mijn laatste cd heb ik de bomen de composities laten maken. Terwijl mijn ego schreeuwt om mee te doen.” In zijn eerdere cd’s met bomenmuziek – veelal ambient elektronische klanken – greep hij zelf meer in als componist.  Barten werkte voor die laatste cd met de gegevens van bomen die hij van universiteiten over de hele wereld krijgt aangeleverd. De wetenschappers meten de dikte van bomen, die iedere dag een beetje uitzetten en krimpen, en de uitstoot en opname van zuurstof en koolstof. Die gegevens, omgezet in grafieken, bepalen de compositie. Toch heeft Barten wel degelijk invloed op het resultaat. Hij kiest welke noten worden gespeeld en welke instrumenten worden gebruikt. „De natuur speelt in A-mineur”, zegt Barten. Hij wil daar geen conclusies aan verbinden. „Ik krijg vaak de vraag: is de boom treurig of vrolijk? Dat vind ik zo moeilijk te zeggen. Een boom is niet menselijk. Ik hang noten aan de data en dat is het.” Hij wil wetenschappelijk bezig blijven, zegt hij, anders word je snel een bomenfluisteraar.  Toch, wanneer hij de muziek van bomen live brengt, speelt er meer. „Die ervaring die als ik jonge jongen had, probeer ik tijdens mijn optredens over te brengen, ik wil mensen meenemen naar dat mystieke moment. De reactie van het publiek is iedere keer hetzelfde: dat je in contact komt met je omgeving.” Wat is het grootste misverstand over bomen? „Dat ze als een blok hout worden gezien dat niet levend is. Dat gaat heel ver. Tot: zaag ze maar om en stop ze in de biomassacentrale.” Hij doet het omgekeerde. „Ik heb Buma/Stemra gebeld met de vraag: van wie zijn eigenlijk de auteursrechten van die composities? Hilariteit natuurlijk. Ze zeiden: een boom kan geen handtekening zetten onder een contract, dus die rechten zijn van jou. Ik wil daarom wat terugdoen.” Vijf miljoen bomen planten, is zijn streven, met steun van donateurs en sponsoren. Tot dusver heeft hij 33.400 bomen laten planten in Maarheeze, 600 in Costa Rica en 22.000 in Engeland. Het was componist Imre Ploeg die Barten vroeg om naar deze plataan te komen. Ploeg repeteert met zijn kamerkoor Jip in de school bij het parkje, hij zal een partituur baseren op de data die Barten opneemt. „In september zingen we hier het stuk van de boom”, zegt Ploeg.  Als alles is aangesloten, kan het spel beginnen. De data uit de boom, vertaald in noten, dansen over het scherm van de laptop. Barten laat een piano klinken. De plataan produceert een wonderschoon harmonieus geluid, iets tussen free jazz en minimal in. „Het is een oude, wijze boom, dat kun je horen”, zegt Barten met een glimlach. „Luister, er zitten allemaal patroontjes in, daar kun je wel wat mee, nietwaar Imre?” Het meisje dat niet wilde geloven dat een boom muziek kan maken, is teruggekomen, met een paar vriendjes. De kinderen leggen hun oor tegen de bast van de plataan, ook al komt het geluid uit de laptop een paar meter verderop. „Wow, ik hoor het! Dit is cool”, roept een jongen. Barten kijkt tevreden.||https://www.nrc.nl//nieuws/2022/09/08/de-natuur-speelt-in-a-mineur-a4141035
2022-09-08||Moet je als meelevende lezer wel zo blij zijn met de afloop van Monica Ali’s roman?||Meteen maar een waarschuwing vooraf: in deze recensie zal worden ingegaan op het einde van het boek. Dan weet u dat alvast. Eerst hoe het begint: met een etentje. Twintiger Yasmin, een arts in opleiding die bij haar ouders woont, is verloofd met haar collega Joe, en nu gaan de families elkaar voor het eerst zien, bij een dinertje dat door de moeder van Joe wordt georganiseerd. Yasmins ouders komen oorspronkelijk uit India, de moeder van Joe, Harriet, is een vooraanstaand feministe die ooit expliciete naaktfoto’s van zichzelf publiceerde.  Het lijkt duidelijk: dit wordt een roman over de botsing tussen twee culturen, vergelijkbaar met Ali’s succesvolle debuut Brick Lane (2003). Kijk maar: Yasmins vader is een huisarts die zich kapot heeft gewerkt om zijn kinderen een goede toekomst te geven, haar moeder heerst in de keuken en communiceert vooral via het voedsel dat ze de rest van haar wereld voorzet, en de linkse Harriet omarmt de schoonfamilie van haar zoon op minzame wijze als een nieuw accessoire dat haar leven interessanter maakt. Maar Ali geeft ons meer dan we verwachten. Alle mensen die deze roman bevolken (en het zijn er, behalve de genoemde, nog veel meer) zijn dynamisch; ze zijn niet meer wie ze ooit waren en blijven niet wie ze zijn. Stuk voor stuk hebben ze hun geheimen, nee, hebben ze hun levens. Ali presenteert ze niet als vertegenwoordigers van klassen, culturen of opvattingen maar als complexe individuen, met kantjes en randjes die ze niet alleen voor anderen maar ook voor zichzelf verborgen houden, tot het niet meer gaat. De auteur doet dat door  in te zoomen en uit te zoomen: ze zoomt in op de individuen, ze  zoomt uit om hun omgeving en geschiedenis te laten zien. Yasmin is de eigenlijke hoofdpersoon, maar is onderdeel van het bredere en soms licht satirische panorama dat Ali schetst van de huidige (Londense) samenleving. Het liefdeshuwelijk uit de titel is dat van haar ouders, maar de liefde lijkt bekoeld. Yasmins moeder trekt op een gegeven moment zelfs in bij Harriet. Ook het voorgenomen huwelijk tussen Yasmin en Joe wankelt, wanneer Joe professionele hulp zoekt om zijn demonen onder ogen te zien.  Als lezer leef je mee met deze langzaam desintegrerende werelden vol zelfbedrog en desillusie. Façades storten in, er zal veel vanaf de grond moeten worden opgebouwd – en net wanneer je bereid bent de conclusie te trekken dat ons sociale weefsel in stand gehouden wordt door misverstanden, angsten, goede bedoelingen en ouders die ongewild hun kinderen beschadigen, schenkt Ali ons een optimistisch einde.  Dat is eigenlijk geen prettig geschenk. Je hebt net instemmend de wereld-zoals-die-is herkend en aanvaard en dan komt het opeens toch allemaal min of meer goed. Het is alsof Ali niet bereid is de consequenties van haar eigen verhaal te dragen. Misschien zou het werken als dit een tv-serie was (en naar verluidt zijn de rechten al aangekocht door de BBC) maar voor een roman is dit einde een teleurstelling. Het zet je wel aan het denken over happy ends. Hoe werken die? Als lezer verenig je je met de personages, maar op het moment waarop alles goed komt, nemen die personages afscheid: nou dag, tot nooit meer! Je was bereid na lezing van de roman nog dagenlang aan ze te denken, en aan hun moeizame strijd om sadder and wiser iets van het leven te maken, maar nee, ze hebben je niet langer nodig. Een happy end sluit lezers buiten. Je bent niet langer bij de personages, je staat er weer alleen voor; want jouw verhaal gaat ondertussen gewoon door, met alle ups and downs van dien.  

●●●●●
||https://www.nrc.nl//nieuws/2022/09/08/moet-je-als-meelevende-lezer-wel-zo-blij-zijn-met-de-afloop-van-monica-alis-roman-2-a4141197
2022-09-08||Met een forse renteverhoging laat de Europese Centrale Bank zien dat de strijd tegen inflatie nu menens is||Met een rentestap omhoog van 0,75 procentpunt wil de Europese Centrale Bank duidelijk maken dat het gevecht tegen de hoge inflatie haar nu menens is. Dat is boodschap die ECB-president Christine Lagarde donderdag gaf na de bekendmaking van het besluit. Een economische recessie maakt geen deel uit van de vooruitzichten van de ECB, maar er wordt wel rekening mee gehouden. De rentestap, die de depositorente van de ECB op 0,75 procent brengt en de basis-herfinancieringsrente op 1,25 procent, is de grootste die de ECB ooit nam – op een technisch besluit vlak na de invoering van de euro in 1999 na. Zowel de kosten van bijvoorbeeld rood staan als de vergoeding op spaargeld, kunnen door de maatregel stijgen.  Op de financiële markten was al rekening gehouden met de verhoging met 0,75 procentpunt, terwijl nog maar een paar weken geleden uit werd gegaan van een wat bescheidener stap van 0,5 procentpunt. Uitspraken sindsdien, van onder meer Klaas Knot van De Nederlandsche Bank en vast ECB-bestuurslid Isabel Schnabel, hebben de geesten rijp gemaakt voor een agressievere aanpak. Volgens Lagarde was er een levendige discussie in het bestuur van de ECB, maar was het besluit daarna unaniem. Lagarde wees op de inflatie in de eurozone, die volgens de laatste gegevens 9,1 procent bedraagt. Dat is ver boven de 2 procent die de ECB maximaal toestaat. De centrale bank heeft de eigen verwachtingen voor de inflatie flink opgeschroefd. Ging de centrale bank er voorheen van uit dat de inflatie gemiddeld 3,5 procent zou bedragen in 2023 en 2,1 procent in 2024, nu rekent zij met 5,5 procent in 2023 en 2,3 procent in 2024. Voor dit jaar zal de inflatie gemiddeld 8,1 procent zijn. De prognoses voor de economie zijn somber: de ECB verwacht een groei van 3,1 procent dit jaar, slechts 0,9 procent volgend jaar en 1,9 procent in 2024. Lagarde zei dat het eind van dit jaar en het eerste kwartaal van volgend jaar de economie niet zal groeien. In een negatiever scenario krimpt de economie van de eurozone volgend jaar met 0,9 procent. Voorwaarden voor dat negatieve scenario zijn onder meer het totaal dichtdraaien van de Russische gaskraan, waaraan, zo zei Lagarde, nu al bijna is voldaan. Gevraagd naar de vooruitzichten van het rentebeleid antwoordde Lagarde dat de ECB van vergadering tot vergadering bekijkt wat er nodig is, op basis van nieuwe data. In juli nam de ECB afscheid van het beleid van forward guidance, waarmee publiek en beleggers ruim van tevoren al werd verteld op welk beleid zij konden rekenen.  De ECB ziet voorlopig af van het afbouwen van de enorme bedragen aan staatsleningen en andere leningen die zij de afgelopen jaren heeft ingekocht. Op de markten werd op het besluit gereageerd met een geringe daling van de euro tegenover de dollar, en een daling van de koersen van staatsleningen van eurolanden. Omdat bij een dalende koers van een staatslening de effectieve rente op die lening stijgt, ging deze rente op de Nederlandse tienjarige staatslening omhoog, met 0,065 procentpunt tot 1,98 procent. Dit tarief is indirect van invloed op de langjarige hypotheekrente. Het renteverschil tussen Duitsland en Italië, een graadmeter voor spanningen in de eurozone, steeg licht naar 2,26 procent. De ECB heeft inmiddels een noodvoorziening, het Transmission Protection Instrument, in het leven geroepen om in te grijpen wanneer de renteverschillen te groot worden. Gevraagd naar de inzet van dit middel zei Lagarde dat „de ECB klaar staat om het te gebruiken”.  In de VS benadrukte Jerome Powell, de voorzitter van de Amerikaanse Federal Reserve Board, donderdag vrijwel tegelijk met Lagarde dat het Amerikaanse rentebeleid er op gericht blijft de inflatie terug te brengen, ook al zal dat ten koste gaan van banen. Powell sprak bij het Amerikaanse Cato Institute, een denktank, en onderstreepte dat het belangrijk is te voorkomen dat de hoge inflatie structureel wordt en zich ‘verankert’ in de verwachtingen van het Amerikaanse publiek.  Eerder liet Lael Brainard, de vicevoorzitter van de Fed een bankiersconferentie in New York weten dat de Fed zich niet zal laten afleiden als de eerste tekenen van een dalende inflatie zich voordoen, maar gewoon op het huidige pad van rentestijgingen zal blijven. De Fed neemt op 21 september een nieuw rentebesluit. De Amerikaanse rente is dit jaar al met 2,25 procentpunt opgeschroefd tot tussen 2,25 procent en 2,5 procent. Op de financiële markten wordt verwacht dat er nog eens 0,75 procent bijkomt, en dat verdere verhogingen de rente eind dit jaar tot bij de 4 procent kunnen brengen. De Fed verwacht nog steeds dat dit kan zonder een recessie te veroorzaken. Maar een paper van drie economen dat woensdag werd ingebracht op een conferentie van de denktank Brookings Institution onderstreept dat de Fed niet onder een recessie uitkomt. Jason Furman, hoogleraar bij Harvard, noemde het onderzoek  ‘het engste economische paper van 2022’. ||https://www.nrc.nl//nieuws/2022/09/08/ecb-laat-zien-dat-strijd-tegen-inflatie-nu-menens-is-verhoogt-rente-fors-a4141196
2022-09-08||Dit debuut van de Noorse schrijfster Mona Høvring is een aanzetje tot iets groters||Eerder dit jaar juichte ik hier over Omdat Venus op de dag dat ik werd geboren een alpenviooltje passeerde, de internationale doorbraak van de Noorse dichter en romancier Mona Høvring (1962). Een lekker wonderlijke roman die zich grotendeels in een tijdloos sanatorium afspeelt – een lief coming-of-age-verhaal noemde ik het. Het kon niet anders, mijmerde ik ook, dan dat Høvring ook hier een bescheiden schare aanhangers rijker zou worden. En wat zou het heerlijk zijn als we ook haar eerdere werk konden lezen! Dat kan nu: uitgeverij Oevers besloot maar gewoon bij het begin te beginnen, drie romans terug in de tijd te gaan en Høvrings debuutroman te publiceren. Iets wat helpt. Ook  coming-of-age, op het eerste gezicht niet enorm plotdriven, al is volwassenwording een reis op zich. De roman is niet heel spannend, bedoel ik. Ja, een roman kan natuurlijk veel meer bieden dan een puntje-van-je-stoel-ervaring; een onvergetelijke plaats schetsen, een blik op het leven, de wereld, het wezen werpen door een lens van vorm en stijl, waardoor je de zaken  ineens anders beziet.  Met Alpenviooltje slaagde Høvring daarin, en met Iets wat helpt lijk je een voorstudie van dat briljantje in handen te hebben. Ook  een jonge vrouw, weer een vormende periode; als ze een jaar of zes is verdrinkt haar moeder zich in zee, en tegen het eind van de kleine roman is Laura jongvolwassen. In de tussentijd is ze zoekende. Naar verbinding (die ze bij haar vader niet echt vindt), naar seks, naar een doel in het leven. Korte hoofdstukjes vol korte zinnen, die soms fijne observaties en contemplaties bevatten. Een jongetje op het strand heeft een rode schep vast ‘in zijn marsepeinen hand’. Laura ‘wilde in elk geval licht en gelukkig zijn, maar ook niet té licht en gelukkig, misschien alleen zorgeloos en beheerst’.  We volgen het meisje, ze vertelt zelf, terwijl ze haar beste vriendin verliest aan een verhuizing, een liefhebberij voor botanie opdoet. Volgens de flaptekst volgen we haar ook tijdens een ‘erotische ervaring met de elegante Vivian Koller’, wat steelse blikken en wellicht een sensuele aanraking suggereert, maar wees gerust: ze duiken gewoon een keer met elkaar de koffer in na een opbouw die  The Price of Salt-achtig aandoet (de klassieker van Patricia Highsmith, verfilmd als Carol). Zul je net zien dat de zoon van Koller bij Laura in de klas komt te zitten, en dat Laura hem óók wel ziet zitten.  Geen intrige verder, hooguit groeiend intern ongemak. Laura leest een boek aan zee, Laura doet de tuin van een tuinman, Laura verliest zichzelf even grandioos, maar door de korte zinnen, kleine hoofdstukjes, lijkt dat niet meer of minder dramatisch dan al het andere. Almaar is er water; om in te zwemmen, te drijven, in zinsbegoochelingen: ‘ik stond in het donker naar een plasje water op het linoleum te staren. Ik ging op mijn hurken zitten en stak mijn vinger uit naar de glimmende oppervlakte, had het gevoel dat ik mijn arm diep in het water kon steken, dat ik mijn lichaam in de spiegel die de regen had gemaakt kon laten zakken’.  Ja: dát is die blik, die net andere blik die je in een roman kunt vinden. Maar regelmatig is het boek juist wat droogjes, alsof je een verslagje leest van iemands dagen. Ik ging daarheen, ik deed dat, en toen keek ik die film, en toen… Iets wat helpt leest – ik kan niet meer doen alsof ik die andere roman niet gelezen heb – als een aanzetje voor iets groters. Een prettig aanzetje, maar toch.  Oevers, 142 blz.  € 19,- 

●●●●●
||https://www.nrc.nl//nieuws/2022/09/08/dit-debuut-van-de-noorse-schrijfster-mona-hovring-is-een-aanzetje-tot-iets-groters-2-a4141195
2022-09-08||Na de oorlog had Arti lang geen last van schuldbesef – nu eindelijk wel||Al ruim voor de officiële opening van de tentoonstelling over het oorlogsverleden van de Amsterdamse kunstenaarsvereniging Arti heeft graficus en schilder Sipke Huismans zich opgesteld naast het katheder voor de sprekers, Arti-voorzitter Jeroen Werner en cultuurhistoricus Claartje Wesselink. De 84-jarige Huismans is al zo’n twintig jaar lid en wist niets over het oorlogsverleden van de vereniging. „Een beetje laat dat daar nu pas op wordt teruggekeken”, zegt hij. Daags voor de opening op vrijdag 2 september droomde hij van de tentoonstelling. Hij is benieuwd, zegt de kunstenaar, of de sprekers net als in zijn slaap „zullen stilstaan bij het hedendaagse fascisme”. U zult begrijpen dat.... De keuzes van Arti et Amicitiae in en na WO2 maakt duidelijk dat moed tonen in tijden van oorlog niet iedereen is gegeven. Het bestuur van de kunstenaarsvereniging Maatschappij Arti et Amicitiae boog in september 1941 diep voor de Duitse bezetter, toen die anti-Joodse verordeningen uitvaardigde. In het archief is een van de brieven teruggevonden die de Arti-secretaris schreef aan Joodse leden. Na de inleidende woorden „U zult begrijpen dat...” werd hem te verstaan gegeven dat hij niet langer welkom was op ledenvergaderingen en ook niet meer mocht exposeren in het statige sociëteitsgebouw aan het Rokin in Amsterdam.  De vereniging meldde zich daarna vroegtijdig aan bij de Kultuurkamer, het in november 1941 door de bezetter ingestelde instituut waarbij kunstenaars zich verplicht moesten aansluiten als zij hun beroep nog wilden kunnen uitoefenen. Arti-leden die geen ariërverklaring konden of wilden tekenen, mochten geen lid meer zijn. De invoering van de niet-Joodverklaring leidde vrijwel direct tot het afscheid van dertig van de circa 250 leden. Na de oorlog leken de Arti-leden geen last te hebben van schuldbesef of gewetenswroeging, blijkt uit de tentoonstellingscatalogus. Elf maanden na de bevrijding namen de leden een motie aan waarin ze zich schaarden achter de gedurende de bezetting genomen beslissingen van het oude bestuur. De vaak felle kritiek op de vereniging leidde niet alsnog tot inkeer. In juni 1946 besloot de vereniging bijvoorbeeld niet meer te adverteren in verzetskrant  Het Parool „gezien de hoogst onsympathieke houding van dit blad”. En toen koningin Wilhelmina een paar maanden later liet weten niet langer beschermvrouwe van Arti te willen zijn, haalde het bestuur demonstratief haar portret van de muur. Volgens vergadernotulen, te zien in de expositie, zei een verenigingslid destijds: „Wij zijn wel voor verzoening, maar het moet niet van onze kant komen.” Arti kwam in de media onder vuur te liggen, toen in januari 1947 in het verenigingsgebouw de tentoonstelling In Memoriam opende. Op die expositie was werk te zien van elf Joodse leden die in Duitse of Japanse kampen waren vermoord. Vanwege het gebrek aan zelfreflectie en het uitblijven van excuses voor de afstandelijke toon waarmee bedreigde leden gedurende de bezetting waren buitengesloten, oogstte de expositie vrijwel unaniem afkeurende recensies. De krantenkoppen spraken boekdelen: ‘Late smart!’, ‘Onbescheiden gesol’ en ‘Het lid op de neus van Arti’. De critici bestempelden de expositie als onkies en huichelachtig. Representatief was de bespreking van Leo Braat, beeldhouwer én criticus. In het voormalige verzetsblad De Vrije Katheder schreef hij: „Immers, wat deed Arti, legaal of illegaal, om haar bedreigde Joodse leden bij te staan? Minder dan niets: de oude dame berustte waardig in deze ‘onvermijdelijke maatregel’ [van de bezetter] en slierde haar sleepjapon verder door de kronkelende paden van het kunstleven van geknecht Nederland.” Nu  organiseert Arti dus opnieuw een grote tentoonstelling over haar oorlogsverleden. In dezelfde zalen als in 1947 is de toenmalige In Memoriam-tentoonstelling voor zover mogelijk gereconstrueerd. Ze is in een aparte ruimte aangevuld met kunstwerken van andere uit de vereniging gestoten Joodse leden die in 1947 niet waren geselecteerd. Ook zijn er zaaltjes voor brieven en andere documenten uit het oorlogsarchief van Arti, én de oude, afkeurende krantenrecensies op de In Memoriam-tentoonstelling. De samenstellers van de huidige tentoonstelling maken duidelijk dat het initiatief voor In Memoriam destijds op weerstand stuitte. Stedelijk Museum-directeur Willem Sandberg, in 1943 betrokken bij de aanslag op het Amsterdams bevolkingsregister, weigerde bijvoorbeeld een schilderij voor de tentoonstelling uit te lenen. En de weduwen van de schilder Mozes Cohen en de beeldhouwer (en verzetsstrijder) Gerrit van der Veen gaven geen toestemming het werk van hun partners in Arti op te hangen. Een wens die de samenstellers van de reconstructie na lang beraad opnieuw hebben gerespecteerd. In de informatieve en fraai vormgegeven catalogus bij U zult begrijpen dat...  is de tentoonstellingscatalogus van 1947 in facsimile afgedrukt. De samenstellers wilden toen van alle getoonde kunstenaars een representatieve verzameling werken bijeenbrengen, schreven ze in de inleiding. Een onmogelijk uitgangspunt zo kort na de oorlog: „Wij verhelen niet, dat dit een vaak zeer moeilijk te verwezenlijken taak was, waar veel werk van hen verloren ging of niet op te sporen was.” Dat de betreffende Arti-leden soms al op jonge leeftijd in de gaskamer eindigden en dat hun levens door de nazi’s waren weggepoetst, vermeldde de catalogus niet. Driekwart eeuw later hadden de samenstellers van de reconstructie-tentoonstelling het eveneens moeilijk. Ondanks inspanningen van een team medewerkers is van de kunstwerken uit 1947 iets minder dan de helft opgespoord. Dat klinkt misschien als weinig, maar na 75 jaar zijn de meeste kunstenaars van toen nu in de vergetelheid geraakt. De 52 ontbrekende kunstwerken hangen in de vorm van tekstbordjes bij elkaar in grote kaders. ‘Monumenten van gemis’ noemen de samenstellers deze lege plekken. Al geldt dat welbeschouwd ook voor de kunstwerken die wel weer in Arti hangen. Op de bijbehorende tekstbordjes passeren zo vaak de namen van Auschwitz en andere vernietigings- en concentratiekampen, dat bij elk schilderij en elke aquarel gedachten opkomen over abrupt afgebroken levens. Na de opening kijkt Arti-lid Sipke Huismans tevreden terug op de avond. Zijn gedroomde opening, waarin de sprekers parallellen zouden trekken met het heden, is uitgekomen. Arti-voorzitter Jeroen Werner had excuses aangeboden aan nabestaanden voor de „onvergeeflijke en koude manier waarop Joodse leden uit de vereniging waren gezet”. De bestuurder noemde de namen van de betreffende kunstenaars en riep de vijfhonderd aanwezigen geëmotioneerd op een minuut stilte voor hen in acht te nemen. Op de stoep voor het verenigingsgebouw haalt Huismans tevreden andere woorden aan die Werner sprak: „De geschiedenis haalt ons in. Als vereniging moeten we heel alert blijven.”  Ook de andere spreker, cultuurhistoricus Claartje Wesselink, kwam tegemoet aan Huismans’ droomwens. Het doel van zo’n oorlogstentoonstelling is tweeledig, zei ze. Door hun kunst te tonen herdacht Arti de omgekomen Joodse leden. En van het laten zien van de gemaakte keuzes van de vereniging, in én na de oorlog, gaat volgens de historicus een waarschuwende werking uit. Wesseling: „Herdenken en vermanen – ze kunnen niet zonder elkaar, ze versterken elkaar.”  De In Memoriam-tentoonstelling in Arti in 1947 ontlokte vele negatieve recensies. Hieronder een bespreking door beeldhouwer én criticus Leo Braat, op  18 januari 1947 gepubliceerd in het voormalige verzetsblad De Vrije Katheder. Het lid op de neus van Arti Het bestuur van het schildersgenootschap Arti et Amicitia te Amsterdam, bestaande uit lieden die tijdens de bezetting het onderste uit de nieuw ordelijke kan wilden hebben of althans gezapig toezagen dat hun naaste collega’s de zeer diepe buiging volbrachten, krijgt thans ten tweede male binnen enkele weken het welverdiende lid op de neus. Eerst bedankte de Koningin voor de uiterst twijfelachtig geworden eer Beschermvrouwe van het bejaarde conglomeraat te zijn – zelfs het moeilijk in de goede richting te bewegen Handelsblad bracht het bericht –  en thans brengen verschillende bladen misprijzende stukjes over het feit, dat het bestuur van Arti de onkiesheid had een tentoonstelling van het werk harer tijdens de bezetting omgekomen leden te lanceren. Immers, wat deed Arti, legaal of illegaal, om haar bedreigde Joodse leden bij te staan? Minder dan niets: de oude dame berustte waardig in deze „onvermijdelijke maatregel” en slierde haar sleepjapon verder door de kronkelige paden van het kunstleven van geknecht Nederland. Arti is meer dan honderd jaar, leeft nog, maar het is ons of de oude dame al gestorven is en jarenlang rust in een gepleisterd graf. Wie weten wil hoe het er in zulk een graf uitziet, leze er de bijbel maar eens op na… Correctie (10 september 2022): in een eerdere versie van dit stuk stond per abuis dat Marianne Franken op 4 april 1946 in Bergen-Belsen was vermoord. Dat moest 4 april 1945 zijn. ||https://www.nrc.nl//nieuws/2022/09/08/na-de-oorlog-had-arti-lang-geen-last-van-schuldbesef-nu-eindelijk-wel-a4141026
2022-09-08||Deze Vlad, ook wel bekend als ‘Dracula’, spietste duizenden mensen||Sommige historische figuren zijn zo prominent in de moderne cultuur aanwezig dat je bijna zou vergeten dat ze ook écht bestaan hebben. Zo iemand is bijvoorbeeld woiwode (vorst) Vlad III van Walachije. De meeste mensen zullen hem kennen onder de naam Dracula, beroemd geworden door de vampierroman van Bram Stoker uit 1897. In zijn eigen tijd (de vijftiende eeuw) stond Vlad bekend als de Spietser, een bijnaam die ook weinig goeds doet vermoeden. Hoe kwam deze woiwode  uit Oost-Europa aan zijn mondiale slechte reputatie? Vlad was de zoon van Vlad II, de vorst van Walachije. Papa was lid van een ridderorde die een draak op zijn schild voerde. Dat leverde hem de (Roemeense) bijnaam Dracul op. Darcula betekent ‘zoon van de draak’, dus daarom werd Vlad III Dracula genoemd. Vlad de Spietser  1431 - 1476 Deze bijnaam had hij dus aan zijn afkomst te danken, maar het achtervoegsel ‘de Spietser’ verdiende Vlad junior helemaal zelf. Hij had zijn jeugd doorgebracht als gijzelaar in het Ottomaanse rijk. Zo werd  zijn vader tot medewerking met de sultan gedwongen. In 1447 werd Vlad II gedood bij een Hongaarse inval. Vlad III besloot de troon van zijn vader te veroveren en viel met hulp van de Ottomanen  Walachije binnen. Het lukte hem om één maand aan de macht te blijven, waarna hij terug moest vluchten naar het Ottomaanse rijk. In 1456 probeerde Dracula het opnieuw, maar nu met behulp van de Hongaren, die gebrouilleerd waren geraakt met de man die ze op de troon van Walachije hadden gezet. Deze keer slaagde Vlad III wel, en greep  voor langere tijd de macht. Tijdens zijn tweede heerschappij veranderde  Vlad Dracula in Vlad Tepes (de Spietser). Zijn eerste slachtoffers waren mannen, vrouwen en kinderen die behoorden tot een Saskische bevolkingsgroep die zich niet aan zijn kant had geschaard.  Daar bleef het niet bij. Toen sultan Mehmet II de Veroveraar zijn onderwerping eiste, liet Vlad diens boodschappers spietsen en viel het Ottomaanse rijk binnen. Tijdens deze oorlog sloop Vlad een keer ’s nachts het vijandelijke kamp binnen om de sultan te vermoorden, maar hij slaagde er niet in diens tent te vinden.  Toen de Ottomanen de volgende dag de plaats Târgoviste bereikten, troffen ze daar een woud van spietsen aan. Een  Byzantijnse auteur heeft het over een veld van 17 bij 7 stadiën (3.200 bij 1.300 meter) waar 20.000 mensen waren vermoord.  Mehmet was onder de indruk van de nietsontziendheid van Vlad, maar de rest van de Ottomanen „was met stomheid geslagen. (…) Er waren kleine kinderen vastgemaakt aan hun moeders op de spietsen en vogels maakten nesten in hun ingewanden”. De Hongaarse koning Matthias Corvinus kwam naar Vlad om met hem te praten over steun, maar de gesprekken liepen mis. Hij nam de Spietser gevangen en sloot hem veertien jaar lang op. In 1475 liet hij de wrede vorst vrij om tegen de Ottomanen te vechten, maar deze veldtocht liep voor Dracula rampzalig af: hij werd gedood op het slagveld. ||https://www.nrc.nl//nieuws/2022/09/08/deze-vlad-spietste-duizenden-mensen-a4141194
2022-09-08||Groot alarm||Zondag verloor Magnus Carlsen in Saint Louis in de Sinquefield Cup, een toptoernooi met klassieke bedenktijd, van de jonge Amerikaan Hans Moke Niemann (19). Daarmee kwam er een eind aan zijn indrukwekkende serie van 53 partijen met klassieke bedenktijd zonder nederlaag. De volgende dag liet Carlsen weten dat hij zich uit het toernooi terugtrok. Aan zijn bericht voegde hij een kort YouTube-filmpje toe waarop José Mourinho, een bekende Portugese voetbaltrainer, de zin uitspreekt: „Als ik praat, kom  ik in grote problemen.” Wat bedoelde Magnus? Was er een paardenhoofd in zijn bed gelegd? Het werd snel duidelijk dat hij meende dat er in zijn partij tegen Niemann bedrog in het spel was geweest, maar dat hij repercussies vreesde als hij dat duidelijk zou zeggen. Iedereen sprong erop. Grafieken moesten aantonen dat de opzienbarende ratingwinst van Niemann in de afgelopen jaren op bedrog wees, of juist niet. Nederlandse jeugdschaakleiders wisten nog dat Niemann van zijn zevende tot zijn tiende jaar in Nederland woonde, waar hij op een leonardoschool voor hoogbegaafde kinderen zat en voor clubs in de Stichts-Gooise Schaakbond speelde.  Niemann gaf toe dat hij een keer toen hij twaalf was en later nog eens toen hij zestien was, in een onbetekenend partijtje op Chess.com gesjoemeld had, maar later nooit meer, en nooit in een partij aan het bord. Schaken was alles voor hem, zei hij, en hij beschreef zijn leven als hij niet in een toernooi speelde: twaalf uur per dag schaken studeren en twee keer per dag even naar buiten om eten te kopen. Hij zou dat nooit kapotmaken met bedrog. Ik vond hem overtuigend klinken. Anderen geloofden hem niet en de meningen bleven verdeeld. Schuldig of onschuldig, in beide gevallen is er een schandaal. Misschien het schandaal van bedrog in een toptoernooi, iets dat tot nu toe ondenkbaar leek. Maar als er geen bedrog was in Saint Louis, is het schandaal nog groter, want dan zou wereldkampioen Carlsen zonder goede gronden een jonge, hartstochtelijke schaker aan de schandpaal hebben genageld. Alireza Firouzja - Levon Aronian, Sinquefield Cup Saint Louis 2022 1. e4 e5 2. Pf3 Pc6 3. Lc4 Lc5 4. d3 Pf6 5. h3 0-0 6. Pc3 Pa5 7. a3 Pxc4 8. dxc4 d6 9. Lg5 Le6 10. Dd3 h6 11. Lh4 g5 De penning van Pf6 was een klein ongemak, maar zwart gebruikt een paardenmiddel. 12. Pxg5 hxg5 13. Lxg5 Kg7 14. f4 exf4 15. Pe2 c6 16. b4 Le3 17. Tf1 Kg6 18. h4 Zie diagram  Zwart heeft geen behoorlijke zetten. 18...Lxc4 Door het stuk vrijwillig terug te geven doet zwart nog mee. 19. Dxc4 d5 20. Db3 Te8 21. Lxf4 Lxf4 22. Pxf4+ Kh7 23. 0-0-0 Pxe4 24. Pe2 Er was een directe, maar moeilijk te berekenen winst: 24. Pxd5 cxd5 25. Txf7+ Kg6 26. Txd5 Dxh4 27. Df3 Pf6 (lijkt de zaak te redden) 28. Txf6+ Dxf6 29. Dh5+ Kg7 30. Tg5+ en wit staat gewonnen. 24...Pd6 Met 24...Te7 kon zwart zich beter verdedigen. 25. Dd3+ Kh8 26. Dd4+ Kh7 27. Pg3 Db6 28. Dd3+ Kg8 29. Pf5 Pxf5 30. Dxf5 De3+ 31. Kb1 De6 32. Df2 Zwart lijkt nog redelijk ontsnapt, maar de zwakte van zijn koningsstelling beslist. 32...a5 33. Td3 axb4 34. Tg3+ Kf8 35. Tf3 Kg8 36. Txf7 Txa3 37. Tf8+ Kh7 38. Df7+ Zwart gaf op. Na 38...Dxf7 39. T1xf7+ Kg6 40. h5+ komt hij een toren achter. Grigoriy Oparin - Arjun Erigais, Chess.com rapid 2022. Wit begint en wint. Oplossing: 1. Txf7+ Kxf7 2. Ld5+ Kg6 3. Dg8+ en zwart gaf op. Na bijvoorbeeld 3...Dg7 4. De8+ Kh7 5. Le4+ zou hij snel mat gaan.||https://www.nrc.nl//nieuws/2022/09/08/groot-alarm-a4141193
2022-09-08||‘Ik laat Louna van alles zien, horen en doen’||„Het gaat half goed met mij. Enerzijds voel ik dat ik steeds steviger in m’n schoenen kom te staan. Anderzijds ben ik nog niet klaar met dingen die in mijn verleden zijn gebeurd. Mijn baan ben ik kwijtgeraakt. Mijn relatie is stukgelopen. In 2016 is een jongere broer van mij uit het leven gestapt. Hij is lang psychisch ziek geweest. Het verdriet om hem is er nog steeds. „Je mag gerust weten: ik heb ook momenten gehad waarop ik m’n leven te zwaar vond om ervoor uit m’n bed te komen. Gelukkig weet ik weer wat mijn leven zin geeft. Dat is mijn passie voor de natuur. En vooral, in de allereerste plaats: Louna, mijn dochter. Eind oktober wordt zij tien jaar. „Ik ben altijd een buitenkind geweest. Ik ben opgegroeid aan de rand van de stad. Voorbij onze buurt begon de wereld van weilanden en bos. Daar heb ik eindeloos rondgedwaald en hutten gebouwd. Daar ontstond mijn fascinatie voor alles wat leeft en groeit.  „Van huis uit en op de lagere school heb ik dat meegekregen. Met m’n pa ’s ochtends om zes uur naar buiten: posten in een bos om vossen te zien. „Een studiebol ben ik nooit geweest. Mijn moeder zag dat ik ongelukkig was op de havo. Op een dag vroeg ze wat ik wilde. Ik zei: ‘Buiten zijn. Met m’n handen werken.’ Zij regelde meteen dat ik van de havo naar de tuinbouwschool kon overstappen. „In het begin ben ik daar flink uitgedaagd door klasgenoten. Zo van: we zullen dat havo-klantje wel ’s effe mores leren. Met mijn grote mond wist ik me te handhaven. Ik heb er de tijd van mijn leven gehad. „Na die school ben ik aan verschillende opleidingen begonnen. Weinig heb ik afgemaakt. Ik kwam terecht in de kraakbeweging. Ik werd een strijder tegen vastgoedspeculatie. Ik ging onderzoek doen naar de boekhouding van die speculanten. „Omstreeks 1998 kwam ik terecht in de wereld van de tentenbouw, bij bedrijven die tenten en podia verhuurden voor evenementen: Lowlands, Dance Valley, enzovoorts. Jarenlang heb ik Oerol op Terschelling meegemaakt: opbouwen, festival meemaken en weer afbreken. Een jaar of tien heb ik in die sector gewerkt. Foto Diewertje Bravenboer
 „Zo omstreeks 2008 belandde ik in een dal. Het ene moment had ik totaal geen energie, nergens voor. En dan, opeens, kon ik me verliezen in vogels kijken. Dan reed ik honderden kilometers op één dag om een bijzonder vogeltje te twitchen, zoals vogelaars dat noemen. Gekkenwerk. Uitlaatgassen de lucht inblazen om naar de natuur te gaan kijken. ‘Mijn leven veranderde compleet in oktober 2012. Mijn dochter Louna werd geboren, tweeëneenhalve maand te vroeg. Eén kilo woog ze. Om te ervaren hoe dat voelt, heb ik haar laatst een pak suiker in handen gegeven: ‘Bij je geboorte woog je zo zwaar.’ „Wekenlang lag zij in het academisch ziekenhuis in Nijmegen. Zó kwetsbaar, en tegelijk zó ongelofelijk sterk. Ik herinner me nog precies de plek waar ik was toen ik een telefoontje uit Nijmegen kreeg, ergens bij een rode brievenbus. Louna had het gered, ze mocht naar het  ziekenhuis in Arnhem komen. Af en toe fiets ik nog wel eens langs die brievenbus. Dan voel ik weer het intense geluk dat ik toen voelde. „Een kind leert je het leven opnieuw te ontdekken. Al direct sinds haar eerste jaar neem ik Louna mee naar buiten. Niet langer reed ik van hot naar her om te vogelen. Samen met Louna ging ik op de vierkante millimeter kijken. En nu, langzaam aan, wordt onze actieradius groter. „Sinds een jaar of vier komen Louna en ik vaak op Thialf: een sportveld, met rondom een speelplek in het groen, in het Spijkerkwartier, hier in Arnhem. Ik doe hier nu vrijwilligerswerk. Louna en ik vormen een duo. Wij zijn natuurontdekkers. Kinderen noemen mij ‘de bioloog’. Met kinderen en ouders tellen wij alle soorten planten en dieren, die we hier ontdekken. De teller staat nu op 785. Alles wat leeft, telt mee: van het kleinste insectje tot en met de allergrootste boom. „Louna vertelt, op haar niveau, aan de kinderen wat zij van mij over de natuur leert. Dit werkt heel sterk. Zo draagt zij spelenderwijs kennis over aan andere kinderen. Ik laat Louna van alles zien, horen en doen: schepnetten door het water halen, nachtvlinders kijken, naar vleermuizen luisteren met een speciale bat detector. Louna geeft die kennis en ervaring door aan andere kids. „Mijn ervaring is dat zelfs de drukste kinderen ongelofelijk veel kunnen en willen leren, als je maar rekening houdt met hun spanningsboog. Je kunt rustig met hen stilstaan bij een schitterend kevertje, als je dit afwisselt met lekker rennen, of boompje klimmen. „Het is de combinatie van je energie kwijt kunnen door beweging én tot rust komen in je hoofd door te focussen op de prachtige dingen van de natuur. Die afwisseling is zó belangrijk. Graag wil ik vaker op deze manier met kinderen werken. „Ik hoop dat dit mijn betaalde werk kan worden. Daar worstel ik nog mee. Een baan hierin vinden, is lastig. Daar komt bij dat ik moeite heb om me aan regels in een bedrijf of organisatie te binden. Dit beperkt me in het uitwerken van mijn plannen. Anderzijds zie ik ook op tegen een bestaan als zzp’er. Ik kan slecht tegen papierwerk. „Gelukkig heb ik nu goeie mensen om me heen, die mij steunen en kansen geven. Mijn plan groeit. Ik geef het de tijd, zoals Louna en de natuur zich ook ontwikkelen in hun eigen tempo.” Aanmeldingen: ditbenik@nrc.nl||https://www.nrc.nl//nieuws/2022/09/08/ik-laat-louna-van-alles-zien-horen-en-doen-a4141192
2022-09-08||Jet van Nieuwkerk: ‘Als ik zeg dat dit het béste stokbrood is, geloof ik daar echt in’||Het pruimentaartrecept van haar oma. De mooiste sneakers. Het beste hoofdkussen. Hoe vaak je je matras moet omdraaien. Welke B&B’s fijn zijn onderweg naar Zuid-Frankrijk, en dat je een tussenstoptasje moet pakken zodat de koffers niet voor één nacht overhoop hoeven. Wat het állerbeste witte T-shirt is, en de állerbeste rode saus (niet per se in combinatie). Dat als laatste de olijfolie koud over de warme pasta moet: „dat is namelijk het geheim, echt doen hoor”. En wat je kunt koken voor heel jonge kinderen (ze maakte net een heel e-book met ‘dreumesrecepten’). Als ik het Instagram-account @tipvanjet van Jet van Nieuwkerk (32) volg (82.000 volgers, tussen Ellie Lust en Claudia de Breij in, en ruim tweemaal Femke Halsema), krijg ik hoop dat het perfecte leven bereikbaar is, als ik haar tips maar opvolg. Niet dat ik haar leven onhaalbaar perfect vind – dat denkt ze even, en dat is juist wat ze níét wil. Haalbare perfectie wil ze de mensen bieden. Het valt haar dan ook tegen dat het op deze zonnige dag rumoerig en megadruk is in Dignita Hoftuin, een enigszins verstopt tuincafé vlak bij de Hermitage in Amsterdam. „Oh, dit is echt erg, ik had verwacht dat ik hier met jou in een oase van rust zou zitten!” Ook dat je de menukaart moet opzoeken via een QR-code vindt ze niet fijn: „Het is heel erg van nu, maar zó niet persoonlijk, en dan zit je wéér op je mobiel.” Maar bestellen moet gelukkig bij echte mensen, die Britse zinnen formuleren als: „Can I get you a drink, my lovelies?” (Amsterdam, dus Engels) en die zo onopvallend het eten neerzetten dat het ons gesprek amper onderbreekt. Jet van Nieuwkerk koos voor een lunch in Dignita Hoftuin omdat:  „Hier vind je rust midden in de stad. Achter museum   de Hermitage is veel verborgen groen, waar je ook in het gras kunt zitten met een boek en je meegenomen boterham. In dit tuincafé kun  je vroeg ontbijten, maar   ook uitgebreid lunchen. Alles uit de keuken is homemade, biologisch en lokaal.  De rust is nu wel wat minder, het is duidelijk ontdekt. Je kunt elkaar nét verstaan, good for them!”  Van Nieuwkerk zit sowieso te stralen en ziet eruit of ze altijd straalt. Eindeloos brede lach, perfect wit T-shirt („een van de állerbeste”), twee gouden kettinkjes (een met de letter F en een met Frenkie, de naam van haar zoontje van bijna twee). Ze is beweeglijk, gebaart veel, springt tijdens het eten op om een servetje onder een tafelpoot te proppen („ik kan niet tegen een wiebelende tafel”) en moet vaak even nadenken bij een vraag – maar dan komt daarna altijd het antwoord met de enorme urgentie die ook uit haar Instagram-tips spreekt. Dít is hoe het zit! Echt! Van Nieuwkerk is een… ja, hoe omschrijft ze zelf haar beroep? „Op sommige momenten in mijn leven vind ik dat een heel moeilijke vraag. Dan zeg ik ook weleens tegen mijn vriend: wat dóé ik eigenlijk?” Ward, met wie ze acht jaar samen is, heeft wel een duidelijk beroep: hij leidt een bedrijf van twintig mensen dat YouTube-series voor merken produceert. Maar zij? „Ik dóé maar wat, alles wat ik leuk vind. Nu loopt mijn e-book Op! met dreumesrecepten heel goed. In november komt er een fysiek boek van.” Ze schreef al eerder kookboeken, ze heeft tv-programma’s gemaakt; ze was tv-kok in  onder meer Wat eten we (2020) op Net5 en maakte voor de publieke omroep Niet gezond meer (2018), een driedelige miniserie over  orthorexia, ziekelijk doorslaan in en ‘gezond’ eten en sporten (ze leed er zelf als tiener aan).  Verder huurt ze een kantoorpand aan de Prinsengracht „omdat ik behoefte had aan een kantoor met leuke mensen om me heen”, en daarin verhuurt ze bureaus aan zzp’ers; daar verdient ze ook geld mee. „Ik zorg dat de ijskast gevuld is met lunch, want dat vind ik leuk.” Eten maken voor veel mensen vindt ze heerlijk. Ook op vakantie, ze is net terug uit haar favoriete buitenland Frankrijk: „Laat mij maar elke dag koken voor mijn vrienden en zes kinderen!” Van Nieuwkerk heeft de hotelschool gedaan en jaren in de horeca gewerkt: als begin-twintiger was ze al bedrijfsleider bij Café-Restaurant Amsterdam. „Soms zeg ik: ik doe alles wat met eten en drinken te maken heeft. En ik verdien geld met Instagram, maar dat moet ik altijd uitleggen.”  Nu ook. Het is niet, zegt ze, gewoon een foto posten en zeggen: koop dit! Ga hier eten! Dat doet ze weleens, maar daar krijgt ze over het algemeen geen geld voor. „Bijna alles wat ik post is gratis. Voor ‘tips van Jet’ krijg ik nooit betaald. Maar met die tips hou ik mensen bij me, en daar zit het meeste werk in: leuke content maken.”  Geld verdient ze via bedrijven die haar bereik interessant vinden. Zo post ze maandelijks bakrecepten met de naam van een keukenmachinemerk erbij; ze noemt geen bedragen, maar hoe meer volgers, hoe meer geld. Ze heeft ook weleens een krantje met babytips gemaakt, dat mensen cadeau kregen bij een bepaald kindercosmeticamerk. En ze experimenteert soms met linkjes naar artikelen in webwinkels, die haar dan een percentage geven. „Dat zet ik er altijd bij. Maar dingen waar ik niet voor word betaald gaan altijd het allerbeste. Ik heb weleens babyslofjes gepost van een grappige geitenwollensokkenwinkel in Amsterdam, die wisten niet wat hun overkwam.”  Zo begon ‘Tips van Jet’ ook: ze was ergens enthousiast over en zette het op Instagram, hashtag #tipvanjet erbij. „Een ontzettend lekker gerechtje in het Rijksmuseum. Ja, nu moet ik vertellen wat het was…” Instagram weet het nog: een broodje bapao en avocado de luxe, 19 november 2014. Rijks Restaurant, toen nét open, heeft inmiddels een Michelinster. „Het is wel voor als je iets te vieren hebt.” Maar daarna dacht ze dus: „Leuk, ik ga tips geven met de hashtag #tipvanjet. Nog geen idee dat ik dat helemaal zou uitbreiden.”  Haar toon is stellig, online en offline. „Ik zeg niet: ik denk dat dit het beste witte T-shirt is, maar: dit is het állerbeste witte T-shirt. Daar ben ik dan zó van overtuigd. Ik weet nog toen ik verkering kreeg met mijn vriend, dat ik zei: we gaan naar die en die bakker want die heeft het béste stokbrood dat er is. Maar de maand erna was er weer een bakker met het beste stokbrood. Hij is erachtergekomen dat ik zo praat. Het is enthousiasme, maar ik geloof er óók echt in.” Ze heeft geen ‘spionnenleger’ van mensen die haar van tips voorzien, maar: „Mijn moeder is wel een grote inspiratiebron.” Karin van Munster heeft jarenlang hotels en restaurants gerecenseerd voor het Algemeen Dagblad, als een van ‘De Dames Reiziger’. „Ze is 65, net gestopt als kleuterjuf, ze gaat nu weer freelance schrijven. Ze helpt me met tekstjes, ik ben de grootste dyslect op aarde. En ze weet altijd precies: dáár is het leuk. Dat heb ik van haar. Ik ben nooit zenuwachtig dat ik geen tips heb. Ik ben áltijd op zoek naar: wat is nieuw, wat is leuk. Dat zit zó in mij.” Als ik naar je Instagram kijk, denk ik: als je het perfecte leven wilt, moet je dit allemaal doen.  „Weet je dat ik daar soms wel mee in mijn maag zit? Ik wil écht zijn, ik denk weleens: maak ik het niet mooier dan het is? Laten we eerlijk zijn: je kiest natuurlijk wel de mooiste foto’s van jezelf, de gezelligste etentjes. Maar ik héb ook een heel leuk leven. Ik ben supergelukkig in de liefde, Frenkie is helemaal te gek, ik heb leuke vrienden, een fijn huis. Maar ik heb óók zorgen. Mijn ouders zijn anderhalf jaar geleden gescheiden.” Haar vader is tv-presentator Matthijs van Nieuwkerk. „Het is heus niet altijd lang leve de lol. Ik deel dat niet, maar ik zit wel elke week bij een psycholoog om te bespreken wat me dwarszit, al lang, gewoon als apk. Soms denk ik: ik kan wel posten dat ik een kutdag heb, maar waaróm? Daar heb ik mijn vrienden voor. Ik ben niet tégen publiekelijk vertellen als je ergens mee kampt, ik kan het bij anderen ook wel bewonderen, maar zelf wil ik het nu niet.” Over je orthorexia heb je indertijd wel veel gedeeld.  „Ja. En daar ben ik nu ook hélemaal klaar mee. Dat was een soort thema in mijn leven, ook publiekelijk, maar dat ligt nu gelukkig ver achter me. Ik krijg nog weleens berichtjes van meisjes die advies willen en ik schrijf altijd terug, maar ik hoef er geen lezingen meer over te houden.” Je helpt nu mensen op een andere manier? Lachend: „Ja, door te zeggen welke Franse  bodylotion ze moeten kopen.” In feite heb je het perfectionisme dat ook achter je orthorexia zat omgevormd tot iets positiefs.  „Ja, in sommige dingen ben ik heel perfectionistisch, maar ik ben ook een ongelooflijke sloddervos. Ik raak veel kwijt, ik ben niet netjes op spullen. Maar ik wil in Parijs wél bij de allerleukste tent zitten, die ik helemaal heb uitgezocht. Ik hou gewoon erg van kwaliteit. Maar dat is ook onrustig hoor. Ik heb altijd onrust in me. Hoewel dat vroeger wel meer was. Sowieso sinds ik moeder ben… Dingen kunnen me zó veel minder schelen. Als Frenkie gelukkig is kan alles me verder gestolen worden. Het is lekker hè?”  Het eten is heel lekker, hoewel ik niet precies weet wat ik eet. We hebben allebei de ‘broccoli, kikkererwten en feta fritter’ (‘onze altijd populaire fritter in een nieuw jasje’). „Een fritter is een soort pannenkoekje, vaak een aardappelkoekje”, legt Van Nieuwkerk uit, „maar nu dus met kikkererwten. En doperwten, broccoli en een soort chutney. Lekker. Mag ik nog een thee bestellen?” Er komt een kokosmakroontje bij, ze legt uit hoe je die zelf maakt. „Heel makkelijk.” „Weet je”, zegt ze dan, „ik ben heel persoonlijk op Instagram, maar uiteindelijk weet je erg weinig van mij en dat vind ik fijn. Als je goed nadenkt, heb je geen idee, toch? Ik instagram héél veel niet uit mijn leven. Frenkie komt bijvoorbeeld nooit in beeld met zijn hoofd en ik deel geen persoonlijke informatie: niet hoe hij het op de crèche vindt, over kattekwaad of ongelukjes, hoe hij slaapt, of hij al zindelijk is. Dat vind ik heel belangrijk, dat doe ik bewust, het is zijn leven.” Slok thee. „Alleen: het is natuurlijk wel het állerleukste kind van de wereld.”  Dan vertelt ze me nog wat de állerbeste Earl Grey-thee is, en welke opscheplepel ik echt zou moeten kopen.  Dignita Hoftuin Nieuwe Herengracht 18a,  Amsterdam 2 broccoli-chickpea feta fritter   26,00 2 cup of tea   6,00 1 butcha kombucha  ginger and lime 4,00 1 cappuccino   3,50 Totaal 39, 50 euro 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/08/ik-ben-altijd-op-zoek-naar-wat-is-nieuw-wat-is-leuk-a4141037
2022-09-08||Opinie | Gaat de overheid  echt overstappen  op Google Docs?||Stapt de overheid écht over op Google Docs? Staatssecretaris Alexandra van Huffelen (Digitalisering, D66) meldde de Tweede Kamer onlangs opgewekt dat de overheid zichzelf meer ruimte geeft om gebruik te maken van clouddiensten als Google Drive en Dropbox.  Gijs Boerwinkel  en Job Spierings werken voor Waag Futurelab, een organisatie die de rol van technologie in de samenleving onderzoekt. Eindelijk is er een staatssecretaris voor digitalisering en nóg lijkt de overheid ict te beschouwen als hinderlijk corvee. Alsof je met jezelf afspreekt dat je vanaf nu gezond gaat eten. Maar voor boodschappen doen of koken maak je geen tijd, dus eindigt elke dag met een magnetronmaaltijd. Incidenteel een praktische oplossing, maar het is geen duurzame strategie, zeker niet voor wie zich voorneemt gezonder te leven.  In maart presenteerde de staatssecretaris nog haar ambitie: een „robuuste digitale overheid gebaseerd op publieke waarden”. In de brief over het Rijksbrede cloudbeleid  blijkt wat daar in de praktijk van overblijft: elke departement mag voor zichzelf handige appjes inkopen en publieke waarden worden nergens meer genoemd. Bovendien schiet het beleid op drie fundamentele punten tekort: risico’s worden beheerst met schijncontrole, publiek geld wordt geïnvesteerd in agressieve monopolisten en de groeiende gemeenschap van ethische en open software-ontwikkelaars, ook binnen de Nederlandse overheid, wordt genegeerd in plaats van gestimuleerd.  In haar brief schrijft de staatssecretaris dat er risico’s kleven aan het gebruik van commerciële clouddiensten: van privacy tot cyberveiligheid en leveranciersafhankelijkheid. Om die risico’s te beheersen wordt een papieren werkelijkheid gecreëerd van plechtige analyses en beloften, vastgelegd in contracten en audits. Dat bevestigt het idee dat je van technologie en dienstverlening niet echt iets hoeft te weten, als je maar afspraken maakt. Deze aanpak garandeert slechts twee dingen: veel werk voor juristen en accountants en een groeiende black box van technologie die door de overheid zelf niet begrepen wordt. Bij complexe, dynamisch gebruikte technologie is een gang naar de rechter een laatste redmiddel, geen startpunt voor ontwerp of beheer. Daarnaast kunnen leveranciers (zoals Google, Facebook, Amazon) zowel in hun marktpositie als geopolitiek zo machtig zijn (of worden), dat het maar de vraag is of gesloten overeenkomsten uiteindelijk afdwingbaar zijn. De overheid is daarnaast grootverbruiker van – en daarmee investeerder in – digitale diensten. De staatssecretaris schreef eerder dit jaar zelf dat „een digitaal bewuste overheid haar inkoopkracht [gebruikt] om innovatieve en verantwoorde digitale producten en diensten aan te schaffen bij bedrijven die digitale grondrechten en publieke waarden op de eerste plek zetten. In Nederland gaat dit om een inkoopkracht van 85 miljard euro per jaar.” Maar het cloudbeleid rept met geen woord over deze inkoopkracht. Ieder voor zich heeft een departement op dit moment weinig andere opties dan slaafs volgen wat op ‘de markt’ wordt aangeboden. Daar zullen alleen de grote leveranciers (Microsoft, Google, Amazon, Dropbox) het zich kunnen veroorloven de juridische- en auditprocessen te doorlopen. Overheden krijgen een vrijbrief om hun budgetten naar techniekmonopolisten over te maken. Zo wordt de standaardtactiek van iedere monopolist gefaciliteerd: voorkom dat klanten zich organiseren en collectief hun vraagstuk beantwoorden of hun onderhandelingspositie verstevigen.  En omdat werkproces en gereedschap altijd op elkaar inwerken, wordt de afhankelijkheid van de overheid van big tech alleen maar groter. Erger nog: de mogelijkheid om zélf kennis, ervaring en visie te ontwikkelen op het ontwerpen en beheren van technologie komt op geen enkele manier terug in de Kamerbrief. Terwijl er een groeiende groep is van initiatieven, klein én groot, van overheden tot omroepen, bibliotheken en bedrijven, in Nederland en Europa, die zelf clouddiensten maken en beheren. Van NextCloud tot Jitsi en OpenStreetMap: open-source en volgens publieke waarden. Deze groeiende beweging van gemeenschappen wordt nu door de eigen overheid de pas afgesneden.  Met een daadwerkelijke visie op het maatschappelijk ontwerp, de bouw en het beheer van een echt publieke cloud, kan Nederland bepalend zijn voor de ontwikkeling van de Nederlandse en Europese ict-sector. Waarbij we de worsteling met techniek en digitalisering zien als kans: technologie-ontwerp is niet alleen voor programmeurs en digitale geletterdheid is niet alleen voor kinderen.  Er is maar één oplossing: we moeten zelf boodschappen doen en leren koken. Niet iedereen is een sterrenchef, maar we willen geen grootafnemer van magnetronmaaltijden worden. Het is nergens voor nodig om nog makkelijker publiek geld naar Amerikaanse Big-tech-bedrijven te brengen. Van Huffelen liet zien een groot voorstander te zijn van het open-source gedachtegoed tijdens de Public Spaces-Conferentie eerder dit jaar. Laten we dus juist nu werken aan een echt publieke cloud. Waarbij de overheid geen passieve inkoper is, maar zich opstelt als regisseur van het ontwerp en verzekert dat we bouwen aan technologie die open, duurzaam en democratisch is. ||https://www.nrc.nl//nieuws/2022/09/08/gaat-de-overheid-echt-overstappen-op-google-docs-a4141190
2022-09-08||Column | Niets van wat we toen hadden, is nu nog compleet||Het was dertig  jaar geleden dat we hier ook liepen. Twee ouderparen, jong en knap, ze hadden Frans kunnen zijn, met hun dikke donkerbruine en blonde haar en hun weigering zich als toeristen te kleden. Mijn ouders, mijn tante en oom. En wij, hun drie kinderen, als mereljongen om hen heen. Wij, dat waren nu: één van de volwassenen van toen, mijn oom, inmiddels grijzer, maar met dezelfde jonge blauwe ogen. De vrouw met wie hij later trouwde. Mijn man Willem en ik. En onze drie kinderen, net zo klein als wij toen. Het was in de zomer van 1992 vast ook heet, maar nu hield de zon ons al dagen gevangen in ons vakantiehuis, tot we op een willekeurige dag toch maar gingen, omdat het aquaduct níét bezoeken geen optie was. De wandeltocht duurde, in tegenstelling tot toen, lang. Via een nieuwe parkeerplaats en modern toeristencentrum liepen we over witte paden in de volle zon, langs ijscokraampjes en een terras, langzaam naar boven tot we onder de grote bogen stonden.  Willem had het, enigszins luidruchtig, zwaar. Ik was inmiddels teruggetreden in die schemerzone waarin het mogelijk is om eindeloos en zonder oordeel allerlei vreselijks te ondergaan. „Bevallen zou niks voor jou zijn”, zei ik met een verwaten glimlachje tegen hem.  Ver beneden speelden in de turquoise rivier kinderen. Die van ons keken als hunkerende gevangenen tussen de stenen platen door naar dat plezier. De brug strekte zich onveranderd onder onze voeten uit. Mijn verpapte hersenen probeerden beelden op te roepen van toen: mijn haar in twee strakke vlechten aan weerszijden van mijn hoofd, mijn arm tegen die van mijn oudste neefje om te zien wie het bruinst was geworden, mijn moeders lach echoënd in het dal onder ons, het kleinere neefje met de zeven zwarte kruinen. Geen beeld kwam vanzelf. „Bevallen zou niks voor jou zijn”, zei ik met een verwaten glimlachje tegen hem Mijn oom, die we tijdens vroegere vakanties soms uren kwijt waren, omdat hij nu eenmaal graag wilde verdwijnen, liep nu bedaagd en met rechte rug voor ons uit. De zon leek hem niet te deren.  Waar de brug eindigde en de tocht naar beneden begon, zag ik dat hij in de gortdroge berm naast het pad zoekend om zich heen keek. Ik ging bij hem staan. „Misschien wel hier”, zei hij. Uit zijn broek peuterde hij een zakje bloemzaadjes. Hij maakte het open, gaf mij en mijn onwetende, maar nieuwsgierig toegestroomde kinderschare wat van de inhoud. De zaadjes vielen zonder enig spektakel, tussen wat gele grassprieten, op de aarde. Ik vroeg me af of ik mijn oudste zoon niet eens moet vertellen over zijn dode neefje.  Bij het terras namen we op de terugreis allemaal een ijsje. „Ik denk niet dat ze zullen groeien”, zei mijn oom. Mijn tweejarige zoon, met één kruin, lebbert aan zijn bolletje perzikenijs, zijn gezicht van voorhoofd tot kin onder de zachtroze vegen.  Niets van wat we toen hadden is nu nog compleet. Er is wel heel veel nieuws. In het toeristencentrum zijn we mijn oom opeens kwijt.  „Net als vroeger”, wil ik tegen Willem zeggen, maar dan blijkt dat hij al bij de auto op ons staat te wachten.  Sarah Sluimer schrijft elke week een column. Ze is de auteur van boeken, essays en toneelstukken.||https://www.nrc.nl//nieuws/2022/09/08/niets-van-wat-we-toen-hadden-is-nu-nog-compleet-a4141045
2022-09-08||Deze hybride Fiat is een heerlijk, pretentieloos voertuigje||Personenauto’s zijn ondanks hoge aanschaf- en exploitatiekosten zulke nuttige gebruiksvoorwerpen dat er in Nederland bijna negen miljoen rondrijden. Ze vervuilen de atmosfeer, veroorzaken verkeersinfarcten en overbevolken de steden. Maar ze zijn het perfecte wapen tegen falend openbaar vervoer. Ze blijven ideaal voor vakanties en als transportmiddel naar scholen, sportclubs en musea. Voor laagbetaalden met moeilijke wisseldiensten zijn ze soms de enige manier om het werk te bereiken. Ze worden bovendien steeds schoner. Helaas zijn ze voor gewone mensen niet meer op te brengen. Hoe moeten zij met supersonisch oplopende lasten nieuwe auto’s kopen, laat staan elektrische? De vier best verkochte auto’s in augustus waren hier veelbetekenend allemaal kleine hatchbacks, dikwijls met benzinemotor: Peugeot 208, Opel Corsa, VW Polo, Kia Picanto. Klein is zelfs in de compacte klasse niet de prijs. Een discreet opgetuigde Polo kost zo 30 mille. Even zag het er naar uit dat je voor drieduizend meer de goedkoopste elektrische VW ID.3 had, maar die is van het leveringsprogramma afgevoerd. Het chiptekort dwingt fabrikanten hun modellenaanbod in te krimpen. Wat ze aan chips kunnen bemachtigen gaat naar de duurdere modellen, waar de marges hoger liggen. Voor de minste ID.3 van dit moment tel je dus 44.000 euro neer, exclusief de actieradiusbevorderende warmtepomp. Kia verhoogt de prijs van de elektrische e-Soul met circa 4 mille, meldt vergoelijkend dat voortaan wel veel opties standaard zijn waarvoor je voorheen bijbetaalde, maar offert zijn betaalbaarheid: zelfde verhaal. De democratisering van de stekkerauto staat on-hold, en met 13,6 procent  inflatie is dit niet het moment om joelend nieuwe Porsches uit te wonen. Daarom dacht ik: laat ik het autojachtseizoen eens openen met een betaalbaar autootje. Een kleintje met vier redelijke zitplaatsen, wat bagageruimte, airconditioning, en een verbruik van minstens één op twintig. Sorry, onder de 15.000 euro is vrijwel geen auto meer te koop. Alleen de Mitsubishi Space Star duikt er met 14.990 euro nipt onder, zonder airco. Volgen de kaalste Dacia Sandero en Hyundai i10 voor 15.550 en 15.595 euro, beide zonder airco, en de Sandero haalt niet ons vereiste minimumverbruik. De Kia Picanto voor 16.495 euro wel, maar de Fiat Panda 70 Hybrid is voor 16.490 euro inclusief airconditioning 5 euro goedkoper. Bingo. Correct, de auto op de foto is verre van vers. Deze Panda gaat al tien jaar mee. Ik kan me zijn geboortejaar nog goed herinneren. Hij was te geef. De tweecilinder Twinair 65 Pop kostte 9.790 euro.  In 2014, toen diesel- en benzineauto’s met extreem lage CO2-emissies BPM-vrijstelling kregen, reed je kortstondig Panda voor acht mille. Zijn achilleshiel was de tweecilinder. Je moest hem geforceerd op toeren houden om er enige beweging in te krijgen. Dan verbruikte hij snel 1 op 15, veel te veel. Dat vlekje werd te langzaam weggewerkt. Eerst kreeg het Pandaatje een viercilinder, nu dient hij zijn tijd uit met een mild-hybride ofwel vederlicht elektrisch ondersteunde driecilinder. Daarmee is hij eindelijk wat hij meteen had moeten zijn: het perfecte compromis tussen compacte stadsauto en minireiswagen. Het boordcomputerdisplay meldt een verbruik van 1 op 22 met ingeschakelde airconditioning. De schrijf- en fotodwerg van deze rubriek lopen op de achterbank geen blijvend letsel op. De hoofdruimte is uitstekend. Wat maakten  Italianen toch vrolijke dashboards, uitbundig en toch logisch. De koppeling werkt wat sloom, maar de zesversnellingsbak schakelt slagvaardig. Wat een heerlijk, pretentieloos voertuigje. Met een tragische twist. Het legt de vinger op een wond waarvoor beleidsmakers de ogen sluiten. Wat voor de massa nog betaalbaar is, steeds minder,  loopt niet op stroom. Het wordt voor laagbetaalden ook steeds moeilijker die stap te zetten. Subsidies voor stekkerauto’s kwamen en komen structureel ten goede aan de hogere inkomens. Wie vroeger noodgedwongen een Panda of Japannertje voor maximaal 10.000 euro kocht, heeft geen uitstootvrij alternatief. Over die financiële onmacht zal de energietransitie struikelen. Geen overheid gaat dat verhelpen. Onderklasse is nooit populair. Die kost alleen maar. En de grootste loser stemt inmiddels liever VVD dan zijn SP-nood te erkennen. Hoe groter zijn verlies, hoe krachtiger zijn identificatie met de winnaars. Dit zou het ideale jaar zijn voor een nieuwe Panda. Vergeet het maar. De budgetauto heeft de strijd verloren. Niet van het kwaad, maar van de deugd. Hij moet elektrisch worden en dat heeft zijn prijs. Jammer, paupers. Ga maar snel voor meer bussen demonstreren. Ik zie geen andere weg. Motor driecilinder  benzine, 999 cc  Vermogen 70 pk bij  6.000 toeren Koppel 102 Nm bij  3.000 toeren  Aandrijving voor  Transmissie  handgeschakeld, zes versnellingen  Topsnelheid 164 km/u  Acceleratie 0 – 100 14,5 seconden. Verbruik gemiddeld 5,5 l/ 100 km (fabrieksopgave)  CO2-uitstoot 119 g/km  Energielabel C  Basisprijs 16.490 euro  Prijs testauto 18.079 euro||https://www.nrc.nl//nieuws/2022/09/08/een-heerlijk-pretentieloos-voertuigje-a4141042
2022-09-08||Opinie | Falende rijke landen zijn schuldig aan ramp Pakistan||De overstromingen  in Pakistan zijn een ongekende ramp, zeker 35 miljoen mensen zijn getroffen.  Twee keer de Nederlandse bevolking. Honderdduizenden huizen staan onder water. Honderden bruggen zijn ingestort en in de provincie Sindh, waar de helft van Pakistans voedsel wordt geproduceerd, is 90 procent  van de gewassen geruïneerd. Herstel, voor zover mogelijk, gaat lang duren en veel geld kosten.  Pieter Pauw is onderzoeker bij de TU Eindhoven en associate fellow bij Instituut Clingendael. De overstromingen komen na extreem hoge temperaturen die de lente vroegtijdig beëindigden, smeltende gletsjers en „moessonregens on steroïds”, in de woorden van VN-chef Guterres. De Pakistaanse minister van Klimaat Sherry Rehman is stellig: dit komt door klimaatverandering en die is door de rijke landen veroorzaakt. Volgens haar moeten rijke landen dus betalen voor de schade. Zoals NRC ook concludeerde: de Pakistanen hebben een punt. Klimaatverandering heeft de ramp op zijn minst versterkt, en mogelijk veroorzaakt. Pakistan is zelf echter maar verantwoordelijk voor ongeveer 0,3 procent van de wereldwijde emissies tot nu toe. Pakistans extreme kwetsbaarheid komt onder meer door de geografie: het land heeft in het noorden  duizenden gletsjers waarvan het smeltwater terechtkomt  in een gigantisch deltagebied in het zuiden.  Daarnaast is er een sterke bevolkingsgroei (Pakistan telt meer dan 200 miljoen inwoners) en een trek naar de stad, waardoor veel mensen op gevaarlijke plekken wonen, in slechte huizen. De kwetsbaarheid komt echter ook deels door de eigen slechte omgang met de natuur. Slechts 4 procent  van het land is nog bebost. Bij de onafhankelijkheid in 1947 was dat nog ongeveer 30 procent. De ontbossing leidt tot bodemerosie en hogere overstromingsrisico’s.  Het Westen vraagt zich intussen af wat het moet doen. Met zijn slappe klimaatbeleid heeft het zich in een bijzonder moeilijke positie gemanoeuvreerd. De eigen emissies zakken weliswaar, maar veel te langzaam om  klimaatverandering te voorkomen. Mede om het eigen slappe klimaatbeleid te verdoezelen hebben de rijke landen in 2009 toegezegd om ontwikkelingslanden te steunen met 100 miljard dollar aan klimaatfinanciering per jaar. Ook hier wordt gefaald: tot grote woede van ontwikkelingslanden stokte het bedrag in 2020 bij 83,3 miljard. De VS doen het daarbij overigens slechter dan vele Europese landen, waaronder Nederland. Het grootste deel bestaat bovendien uit leningen en slechts een kwart van het geld ging de afgelopen jaren naar aanpassing aan klimaatverandering (adaptatie). Rijke landen weten dat ze te kort schieten. Tijdens de klimaatonderhandelingen vorig jaar hebben ze onder druk van ontwikkelingslanden beloofd om hun steun voor adaptatie te verdubbelen. Het Westen zou nu kunnen laten zien wat het waard is. Eerst met noodhulp, daarna met grootschalige hulp bij adaptatie om Pakistan beter te beschermen tegen toekomstige overstromingen. Zulke investeringen zouden ook de VN-klimaatonderhandelingen ten goede komen. Pakistan leidt momenteel het belangrijkste onderhandelingsblok van de ontwikkelingslanden, de G7 plus China, dus alles ligt onder een vergrootglas. Bovendien kun je de kritieke situatie in Pakistan mogelijk stabiliseren. De kernmacht gold tien jaar geleden nog als ‘failed state’ en kampt nog steeds met armoede, corruptie, ongeletterdheid en voedselschaarste. Pakistan voert strijd met de Pakistaanse Taliban en een koude oorlog met India. De hoge energie- en voedselprijzen zetten alles nog verder op scherp.  Hulp van rijke landen kan mogelijk verdere instabiliteit voorkomen. Dit helpt ook om te vermijden dat er vluchtelingenstromen op gang komen en dat Pakistan in haar energiebehoefte gaat voorzien met de eigen voorraad kolen die het rijk is. Realiteit is echter dat het Westen afwachtend reageert op de ramp in Pakistan. De VN riep landen op om 160 miljoen dollar aan noodhulp te mobiliseren voor Pakistan. Tot nu toe komt hulp vooral van landen uit de regio, zoals China, Qatar en Oezbekistan. De VS heeft 30 miljoen dollar toegezegd, het Verenigd Koninkrijk 15 miljoen pond. Veel Westerse landen hebben de handen vol aan andere crises, maar de afwachtende houding is ook als volgt te verklaren: grote investeringen van de rijke landen openen de deur voor meer claims van landen die het slachtoffer zijn van de klimaatcrisis. Ontwikkelingslanden pogen al jaren financiering los te krijgen voor de door klimaatverandering veroorzaakte loss and damage, maar de rijke landen blokkeren dit omdat ze bang zijn voor gedwongen compensatie via een open cheque.  Ontwikkelingslanden zetten financiering consequent bovenaan de agenda van internationale bijeenkomsten. Dat was afgelopen week zo tijdens de Africa Climate Week in Gabon, deze week tijdens de Africa Adaptation Summit in Rotterdam en dat zal zo zijn bij de VN-klimaatconferentie in Egypte in november. Als Pakistan gefinancierd wordt, zullen meer kwetsbare ontwikkelingslanden hulp eisen. Deels volkomen terecht, en het minste wat rijke landen kunnen doen, is die jaarlijkse 100 miljard ruimschoots mobiliseren. Met zijn klimaatpolitiek van pappen en nathouden bijt het Westen zich in zijn staart. De problemen worden alleen maar groter naarmate we langer wachten met ambitieus klimaatbeleid. Nederland en andere landen moeten nu eindelijk eens écht werk maken van het reduceren van de uitstoot van broeikasgassen. Anders komt er vroeger of later gigantisch hoge rekening, financieel of in een andere vorm.||https://www.nrc.nl//nieuws/2022/09/08/falende-rijke-landen-zijn-schuldig-aan-ramp-pakistan-a4141189
2022-09-08||De badjas is een symbool geworden voor mensen, van pauper tot president||‘Leegverkoop’, stond er met grote letters op de etalage van de badjassenwinkel. Ik stapte binnen, zoals ik vaak doe bij leegverkoop, uit solidariteit met spullen die ineens waardeloos zijn verklaard. Ik maakte een praatje met de eigenaar, die zei dat er sprake was van moeilijke tijden voor zijn handel. De meeste spullen, wapens en drugs daargelaten, zijn onschuldig. Niettemin worden ze soms slachtoffer van een veranderende tijd, een ander cultureel klimaat, met nieuwe voorkeursobjecten, terwijl oude spullen hebben afgedaan of iets verkeerds zijn gaan symboliseren. Het is niet moeilijk om het moment vast te stellen waarop dit de badjas is overkomen: het rampjaar 2017.  Maar laten we eerst stilstaan bij wat de badjas is: een ruime, van badstof (of flanel, velours, zijde of katoen) gemaakte jas met ceintuur, die doorgaans slechts op twee momenten van  de dag gedragen wordt, in de ochtend en de avond. „Badjassen zijn tussen-kledingstukken”, schreef de Amerikaanse emeritus hoogleraar  populaire cultuur Arthur Asa Berger in een  paper  in 1990, achteraf de gouden tijd van de badjas. Die werd volgens kenners  bij het grote publiek geïntroduceerd in de Amerikaanse sitcom Day by Day (1988-1989). „Badjassen markeren een stadium tussen slaapkleding (pyjama’s etc.) en werkkleding (pakken, jurken, etc.)”, aldus Berger. „Het is de functie van de badjas om de overgang te markeren van het stadium van slaap en gemak naar de wereld van de verantwoordelijkheid.”  Berger waagt zich vervolgens aan de gewichtigste maar ook scherpste uitleg  die ik ben tegengekomen: „Nadat we onszelf hebben gedoucht en gereinigd, beschermt de badjas ons, en ‘consolideert’ hij onze zojuist bereikte staat van Genade. Hij brengt ons psychologisch terug naar de dagen van de vroege Christenen… […] en de staat van Genade waarin we verkeerden voordat we zondigden.”  De badjas als symbool voor een tussenfase die we allemaal kennen, van pauper tot president. Een fase waarin het lichaam nog even verhuld wordt, en voorzien van een badstof-laagje aan beschaving. De beroemdste  dragers zijn vermoedelijk maffiabaas Tony Soprano (James Gandolfini), die een badjas aan heeft als hij zijn krantje van de oprit pakt en even huisvader/buurman is in plaats van maffioso, en The Dude (Jeff Bridges) uit The Big Lebowski, die zijn badjas het liefst helemaal niet uitdoet. Die houding illustreert de stagnatie van The Dude; hij zit permanent vast in een tussenfase en heeft zijn eigen vorm van Genade gevonden. En toen kwam het rampjaar 2017, het jaar dat bekend werd dat filmmogol Harvey Weinstein stelselmatig vrouwen misbruikte en de #MeToo-beweging op gang kwam. In de talrijke beschrijvingen van de avonden waarop Weinstein vrouwen naar zijn hotelsuite liet komen, komt dat ene kledingstuk steevast terug: de badjas die hij droeg als hij de deur opendeed. Weinstein verraadde alles waar de badjas tot dat moment voor had gestaan. In zijn geval werd die niet gebruikt om te verhullen, maar om te onthullen: hij kon in één simpele beweging zijn ceintuur losgooien en zijn naakte lichaam tonen. In zijn geval bracht de badjas geen staat van Genade in herinnering, maar markeerde hij juist de naderende Zonde. Het gouden beeld van Weinstein  dat  street artist Plastic Jesus in 2018 in Los Angeles maakte, droeg een gouden badjas. Weinstein en zijn badjas, ze waren onafscheidelijk. De badjas was medeplichtig verklaard. Het was een corpus delicti geworden, zoals journalist Arno Frank samenvatte in zijn essay Red de badjas!, in 2018 gepubliceerd in Die Zeit. „Harvey Weinstein droeg hem, de badjas”, schreef Frank, „Dieter Wedel (een beroemde filmregisseur beschuldigd van seksueel overschrijdend gedrag en zelfs verkrachting, DHvV) deed dat ook, net als Donald Trump. Daarom is de badjas berucht geworden.” Onterecht, vond Frank. „Dit stuk stof is een prestatie geweest op het gebied van beschaving.” Sierlijk, gerieflijk, egalitair. Cary Grant droeg er één, Thomas Mann liet zich er in fotograferen. Frank hoopte op een wederopstanding van de badjas, maar vreesde het ergste. Ik rekende een degelijke badjas af, de winkelier bedankte me weemoedig.||https://www.nrc.nl//nieuws/2022/09/08/de-badjas-2-a4141040
2022-09-08||Pakketjes tegen de verspilling||In supermarkten wordt  1,6 procent  van het voedsel verspild. Weinig? Het zijn miljoenen kilo’s die vaak nog prima te eten zijn, maar  de houdbaarheidsdatum naderen of uit het assortiment gaan. Albert Heijn heeft nu ‘overblijverspakketten’: vega, bakkerij of een verrassing, voor een derde van de  prijs. Je kunt zeggen dat AH verspilling aan de achterkant moet oplossen of  dat houdbaarheidsdata soepeler moeten, maar deze dozen zijn  wel dapper, want supermarkten houden niet van ouwe meuk in de zaak en concurrentie met de beste prijs. Nu de klant nog. Want het meeste eten verspillen we thuis. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/08/niks-mis-mee-a4141039
2022-09-08||Hoe voorkom je enkelblessures?||Aan de enkel ontstaan, na de knie, de meeste sportblessures. Vooral bij sporten als voetbal, basketbal, volleybal en korfbal hebben de enkels het hard te verduren. Ellen Kemler, onderzoeker bij het Kenniscentrum voor Letselpreventie VeiligheidNL: „Bij driekwart van alle enkelblessures gaat het om een blessure aan de enkelbanden.” Omdat enkelbandblessures zoveel voorkomen én omdat het een type letsel is waaraan je best wat kunt doen, ontwikkelde VeiligheidNL in samenwerking met het AmsterdamUMC de app ‘Versterk je Enkel’. Daarin staan drie methoden om enkelblessures te voorkomen: enkels intapen, oefeningen en de enkelbrace. Kemler: „Alle drie de methoden werken. Intapen net iets minder goed dan de andere twee, blijkt uit de literatuur. Maar mensen moeten gewoon kiezen welke methode het best bij ze past. Houd je bijvoorbeeld niet van iets in je schoen, dan kies je voor de oefeningen.”  Het combineren van meerdere methoden heeft geen meerwaarde. Dus  eentje kiezen is genoeg. De kans op enkelblessures wordt hiermee verkleind met 40 procent, is na toetsing bewezen.  Kemler: „En uit recent onderzoek blijkt dat niet alleen mensen die hun enkel al eens geblesseerd hebben baat kunnen hebben bij preventie, maar ook mensen die nog nooit iets aan hun enkel hebben gehad. Hoewel veel sporters weerstand voelen tegen het preventief dragen van een brace, is er veel te zeggen voor het dragen ervan op momenten van piekbelasting. Een goed voorbeeld is wat mij betreft de korfbalbond, die internationals al langere tijd verplicht een enkelbrace te dragen.” ||https://www.nrc.nl//nieuws/2022/09/08/hoe-voorkom-je-enkelblessures-a4141038
2022-09-08||Met grote uitzondering: een duik in de Haagse duinen||…zij bedacht plotseling dat ze nog nooit een konijn had gezien met een vestzakje of een horloge om eruit te halen en brandend van nieuwsgierigheid rende ze het na door de weide. Gelukkig was ze net op tijd om te zien hoe het in een groot konijnenhol onder de heg verdween. Het volgende ogenblik liep Alice het na, zonder er aan te denken hoe zij ooit weer terug moest komen. Soms komt er een vreemd konijn op je pad dat een poort opent naar een nieuwe werkelijkheid, waarvan je het bestaan niet vermoedde. Mijn konijn – gehaast, frequent op zijn horloge kijkend en niet erg koersvast – was een burn-out. Een samenloop van ellende in de privé-sfeer bracht me midden in de coronalockdown behoorlijk uit balans. Wat te doen? Net als veel landgenoten besluit ik mijn wandelschoenen aan te trekken en mijn directe omgeving te verkennen, verlangend naar rust en bezinning. Mijn groot konijnenhol blijkt zich te bevinden op een steenworp afstand van een mobiele snackbar en jarendertigwoningen in de Haagse Vogelwijk. Daar is een strandopgang de duinen in, die toegang biedt tot een uitgebreid netwerk van wandelpaden. Verscholen in een labyrint van duindoorns en braamstruiken ligt daar ook de Duinplas, een heldere vijver die vanwege de velden met waterlelies en gele plompbloemen flirt met de schilderachtige tuin van Monet. Ik voel me als een magneet aangetrokken tot deze oase. Als Alice loop ik er op af, brandend van nieuwsgierigheid, zonder er aan te denken hoe ik ooit weer terug moet komen. Ik blijk niet de enige bezoeker. Het wemelt van de kikkers die op onvoorspelbare momenten een a capella inzetten en dan plots weer zwijgen alsof een onzichtbare dirigent het koor met zijn baton afslaat. Ik ontdek dat deze plas in weerwil van alle sombere berichten over insectensterfte een hotspot van biodiversiteit is. Vuurlibelles, tijgerspinnen, juffers, vlinders, torren, rupsen, wantsen en kevers voelen zich er senang. Maar ook reuzen uit de oertijd. Terwijl ik gehurkt behoedzaam een sabelsprinkhaan benader, schrik ik van gesnuif vlak achter me. Daar staat bijna 800 kilo Schotse hooglander me broeierig aan te kijken: hij wil er langs om aan de waterkant sappig gras te verorberen. Ik krijg er lol in op zoek te gaan naar nieuwe soorten die ontbreken in mijn fotocatalogus en na drie maanden dagelijks speuren doe ik nog stééds nieuwe ontdekkingen, tot mijn grote verbazing. Maar ik raak stilaan steeds meer gebiologeerd door wat zich onder de waterspiegel bevindt. Welke wereld houdt zich daar verborgen? De gemeente Den Haag geeft bij hoge uitzondering een ontheffing om in de Duinplas af te dalen, samen met vier leden van de Haagse duikvereniging Baracuda. Wat helpt is dat ik in het gemeentehuis te boek sta als een onbezoldigd onderwaterfotograaf: een aantal jaren geleden had ik een expositie in het gemeentehuis over de Haagse Beek, de enige stadsrivier die niet van land naar zee stroomt, maar precies andersom. Doorslaggevend is wellicht de belofte dat we eventueel zwerfafval op de bodem van deze duinplas netjes zullen opruimen. En zo breekt de middag aan dat ik met vier andere duikers op de waterplas af loop. Het is een merkwaardige optocht, met perslucht op de rug en duikvinnen in de hand, behoedzaam zoekend naar een route door het struweel, alsof een knaagdier ons de weg heeft gewezen. De badgasten die met handdoeken en koelboxen de duinen in wandelen kijken verbaasd. Wat doen deze kikvorsmannen in de duinen? Als ik tot mijn middel in het water sta, is het moment gekomen de lucht uit mijn duikvest te laten ontsnappen en langzaam af te dalen. Het is niet de Atlantische Oceaan waar ik op twintig meter onder de zeespiegel  bezoek kreeg van manta’s en dolfijnen, maar het doet er toch amper voor onder. Hier ontvouwt zich op snorkeldiepte een mysterieuze wereld in de kleuren oker, goud en groen, waar de zon zijn stralen doorheen smijt. Rustig ademend en naar de bellen luisterend is dit bijna mediteren. Gele plompebloemen en lelies weerspiegelen zich in het wateroppervlak. Als ik uitadem en wat dieper afdaal zie ik  salamanders, kikkers en baarsjes schichtig wegschieten. Een poelslak hangt loom aan een blad op zoek naar insectenlarven en wormen. Dit diertje verstaat de kunst om zowel met een long als door zijn huid te ademen en als de nood aan de man komt eet hij zijn eigen uitwerpselen. Ik voel me maar onbeholpen met mijn ademautomaat en loodgordel. 
Verderop in de vijver laveren we langs omgevallen bomen die in bezit zijn genomen door een zachte deken van algen en rapen de collega duikers van Baracuda een big shopper van de bodem die meteen handig dienst doet als verzamelzak voor wat klein afval. We moeten ons best doen om niet verstrikt te raken in de lange bladstengels en het fonteinkruid dat langs de oeverrand in het water hangt als psychedelische gordijnen in een tienerkamer. Watervlooien trekken als zwermen spreeuwen voorbij.
Na een uurtje stijgen we weer op, met kroos op ons hoofd. Ik realiseer me dat het gestresste konijn zich al een paar weken niet meer heeft laten zien. Wat een droomwereld, midden in de bebouwde omgeving! Alice zou hier haar ogen uitkijken.





 Verderop in de vijver laveren we langs omgevallen bomen die in bezit zijn genomen door een zachte deken van algen en rapen de collega duikers van Baracuda een big shopper van de bodem die meteen handig dienst doet als verzamelzak voor wat klein afval. We moeten ons best doen om niet verstrikt te raken in de lange bladstengels en het fonteinkruid dat langs de oeverrand in het water hangt als psychedelische gordijnen in een tienerkamer. Watervlooien trekken als zwermen spreeuwen voorbij. Na een uurtje stijgen we weer op, met kroos op ons hoofd. Ik realiseer me dat het gestresste konijn zich al een paar weken niet meer heeft laten zien. Wat een droomwereld, midden in de bebouwde omgeving! Alice zou hier haar ogen uitkijken. 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/08/duiken-in-de-duinen-a4141041
2022-09-08||Hoe zou het zijn als iedereen dezelfde huidskleur had? Daar geeft dit boek antwoord op||‘Hybride mensen tonen aan dat de grenzen tussen groepen fictief zijn’, schreef Mohsin Hamid in 2014 in een essay waarin hij onderzocht wat er zou gebeuren als alles en iedereen hetzelfde was of dacht. Hij benadrukte erin dat een samenleving waarin  iedereen dezelfde seksuele geaardheid, geloof of achtergrond heeft  en waarin iedereen voldoet aan een opgelegde  beschaving  saai is.    Voor zijn nieuwste roman, De laatste witte man, kiest hij voor die saaiheid, en hij begint zijn verhaal op een vertrouwde  manier: ‘Toen Anders, een witte man, op een ochtend ontwaakte, ontdekte hij dat zijn kleur was veranderd in een donker en onmiskenbaar bruin.’ Dat Anders – Hamid kiest in zijn romans vaker voor Elckerlyc-achtige namen – wakker wordt zónder de ‘onrustige dromen’ waar Kafka’s Gregor Samsa mee kampte voordat hij in een ‘monsterachtig ongedierte’ was veranderd, is typerend. In De laatste witte man zijn dromen ver te zoeken in een wereld waarin iedereen er hetzelfde uit gaat zien.  Wat gebeurt er met je als je van de ene op de andere nacht een andere huidskleur hebt? Anders schaamt en verstopt zich,  gaat dan voorzichtig de straat op  om te ervaren dat hij heel anders bejegend wordt, en laat  zich de schrikreacties van zijn omgeving  welgevallen. Als Anders na een tijdje weer op zijn werk durft te verschijnen – hij is sportinstructeur en in het land zijn er inmiddels meer gevallen van kleurwisseling – wordt hij door de baas verwelkomd met de woorden: ‘Ik had me van kant gemaakt.’   De baas is niet de enige die er zo over denkt: door het hele land plegen mensen zelfmoord na de gedaanteverwisseling, en er breken  rellen uit als er steeds meer ‘gevallen’ bijkomen. Zij die nog  wit zijn gaan woedend demonstreren tegen  de omvolking.  De rust keert pas weer als er geen wit mens meer over is. Hamids allegorie De laatste witte man is in de eerste plaats de origineelste coronaroman tot nu toe. Het zoeken naar een vaccin,  de maatschappelijke onvrede, het hamsteren omdat mensen vrezen dat de supermarkten leeg  raken, het online bestellen en de complottheorieën: alles komt aan bod.  Maar ook op andere vlakken is deze roman  politiek. In een essay in The Guardian legde Hamid onlangs uit dat dit boek al  in zijn hoofd zit sinds 9/11. Op die dag werd hij  een ander persoon. Men keek anders naar hem,  hij moest langer wachten bij de douane, in de trein  gingen passagiers ergens anders zitten zodra hij een coupé binnenliep en op straat werd hij met achterdocht of erger benaderd. Wat er met je gebeurt als de omgeving opeens alleen afgaat op je uiterlijk terwijl je zelf niet bent veranderd, was een idee dat  Hamid wilde uitwerken. De Nigeriaanse schrijver  Igoni Barrett had dat al eens  bedacht in zijn roman Blackass, maar bij hem waren de rollen omgedraaid. Daar wordt in de Nigeriaanse hoofdstad Lagos op een dag een man wakker die opeens wit is (op zijn kont na, die blijft zwart). Met humor werkte Barett uit hoe de omgeving dan tegen je doet,  hoe je zelf je houding aanpast om je ook te gedragen als witte man (onderuitgezakt,  armen voor de borst gekruist en  verveeld kijkend). Zijn roman was een soort lachspiegel die de lezer pijnlijk werd voorgehouden. Hamid is  meer van de politieke allegorie en minder van de humor – zijn roman Hoe word je stinkend rijk in het nieuwe Azië  (2013) was een uitzondering. In zijn boeken  gaat het om het tonen van een andere werkelijkheid vanuit het idee de lezer op te zadelen met een verbeelding van de wereld die niet de zijne is. Interessant is dat hij dat in zijn eerste romans deed door een wereld te tonen die er wel degelijk was – vanuit het perspectief van een fundamentalist, of een man die door roeien en ruiten gaat om rijk te worden – maar sinds Exit West (2017) gaat het hem  om het bieden van gecreëerde  werkelijkheden. Dat liefdesverhaal draaide om  twee vluchtelingen die horen dat er een deur is om naar het Westen te kunnen. Wat gebeurt er wanneer  figuurlijke deuren naar  een andere wereld letterlijke deuren worden?   In al die romans staan de personages voor  wereldbeelden, en ook in De laatste witte man ligt de politieke beladenheid  er natuurlijk dik op. De titel is zoals meestal opvallend, en zal bij sommigen weerstand oproepen, zeker bij mensen die van het woord ‘woke’ in de gordijnen vliegen omdat ze bang zijn dat ze  als racist worden weggezet.  Hamid is echter een te slimme schrijver om zijn lezers op zo’n eenvoudige manier op de kast te jagen. Er zit een zekere opgewektheid in de roman, en  hoewel er veel gebeurt, gebeurt er  niets. Ja, Anders ziet er anders uit, maar zijn leven gaat gewoon door. Waar dreiging lijkt, is die er niet. Hij vindt zijn liefde, schuilt voor de buren, maar ook die doen niks, hij behoudt zijn baan  en aan het slot ligt hij weer vredig in bed, alsof er een ideale wereld is ontstaan omdat iedereen hetzelfde is. Het knappe van de roman is dat Hamids zijn  vrees dat een uniforme wereld een saaie is  niet alleen plotsgewijs uitwerkt, maar dat ook doorvoert in de personages. Ze zijn allemaal in feite zo plat als een dubbeltje. Je kunt het gebrek aan psychologische diepgang betreuren, maar het plotloos schrijven over een wereld zonder hybriditeit getuigt van lef en is een geweldige vondst. Daarnaast weet hij de saaiheid van een wereld zonder verschillen om te zetten in stijl, zoals alleen goede schrijvers dat kunnen: de zinnen zijn ellenlang, beslaan soms anderhalve bladzijde alsof ze oeverloos door zouden kunnen gaan.  Na lezing ben je  verdwaasd:  een wereld zonder kleurverschil is een utopie als het gaat om gelijke kansen, maar is saaiheid  inderdaad de keerzijde? In zijn essay uit 2014 schreef Hamid  dat hybriditeit  de oplossing is om een samenleving  leefbaar te houden. Dat  is  waar, maar voor De laatste witte man geldt dat niet: daar is de eenvormigheid juist de kracht.  
●●●●●
||https://www.nrc.nl//nieuws/2022/09/08/hoe-saai-zou-het-zijn-te-leven-in-een-wereld-waarin-iedereen-dezelfde-huidskleur-krijgt-a4141188
2022-09-08||Nieuw onderzoek naar ‘Het melkmeisje’ biedt inzicht in de werkwijze van Johannes Vermeer|| Nieuw onderzoek naar Het melkmeisje biedt inzicht in de werkwijze van Johannes Vermeer (1632-1675). Dat heeft het Rijksmuseum donderdagmorgen op een persconferentie bekendgemaakt. De zeventiende-eeuwse schilder was niet de snapshot-fotograaf avant la lettre die het dagelijks leven achteloos op de staart trapte. Vermeer was een schilder die intensief zocht naar de perfecte compositie voor zijn schilderijen. Die conclusie dringt zich op na het onderzoek,  zei Rijksmuseum-directeur Taco Dibbits op de persconferentie. Het onderzoek naar Het melkmeisje bracht drie artistieke beslissingen van de schilder aan het licht. Op de muur achter het meisje schilderde Vermeer in eerste instantie een houten rek met kannen. Voor de muur blijkt eerst een vuurmand te hebben gestaan, een mand met gloeiende kolen om babykleertjes te drogen. Het rek en de mand heeft Vermeer zelf overgeschilderd. Ook is voor het eerst duidelijk een onderschets met zwarte verf te zien. De ontdekkingen zijn te danken aan geavanceerde nieuwe scantechnieken van de Universiteit van Antwerpen, zogenoemde Macro-XRF en RIS-scanapparatuur. Een onderzoeksteam van het Rijksmuseum verrichtte het onderzoek in samenwerking met het Mauritshuis, omdat het een grote Vermeer-tentoonstelling aan het voorbereiden is.  Gregor Weber, hoofd beeldende kunst bij het Rijks, zei blij te zijn met de verrassende onderzoeksresultaten. „Vermeers schildertechniek heeft altijd iets raadselachtigs gehad. Hoe heeft hij dit wonder van licht en kleur volbracht. Met de ontdekking van een eerste schets in zwarte verf krijgen we van zijn werkwijze nu een veel beter beeld.”  Dat Vermeer het kannenrek en de vuurmand weer wegschilderde betekent volgens Weber dat hij al schilderend de conclusie trok dat „minder meer is”. Volgens de conservator wilde Vermeer dat niets zou afleiden van de geconcentreerde bezigheid van het keukenmeisje. De Vermeer-expositie, de eerste die het Rijksmuseum organiseert en het grootste overzicht ooit, is volgend jaar te zien van 10 februari tot en met 4 juni. Op de tentoonstelling hangen tenminste 27 van de 35 aan Vermeer toegeschreven schilderijen. Dat zijn er vijf meer dan op het laatste Vermeer-overzicht in Nederland, in 1996 in het Mauritshuis in Den Haag. Het zijn er zo veel, legde Dibbits uit, omdat de Frick Collection in New York bezig is met een renovatie. De drie schilderijen van Vermeer uit die verzameling worden voor het eerst uitgeleend. „En waarschijnlijk ook voor het laatst”, voegde Dibbits daaraan toe. Acht Vermeers ontbreken dus. Om goede redenen, aldus Dibbits. Het concert  werd in 1990 gestolen uit het Isabella Stewart Gardner Museum in het Amerikaanse Boston, en is nog altijd spoorloos. De overige zeven schilderijen zijn of te kwetsbaar om naar Amsterdam te reizen, of ze mogen niet in bruikleen worden gegeven vanwege wettelijke restricties. Gedurende de tentoonstelling zullen de in bruikleen gekregen schilderijen ook met de nieuwe scantechnieken worden onderzocht. Pas over drie jaar zullen de uitkomsten geopenbaard worden. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/08/nieuw-onderzoek-naar-het-melkmeisje-biedt-inzicht-in-de-werkwijze-van-johannes-vermeer-a4141187
2022-09-08||Het komt goed, ja, maar  ondanks   de eekhoorn||Het komt goed? Vergeef me dit zwartgallige realisme, maar we weten allemaal: die geruststelling is gemakkelijker uit te spreken dan te geloven. Want komt het goed, ja? Dat weet je niet! Niemand kan in de toekomst kijken, hè!  En toch horen we graag dat het goed komt, misschien wel het liefst van al. Vooral als we het kunnen geloven. Maar daarvoor moet de boodschap   van de goede komen. Van Toon Tellegen, bijvoorbeeld? Nieuwe selecties van zijn oude dierenverhalen  verschijnen al jarenlang als cadeauboekjes: bijvoorbeeld Maar kom wel terug! voor wie verhuist, en Zand erover, om iets goed te maken. Stuk voor stuk troostrijke titels. Geruststelling is  de boodschap die de filosoferende dieren kunnen meegeven. Zo ook in Het komt goed, dat deze zomer hoog in de bestsellerlijst staat en bedoeld is „voor iedereen die even een sterke schouder nodig heeft of een steuntje in de rug”. Toch opmerkelijk. Is Toon Tellegen dan een zelfhulpschrijver? Gingen zijn verhalen – over dieren die brieven schrijven en in bomen klimmen, die bij elkaar op bezoek gaan, taartjes eten en mijmeren over de betekenis van woorden – dan eigenlijk over geruststelling? Waren de eekhoorn, krekel en olifant eigenlijk al de hele tijd troostende wijsgeren? Vertrouwenwekkende voorbeelden, goed voor de gezondheid? Dat valt, als je Het komt goed leest, te bezien. De eekhoorn komt in één van de verhalen, eerlijk is eerlijk, zelfs enigszins suïcidaal over. Hij loopt op een ochtend over een wiebelige, krakende tak, waarvan hij zich realiseert dat die ieder moment kan breken, met zo goed als zeker fatale gevolgen. Vervolgens zet hij toch een stap naar voren – zonder dat hij dat bewust wil. De tak houdt het (ja, dat komt goed), maar de eekhoorn zet nóg een stap en stort naar beneden. De verhoopte geruststelling komt: hij overleeft de val. Later kijkt hij, „voorzichtig, van grote afstand en vol verbazing” terug op dit rare voorval,  waarbij hij zich, op een haar na, de dood in had gestort. Toon Tellegen biedt het tegenovergestelde van zelfhulp: berusting Wat vertelt dat verhaal? Niet dat we door krachtig het lot in eigen hand te nemen kunnen zorgen dat het goedkomt – de eekhoorn deed het tegenovergestelde. Het is  goedgekomen ondanks de eekhoorn.  Zoals het ook goedkomt ondanks de door paniek gevangen kikker, als het bos op een ochtend zo stil is dat hij denkt dat iedereen vertrokken lijkt – waarna het bos toch gewoon weer tot leven komt. Zoals het ook goedkomt met de sprinkhaan, die overal pijn heeft, nooit eerder zo ziek is geweest en zich neerlegt bij zijn lot, maar zich op een ochtend weer beter voelt. Ook de krekel is op een ochtend niet meer somber. Zomaar! Een verklaring is er niet. Zoals de dingen mis kunnen gaan, kunnen ze kennelijk ook weer ten goede keren. Toon Tellegen biedt het tegenovergestelde van zelfhulp: berusting. En hoop, tegen beter weten in. Het kán goedkomen, garanties zijn er niet, maar het valt toch ook niet uit te sluiten.  Dat besef is misschien wel wijs?||https://www.nrc.nl//nieuws/2022/09/08/het-komt-goed-ja-maar-ondanks-de-eekhoorn-a4141186
2022-09-08||Deze schrijvers waarschuwen: de zee kan ons maken of breken. Tijd om onze gewoontes te veranderen||Het containerschip Tokio Express was onderweg van Rotterdam naar New York toen het twintig mijl voorbij Land’s End in een winterstorm werd getroffen door een uitzonderlijk hoge golf, een rogue wave, die 62 containers overboord sloeg. In één ervan zaten bijna vijf miljoen stukjes Lego, merendeels uit sets met een zeethema, zoals Lego Aquazone. Meer dan vijfentwintig jaar na wat bekend werd als The Great Lego Spill van 1997 kun je ze op de stranden van Cornwall nog steeds vinden: plastic octopusjes, walvisjes, zeegras, zwemvestjes en duikattributen zoals luchtflesjes, flippers en onderwatergeweren. Niet ver daarvandaan was in 1967 de supertanker Torrey Canyon op de rotsen gelopen. Aan boord: 17.000 ton ruwe olie uit Koeweit. Die olie en de chemicaliën die in zee werden gestort om de olie te verdunnen zorgden voor een milieuramp die vijftig jaar later nog zichtbaar is. De stranden zijn er nu weliswaar weer wit en de branding trekt surfers uit de hele wereld, maar biologen zien nog steeds wilde schommelingen in de stand van schelpdieren en wieren die een rechtstreeks gevolg zijn van de vijftig jaar oude ramp. Je kunt, met zeeman-schrijver Joseph Conrad, zeggen dat de oceaan ‘geen mededogen, geen loyaliteit, geen wetten, geen geheugen’ heeft, ‘alsof hij te groot en te machtig is voor alledaagse deugden’. Je kunt ook zeggen dat de zee tegenwoordig iets minder machtig en groot is. Haar fysieke macht is misschien nooit te temmen, maar hoe zit het met haar levenskracht? Nu het besef doordringt dat de zee ons kan maken en breken, is dat meer dan een actuele vraag: het is een existentiële. En de zee vergeet niets.  De mens heeft altijd geleefd met het idee dat de oceaan zo groot is dat je er probleemloos alles in kunt gooien waar je vanaf wilt, én dat je er tegelijkertijd zo veel uit kunt blijven halen als je wilt, zegt een zeebioloog tegen de Britse schrijver Wyl Menmuir. Voor zijn debuutroman, The Many, kreeg Menmuir in 2016 een Booker-nominatie. In het betoverend mooie The Draw of the Sea onderzoekt hij nu onze (en zijn eigen) dubbelzinnige verhouding met de zee: bron van schoonheid, voedsel, troost, fatale verleiding, een verwoestende kracht maar niettemin zelf kwetsbaar.  Het idee van de zee als voorraadschuur en vuilnisbelt ineen is onhoudbaar gebleken. Toch lukt het ons nauwelijks om onze gewoontes te veranderen, schrijft Menmuir. ‘We zijn geprogrammeerd om te geloven dat de wereld voor ons zal blijven zorgen, ondanks het bewijs voor het tegendeel.’ De zeespiegel stijgt versneld door onze olieverslaving. Een warmere oceaan verliest zijn functie als ‘wereldthermostaat’. De vis raakt op, verdwijnt, net als veel zeedieren die wij niet eten. En die vijf miljoen Legosteentjes zijn maar een fractie van de veertien miljoen ton plastic die elk jaar in de zeeën terecht komt. De eindige zee is trouwens nog niet zo’n oude gedachte en het is fascinerend om die te zien ontstaan. Rachel Carson, een Amerikaanse mariene bioloog, is het bekendst door haar boek Silent Spring (1962), een aanklacht tegen het overmatig gebruik van pesticiden als DDT. Zo gaf ze, met James Lovelock en diens ‘Gaia-hypothese’, het startschot voor de milieubeweging en het denken over de aarde als  samenhangend biologisch systeem. In 1951 schreef Carson ook al een bestseller: The Sea Around Us, over de oceanen, van hun ontstaan in de geologische mist der tijden tot de modernste inzichten in golfstromen, getijden en het leven in zee. Haar zee is dan nog allereerst een oppermachtige wildernis. De mens, schrijft ze, ‘kan de oceaan niet beheersen en veranderen zoals hij in zijn korte verblijf op aarde de continenten aan zich heeft onderworpen en geplunderd.’ Dat oordeel moet ze bijstellen. Bij de uitgave van 1961, kortgeleden opnieuw in het Nederlands verschenen als De zee, noemt ze het ‘naïef’. ‘Het is een merkwaardige situatie dat de zee, waarin het eerste leven ontstond, nu wordt bedreigd door de activiteiten van een van de vormen van leven. Maar de zee, hoewel op een noodlottige manier veranderd, zal blijven bestaan; het is juist het leven dat wordt bedreigd.’ Dan gaat het overigens nog niet over klimaatopwarming of plastic soep, maar over de praktijk om radioactief afval in zee te dumpen, en over de fall-out van atoomproeven. Dat de aarde rond de Noordpool opwarmt wordt dan al een halve eeuw door metingen vastgesteld, evenals een stijging van de zeespiegel. Maar Carson (1907-1964) legt nog geen verband met versnelde opwarming door fossiele brandstoffen, als ze dat al kon, en kijkt met het lange perspectief van de wetenschap: ‘Het bewijs dat de zee stijgt is interessant en zelfs opwindend’, schrijft ze, ‘want het is een zeldzaamheid dat we, in de korte tijdspanne van een mensenleven, daadwerkelijk een verandering in een van de grote ritmes van de aarde kunnen observeren.’ Het is popular science in de beste betekenis; meeslepend slaat The Sea Around Us een brug tussen wetenschappelijke expertise van dat moment en de leek. Dat kennis over de evolutie van de aarde en de mensheid – en de treffende beeldspraak waarin die is vervat – sindsdien gemeengoed zijn geworden, is mede aan Carson te danken. Het idee dat onze schorpioenachtige voorouders een dikke 400 miljoen jaar geleden ‘aan land kropen’, bijvoorbeeld.  Of dat er weinig land bestaat dat nooit zee was. Zie de vondsten van fossiele zeedieren diep landinwaarts, tot  in de Himalaya. Overblijfselen die – in de prachtige vertaling van Nico Groen, met behoud van Carsons ‘stem’ en soms beter dan het Engels – ‘voor het geestesoog en -oor de spookachtige golvenrijen en de bulderende branding uit het verre verleden oproepen.’ En het idee dat wij niet alleen uit de zee voortkomen, maar nog steeds ‘van zee’ zijn, de ‘zee in ons dragen’: in onze cellen met een mineralenmengsel dat sterk lijkt op dat van zeewater (en waarin nu dezelfde microplastics sijpelen die je in zeewater vindt). En natuurlijk  dat wij ons leven beginnen als embryo in ‘de miniatuuroceaan van de baarmoeder’ en daar alle stadia doormaken van de evolutie van ‘waterbewoner die door zijn kieuwen ademde tot dier dat op het land kon leven’. Al is de mens die wereld ‘in het diepst van zijn onderbewuste [...] volledig vergeten’, schrijft Carson, dat is wellicht de reden dat hij instinctief terug wil naar de zee. Dat is ook het thema van Menmuirs boek. Meer dan verlangen: terug verlangen. De zee als nat Paradijs: ‘een tuin waarheen we niet kunnen terugkeren, hoewel we, in voor- en tegenspoed, het beheer over die tuin hebben geërfd’. Waaruit bestaat de aantrekkingskracht van de zee, is de vraag die Menmuir overal stelt in Cornwall, waar hij woont. Aan de zwemmers die er het hele jaar door in zee gaan, aan de surfers, kleine vissers, freedivers die met flippers maar zonder luchtflessen minutenlang en tientallen meters diep duiken, aan de roeiers in hun traditionele smalle gigs, aan jutters, aan de man die elke dag in zee gaat om golven te fotograferen en aan de man die de wonderlijkste tekeningen maakt in het zand voordat de vloed ze uitwist. De antwoorden lopen uiteen: overgave, het opgaan in iets groters; het gevaar, even het beest in de bek kijken; stille verwondering over koraal en wuivend wier; een uiterste beproeving van je lichaam; die ene lichtval; een voorwerp vinden op het strand dat je verbindt met het verleden en een ander deel van de wereld; troost na ziekte of een dood. En toch zeggen ze allemaal hetzelfde, schrijft Menmuir: ‘De zee, in al zijn grillige veranderlijkheid, herinnert je er voortdurend aan dat er weinig is dat je zelf in de hand hebt, en dat besef alleen al is een bevrijding.’ Wie in zee gaat ‘zet de klok even stil’ en ‘als je terug komt, ben je veranderd, verfrist, hernieuwd’. Maar die vrijheid is niet gratis, niet oneindig, zegt hij. Hoe meer zee we voor onszelf opeisen, voor welk doel ook, hoe minder er rest voor andere dieren. En dat we onszelf als een ‘ander dier’ moeten beschouwen, is de crux, de sleutel om in een gedeelde zee samen te kunnen leven.  Zie de orka’s die zeilboten aanvallen in Spaanse en Portugese wateren. En zie de walrus, die eerst opdook in Ierland en IJsland en ten slotte bij de Scilly-eilanden, even ten westen van Land’s End, die uitrustte op bootjes en er meer dan een tot zinken bracht. Zulke dieren zijn een probleem voor ons, is de consensus. In Noorwegen is kortgeleden een (andere) zwervende walrus om die reden gedood.  In plaats daarvan kunnen we ons volgens Menmuir beter afvragen waarom die dieren hun habitat verlaten en zich zo gedragen: niet zíj zijn het probleem, maar onze daden in hun omgeving. Dat dwingt ons rekening met hen te houden in plaats van andersom, ons ‘antropocentrische gezichtspunt’ in te wisselen voor een ‘biocentrisch’. Want de vitaliteit van de hele zee is uiteindelijk ook cruciaal voor ons eigen overleven.  Dat is de kern van wat ook Rachel Carson betoogt: op de natte steenklomp die door het heelal raast is alle leven een kwetsbaar onderling verband, en de mens kan er maar beter voorzichtig mee zijn.  Dat is het kosmische perspectief. Je kunt ook inzoomen en dezelfde conclusie trekken. Zoals  Adam Nicolson die in De zee is niet van water een boek lang als door een vergrootglas kijkt naar het broze evenwicht tussen alle levensvormen in de getijdepoelen bij zijn huis aan een baai aan de Schotse westkust. Die poelen, die achterblijven tussen de rotsen als de zee zich terugtrekt tot de volgende vloed, zijn een microkosmos van garnalen, zeeslakken en -pokken, algen en wieren die elkaar zowel voortdurend naar het leven staan als dankzij elkaar overleven.  Woeste schommelingen als door de ramp met de Torrey Canyon in Cornwall zijn er niet te zien, schrijft hij. Dit is gezond water. Niettemin voltrekken zich daarin ‘met grote regelmaat veel kleinere rampen’: wier scheurt af door een storm, zeepokken koloniseren een gat of een temperatuurschommeling zaait dood en verderf onder de schaalhorens. ‘Het is een landschap dat tikt en flikkert op een schaal die ons bijna volledig ontgaat, tenzij we goed kijken’, schrijft Nicolson in de vertaling van, opnieuw, Nico Groen, die je het Engels bijna doet vergeten. ‘De zee is niet van water, noch een medium om in te zwemmen, maar een wereld om langszij te komen, om mee te zijn op andere dan roofzuchtige manieren.’ Het is een waarschuwing die in alledrie de boeken klinkt: dit zijn de laatste ogenblikken waarin we kunnen bepalen welke kant het opgaat met de planeet en zijn oceanen. In de hoop dat het ultrakorte tijdperk waarin de mens dominant is, het Antropoceen, niet eindigt met het einde van de mensheid.  
●●●●●

Wyl Menmuir: The Draw of the Sea. Aurum, 299 blz. € 22,99
 
●●●●●

Adam Nicolson:  De zee is niet van water. Leven tussen de getijden. (The Sea is not Made of Water. Life Between the Tides) Vert. Nico Groen. Atlas Contact, 400 blz. € 24,99
 

●●●●●
||https://www.nrc.nl//nieuws/2022/09/08/deze-schrijvers-waarschuwen-dit-zijn-de-laatste-ogenblikken-waarin-we-kunnen-bepalen-welke-kant-het-opgaat-met-de-oceanen-en-met-de-mens-a4141185
2022-09-08||Vegan eten bij De Oude Sluis: niet wereldschokkend, wél solide||Er was een tijd dat wij foodies neerkeken op vleesvervangers. Natuurlijk, we moesten – en moeten – minder vlees eten. Daar waren we het allemaal over eens. Alleen, daar had je toch geen vleesvervanger voor nodig? Ben je mal. Er waren meer dan genoeg mooie vergeten groentes, om maar wat te noemen. Een beetje zichzelf respecterende foodie moest wel bij machte zijn daar iets lekkers van te maken – daar hoefde je het vlees echt niet bij te missen.  Onderwijl verrichtte de Vegetarische Slager belangrijk pionierswerk, in productontwikkeling, maar vooral ook op het gebied van marketing – hij hielp eigenhandig de vleesvervanger van het kartonnen-reform-burger-imago af. Maar het was ook de tijd van Ottolenghi, van zoete aardappels met za’atar, asperges met lopende eidooiers en knoflooktaarten. Grijpen naar de vleesvervanger, dat gaf toch wel blijk van een zeer beperkte verbeeldingskracht. De vleesvervanger was voor de foodie als Snollebollekes voor de muziekliefhebber. De Oude Sluis,  Zoutkamp Prijs voor 2 pers.: vanaf 150 euro Ik heb het vroeger ook weleens geroepen, maar die soep wordt bij mij allang niet meer zo heet gegeten. Om te beginnen zijn de vleesvervangers de afgelopen jaren gestaag lekkerder geworden. Maar ik vind vooral de technologische ontwikkeling interessant. De nieuwe vegetarische biefstuk bij Loetje bijvoorbeeld heeft nog steeds bijzonder weinig met biefstuk te maken, maar het is wel knap hoe de fabrikant het voor elkaar gekregen heeft om de plantaardige eiwitten zo uit te lijnen dat ze de structuur krijgen van draadjesvlees. Door het blokje te impregneren met cacaoboter, krijgt het bij het bakken een heel aardig bruin aangebakken korstje.  Vleesvervangers zijn ook waardevol omdat ze een restaurant als De Oude Sluis in Zoutkamp in staat stellen om sans problème en in hun eigen stijl een veganistisch zesgangenmenu op tafel te zetten. Ze adverteren er zelfs mee op de homepage: „Wij zijn erg fanatiek als het om veganistisch koken gaat. (…) Als je vegan bij ons komt eten (…) kunnen wij er vanaf het eerste hapje rekening mee houden en maken we er een mooie avond van!” De Oude Sluis is een fijn dorpsrestaurant – met vanuit de serre uitzicht op, jawel, de oude sluis van Zoutkamp; een groot stuk juttershout met lampjes boven de bar; lambrisering van wijnkistjes en kurken; twee gitaren naast de open haard; en planten met naambordjes: „Patrick is een paprika, Bibi een kiwi en Ad de advocado [sic]” – waar het voltallige personeel er zichtbaar plezier in schept om een volle tent een gezellige vrijdagavond te bezorgen.  De pieterman is een vis van 10 tot 18 centimeter groot die voorkomt in de Noordzee. Behalve smakelijk is de het ook een van de giftigste beesten  in Europa. Een steek van de pieterman is niet dodelijk maar zeer pijnlijk. In het ergste geval kan die hartklachten, ademhalingsstoornissen en bewusteloosheid veroorzaken. Het Rode Kruis raadt aan om, wanneer je op de giftige rugstekels  bent gaan staan, de voet direct minimaal een kwartier  in zo heet mogelijk water  te dompelen. Het gif wordt afgebroken bij temperaturen van boven de 40 graden Celsius. De Oude Sluis is first en foremost een Noord-Gronings restaurant, Zoutkamp (Soltkamp, op z’n Gronings) ligt vlak bij Lauwersoog. De Hollandse garnaaltjes van het Wad, die ter plekke machinaal worden gepeld en dus niet platgespoten met conserveringsmiddelen op en neer naar Marokko hoeven, zijn vers en heerlijk zoet-zilt, samen met een rivierkreeftje voor de vulling onder een dekentje van schuimige cocktailsaus. De vis van de dag is pieterman, een weinig bekend maar uitermate smaakvol, stevig visje dat vaak bijvangst is. Doet het heel aardig als tempura met een ansjoviscrème. En ze schenken een noemenswaardig fris, blond biertje van Solt – een merk met een duurzaamheidsmissie opgericht door vijf Zoutkamper vissers, die ook die smakelijke garnalen leveren.  De gerechten zijn geen wereldschokkende composities (de wijnen zijn ook niet bijzonder), maar alles wat er uit de keuken komt, is solide. De cuissons zijn stuk voor stuk op orde: van de goed geschroeide spitskool (met lavasschuim en ingelegde beukenzwam) tot die pieterman en geroosterde sla eronder, tot de sous vide gegaarde parelhoen in zijn rijke jus; alle groentegarnituren hebben hun eigen garing meegekregen, de spinazie is vers en aangemaakt; de steak tartare smaakvol als een grove ossenworst. Hier wordt vakkundig gekookt, met kennis van en liefde voor de producten.  En dat veganistische menu komt bijzonder aardig mee! Niet vegetarisch. Veganistisch! In Zoutkamp, mind you. Hulde. Er zitten dus twee vleesvervangers in dat menu. Eigenlijk zijn het visvervangers. De zilte, vissige smaak blijkt best aardig te imiteren – ik vermoed met zeewierextract. Jackfruit en neptonijn zijn een onverwacht geestig duo en werken vooral prima met dat cocktailschuim. De glibberige structuur van de nepsurimi blijft lastig, maar in een tempura met zwarteknoflookcrème is het een leuke vegan evenknie van het pietermangerecht. Ik kan me daarbij voorstellen dat je als veganist ook wel eens uitgeottolenghied raakt.  Nog een grappig vegan idee: een ‘kaassoufflé’ van polenta – gefrituurd van buiten en lopend van binnen. Je kunt natuurlijk geen kaas gebruiken in een veganistisch menu, maar de polenta had wel iets op smaak gebracht mogen worden met een gedroogde paddestoel of zwarte olijf. De gnocchi zijn eigenlijk veel te kleverig en chewy, maar samen met zoete mangopuree krijgt dat iets plezierig kauwsnoeperigs. Ik kan me niet voorstellen dat dit de bedoeling was, maar het is toch wel heel leuk om te eten.  Het dessert is helaas minder geslaagd. De aardbeiengranité met pinacoladaschuim en zomerfruit is een beetje een generiek kookboektoetje. Veel beter bestel je een Irish coffee. Die wordt namelijk aan tafel bereid in een elegante, handmatig bediende espressomachine. En de room geslagen met een heuse Body & Fit-proteïneshakebeker, die je normaal alleen in de sportschool ziet. „Het was nooit een goed moment om de keuken te vragen om slagroom”, legt de gastvrouw uit. Dus toen ging ze het zelf maar doen. Mooie show. En die beker, met een metalen-springveerballetje erin, werkt perfect! De room loopt er prachtig half-lobbig uit.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/08/niet-wereldschokkend-wel-solide-a4141032
2022-09-08||De smeuïge roman van Herman Koch is een &#8216;smakelijk spektakel&#8217;||Zegt de Nederlandse koning tegen de koningin, terwijl ze samen kijken naar de aftiteling van The Crown: ‘Zou er over tien of twintig jaar ook een serie over ons worden gemaakt? Of gebeurt er daarvoor te weinig in ons leven?’ De grap is: daar kon hij wel eens gelijk in hebben, en dus werd het een roman, Het Koninklijk Huis, van Herman Koch. Een roman die wel wat trekjes heeft van een Netflixserie, met de sexy tagline ‘Een modern koningsdrama’, ‘afleveringen’ in plaats van hoofdstukken, en Koch  ‘dropte’ het boek deze week plotseling, zonder  veel reclame vooraf. In het ‘Woord vooraf’ wordt de lezer  lekker gemaakt: onze hedendaagse royals zijn geen rocksterren, zij houden het  bij ‘slap gezwaai vanuit een koets’, maar in deze fictie is de hulp ingeroepen van de verbeelding, want: ‘Wie is er gebaat bij al die tandeloze middelmatigheid? Daarom is dit verhaal eerder uitzondering dan regel.’ Ha!  Overigens hoefde er, kondigt de verteller aan, ‘maar weinig te worden verzonnen’. Zo stuurt Koch, op zijn karakteristiek doodgemoedereerde, schijnbaar glasheldere toon, dus zonder dat je het meteen doorhebt, je meteen het bos in. De werkelijkheid is (a) saai, maar dit verhaal is (b) uitzonderlijk niet-middelmatig, en (c) toch nauwelijks verzonnen? Hè? Waarachtig en fictief, pikant en toch eerlijk? De verwarring die dat oplevert tekent wel de meervoudige ambitie van Het Koninklijk Huis, en ik zal mijn oordeel alvast spoilen: die veelzijdigheid maakt het uiteindelijk tot een slimme en smeuïge roman die je tamelijk triomfantelijk dichtslaat. Maar de dubbelzinnigheid veroorzaakt ook dat de eerste ‘afleveringen’ niet zo lekker uit de verf komen. Crown-esk dramatisch wil het niet worden met het Nederlandse koningshuis dat Koch schetst – en dat hij voor een aanzienlijk deel ontleende aan de werkelijkheid.  Wat betekent dat de hoofdrolspelers verre van rocksterachtig zijn. Je herkent ze wel: koning Hendrik heeft een iets te dom hoofd (‘alsof er een onoverbrugbare kloof gaapte tussen de gedachten in dat hoofd en het hoofd zelf’, zegt hij zelf), koningin Margarita is een tikje ordinair (‘Laten we nog even langs de P.C. rijden’, zegt ze tegen haar chauffeur), de grootvader van de koning, prins Arthur, is een dandy en een playboy en de voormalige koningin, prinses Mildred, is een kettingrookster en alcoholiste. Tja: als het satire is, is het geen vlijmscherpe satire. En in het meervoudige perspectief met verschillende verhaallijnen is de voornaamste dramatische lijn de flirt die de koningin heeft met een knappe kunstenaar. Herman Koch is een schrijver die je graag net te slim af is Best een beetje saai. Waarbij een zekere onmatigheid in de stijl van Koch niet meehelpt. Hij laat zijn personages graag uitweiden (lees: kletsen), tot terging van de lezer. Als dit een Netflixserie was, hadden de nodige scènes de eindmontage vermoedelijk niet gehaald. Prins Arthur die kroonprinses Vera uitlegt hoe ze een jongen moet versieren, prinses Vera die met koningin Margarita discussieert over de film Call Me By Your Name – het duurt lang. Maar, nota bene, die uitweidingen zet Koch in zijn boeken vaker doelbewust in, omdat irritatie het effect is dat hij beoogt, als onderdeel van het spel dat hij speelt. Bijvoorbeeld in zijn (enigszins onderschatte) vorige roman Een film met Sophia (2021) was dat lezertje-pesten een manier om te ontregelen. De geïrriteerde lezer die dacht dat hij de verteller, een tierende blaaskaak van een filmregisseur, wel doorzag, kreeg uiteindelijk de eigen vooroordelen onder de neus geduwd. Herman Koch is een schrijver die je graag net te slim af is.  Ook nu weer? Gaandeweg, misschien een tikje verblind door de leesverwachting dat Koch-over-het-koninklijk-huis wel vooral iets grappigs zou moeten opleveren, groeit het besef dat het Koch niet om satire te doen is. Noch om dramatiek. Het zijn juist dat soort verwachtingen die Koch herhaaldelijk ondermijnt, door de koninklijke familieleden in al hun menselijkheid (lees gerust: saaie knulligheid) te laten zien. ‘Zo gewoon, zo normaal’ zijn ze allemaal gebleven, maar daarmee worstelen ze – en daar gaat het om. Omwille van hun functie kúnnen ze niet gewoon leven. Kroonprinses Vera is te midden van haar schoolgenoten min of meer onaanraakbaar, ‘als een rotsblok in een stroomversnelling: het water deed geen poging het rotsblok te verplaatsen, of het zelfs maar in beweging te brengen, het koos eieren voor zijn geld en stroomde er aan weerskanten omheen’ – een bijna aandoenlijke metafoor. Dat thema concentreert zich nog het meest in de koning, op wie de leegte van zijn leven het zwaarst drukt. Koch beschrijft hem als een man die vastzit in zijn rol, maar ook overtuigd liefdevol is over zijn vrouw en dochter, en als een koning die deugt, als hij zijn dochter op het hart drukt: ‘Alleen door het toeval zijn wij boven hen gesteld, maar dat verplicht ons nog eens extra om niemand als een stuk vuil te behandelen.’ Verrassend sympathiek dus, en tragisch. Uit zijn gedachten (die werken omdát dit een roman is en geen Netflixserie, waarin een interne monoloog stierlijk zou vervelen) rijst een beeld op van een man die zou willen breken met de  grauwheid van zijn bestaan, die wil léven. Maar hij komt niet veel verder dan sputteren tegen zijn AppleWatch, als die hem weer een minuutje rechtop staan aanzegt. De jacht is een uitlaatklep, zoals  zichtbaar wordt in zijn guitig gruwelijke beschrijvingen van dode dieren (‘Een gat ter grootte van een tennisbal in de onderbuik. Loshangende ingewanden’).  Het is Kochs grote verdienste dat  je in Het Koninklijk Huis waarlijk met ze te doen krijgt – met de personages, en in een moeite door eigenlijk ook met de echte hoogheden. Het koninklijke leven is een gouden kooi, dat wordt voelbaar, en wat de koninklijke familie aan plotdrama overkomt toont vooral hun menselijkheid, en de onmenselijkheid van hun gevangenis. Het zal nog een fikse stijlbreuk vergen om daaraan te ontsnappen.  Zo’n stijlbreuk zit al, halverwege de roman, in een flashback naar de Tweede Wereldoorlog, een lange scène waarin twee latere hoofdrolspelers uit de koninklijke familie op onverkwikkelijke manier met elkaar in aanraking komen. Welbeschouwd is het een uitzinnig hoofdstuk dat niet echt in het geheel past, maar ja, het heeft ook een wildheid die je alleen maar kunt bewonderen, omdat het een van de lekkerste, spannendste en daarmee beste episodes in de roman is. En vergeet niet: dit hoofdstuk laat zich wel verdedigen door de Netflixvorm van de roman – je kunt dit zien als die ene rare  aflevering waardoor je als kijker weer even wakker geschud wordt. Zo zit Kochs roman, na dat wat moeizame begin, toch weer slimmer in elkaar dan je kon bevroeden, en heeft hij in een moeite door ook het einde van de roman slim voorgekookt. Waardoor Koch zich daar dingen kan veroorloven die je normaliter alleen zou accepteren in een seizoensfinale van iets op Netflix of HBO.  Wat lijkt te beginnen als satire ontpopt zich als een verrassend menselijk verhaal én zeer smakelijk spektakel. Dat is een combinatie die maar zelden écht werkt, maar die hier verrassende en vrolijk stemmende literatuur oplevert. 

●●●●●
||https://www.nrc.nl//nieuws/2022/09/08/herman-kochs-koninklijke-netflixroman-is-spectaculair-en-verrassend-menselijk-2-a4141184
2022-09-08||Vrachtwagenchauffeur ongeluk Nieuw-Beijerland vrijgelaten, OM gaat in beroep||De raadkamer van de Rotterdamse rechtbank heeft besloten dat de 45-jarige Spaanse vrachtwagenchauffeur die verdacht wordt van het veroorzaken van het ongeluk in Nieuw-Beijerland, het proces in vrijheid mag afwachten. Dat meldt het OM donderdag. Bij het ernstige ongeval kwamen eind augustus zeven mensen om het leven. Het OM laat weten tegen deze beslissing in beroep te gaan.  Het OM wil de voorlopige hechtenis van de chauffeur laten verlengen omdat gevreesd wordt voor herhalingsgevaar. De rechtbank in Rotterdam ziet dit gevaar echter niet meer en heeft daarom besloten de verdachte vrij te laten. Het rijbewijs van de 45-jarige man is wel door het OM ingehouden, wat betekent dat hij niet achter het stuur van een voertuig mag plaatsnemen. Het onderzoek naar het ongeval is nog altijd in volle gang en zal „niet op korte termijn zijn afgerond”, schrijft het OM. Momenteel wacht het OM op aanvullend bloedonderzoek en medische gegevens uit Spanje om te kunnen vaststellen of medicatie of een medische aandoening mogelijk een rol kan hebben gespeeld bij het ongeval.  Eind augustus reed de 45-jarige verdachte met een vrachtwagen van de Zuiderzijdsedijk in het Zuid-Hollandse Nieuw-Beijerland. Op dat moment vond daar een buurtfeest plaats. Er kwamen drie vrouwen, van wie een hoogzwanger was, en drie mannen om het leven. Zeven anderen, onder wie kinderen, raakten gewond. ||https://www.nrc.nl//nieuws/2022/09/08/vrachtwagenchauffeur-ongeluk-nieuw-beijerland-vrijgelaten-om-gaat-in-beroep-a4141182
2022-09-08||Stamcellen maken beschermend stofje in het ruggemerg van ALS-patiënten||Genetisch aangepaste stamcellen kunnen in het ruggemerg van ALS-patiënten zeker drie jaar lang in leven blijven. Daar maken zij een stof aan die afstervende zenuwcellen beschermt. Dat blijkt uit een eerste proef met achttien patiënten, die geen ernstige bijwerkingen kregen.  Het experiment was nog te klein om te kunnen vaststellen of de behandeling het verloop van de ziekte vertraagt.  Amerikaanse onderzoekers publiceerden hun bevindingen deze week in het medisch-wetenschappelijk Nature Medicine. Bij de progressieve ziekte amyotrofische laterale sclerose (ALS) gaan de motorische zenuwcellen kapot, die de spieren aansturen. Hierdoor raken patiënten steeds verder verlamd, van benen tot de ademhalingsspieren. Er is geen behandeling; zonder beademing leidt de ziekte in gemiddeld drie jaar tot de dood. In Nederland horen jaarlijks 400 tot 500 mensen dat ze ALS hebben. De Amerikanen maakten slim gebruik van twee bekende inzichten. Bij ALS-patiënten zijn ook astrocyten aangedaan, de ondersteunende cellen die zenuwen verzorgen en herstellen. Daarnaast is bekend dat de stof GDNF de groei van motorische zenuwcellen bevordert. Maar die stof inspuiten werkt niet: hij breekt snel af en komt nauwelijks de hersenen en het ruggemerg in. De onderzoekers gebruikten daarom menselijke neuronale stamcellen die kunnen uitgroeien tot astrocyten. Die pasten ze genetisch zó aan dat ze de stof GDNF maakten. Zo hoopten ze op twee manieren de zenuwafbraak te lijf te gaan. Ze spoten de stamcellen in het ruggemerg van achttien ALS-patiënten, ter hoogte van de motorische zenuwcellen die de spieren van één van hun benen bestuurden. Het andere been diende als onbehandelde controle. De stamcellen groeiden na de transplantatie in het ruggemerg uit tot astrocyten die zeker drie jaar het beschermende GDNF maakten. Geen van de patiënten kreeg ernstige bijwerkingen.  De Amerikanen maten de spierkracht van de patiënten. Het krachtsverlies in de behandelde benen ging gemiddeld wat langzamer dan in de onbehandelde benen, en bij mensen met een hoge dosis ging het langzamer dan bij mensen met een lage dosis. Maar het aantal deelnemers was nog te klein om vast te kunnen stellen of de behandeling inderdaad de afbraak van zenuwcellen vertraagt. Het is een van de beste experimentele transplantatiestudies, zegt moleculair neurobioloog Jeroen Pasterkamp, die ALS-onderzoek leidt in het UMC Utrecht. „Eerdere ALS-studies werkten met cellen die motorneuronen worden. Dat werkt niet omdat die geen nieuwe verbindingen maken in het ruggenmerg van patiënten. Over deze nieuwe aanpak, waarbij ze juist steuncellen transplanteren die óók GDNF maken, ben ik positiever. Die combinatie lijkt echt iets te doen.” Voor ALS zijn twee medicijnen, maar die hebben maar weinig effect. Pasterkamp: „Dit hebben we nodig. We moeten een portfolio opbouwen van medicatie en behandelingen die kunnen werken bij patiënten, daar draagt dit aan bij.”||https://www.nrc.nl//nieuws/2022/09/08/stamcellen-maken-beschermend-stofje-in-het-ruggemerg-van-als-patienten-a4141183
2022-09-08||Mexicaans eten zoals het bedoeld is in sfeervol pandje||Het was een warme zomer en dan bedoelen we niet alleen qua temperatuur. Het leek of iedereen aan het opwarmen was; iets met heetgebakerd of kort lontje. Horeca Nederland is boos, omdat het horecapersoneel massaal dreigt te vertrekken naar de GGD om mensen te vaccineren. Ze krijgen daar beter betaald. De brancheorganisatie noemt het ‘oneerlijke concurrentie, ondersteund met belastinggeld’, terwijl ze toch moet weten dat veel horecabazen hun personeel jaar in, jaar uit slecht betalen. En dat de werkomstandigheden vaak bar en boos zijn.   Wij zagen deze zomer veel restaurants die de deuren vanwege personeelstekort dicht hielden, helemaal of een halve week. En we zagen toeristen naarstig op zoek naar een plekje waar ze wél konden eten. Voor fikse bedragen trouwens, want de prijsstijging in de horeca blaast je bijna van je sokken. Onze oude vader zou hoofdschuddend zeggen: ‘De wal keert het schip’. Sfeer  ontspannen, vrolijk, los, maar wel gedisciplineerde bediening Eten   bescheiden kaart met verfijnd Mexicaans streetfood  Prijs  79,25 euro voor twee personen, inclusief cocktails en wijn    MasMais Hoofdweg 456, Amsterdam www.masmais.nl Taquería MasMais is alle dagen open, het personeel loopt zich goedgehumeurd de benen uit het lijf en serveert de beste gerechten voor nette prijzen. Een van de eigenaren vertrouwt ons toe dat het personeel zichzelf soms zelfs aanbiedt en dat wil wel wat zeggen. De twee mannen achter deze zaak begonnen vanuit het niets als pop-up op het benedendek van het Veronicaschip aan de NDSM-pier en verkasten vorig jaar naar een mooi hoekpandje aan de Hoofdweg. Ze deinen mee op de golf van kwalitatief hoogwaardige Mexicaanse streetfoodrestaurants die de hoofdstad overspoelt. Het succes van deze restaurants wordt bepaald door de sfeer, de kwaliteit van de liefst zelfgemaakte taco’s en tortilla’s en de prijs – en op alledrie de onderdelen scoort MasMais uitstekend.  Als we aan het door ons gereserveerde terrastafeltje neerploffen, vinden we het te koud en zonder mopperen krijgen we een tafel binnen. We worden rechtstreeks in de armen van de cocktailkaart gedreven. De pittige klassieke Margarita (10,-) en de inderdaad Smokey Paloma met een scheutje mescal (10,-) komen met een portie chilaquiles (7,-), van origine een Mexicaans ontbijtgerecht. Hier zijn het stukjes tortilla met hete pepersaus, salsa verde met een vleugje komijn, ringetjes groene peper, ragfijn gesneden rode ui en room. Het lijkt in niets op de café-nachos die we kennen; dit gerecht is eenvoudig, maar door de kwaliteit van de ingrediënten spot on. Zo worden de taco’s en tortilla’s van verantwoord maismeel van Nederlandse bodem gemaakt, zodat het niet de halve wereld af hoeft te reizen. De ceviche van octopus (12,50) heeft een smakelijke, knettergroene leche de tigre (‘tijgermelk’) van aromatische limoensap, koriander, dungesneden rode ui en fijngesneden komkommer met schil. Die marinade is weliswaar vol en heerlijk, maar octopus is niet de meest geschikte vissoort voor ceviche, is wat chewy en valt qua smaak weg. Met de taco’s weten de mannen beter raad. De taco met pompoen (9,50) knalt eruit doordat de pompoen – een vrucht die wat weeïg kan smaken – gerookt is, behoorlijk pittig en met feta en pinda’s komt. De taco kalkoen (9,50), ook die is knapperig, komt met mole rojo, een milde, zacht-zoete en donkere mole (saus) en pindacrumble, origineel en vooral bevredigend.  We drinken ondertussen wijn, MasMais serveert alleen natuurwijnen, de meeste per fles en in prijs voor Amsterdamse begrippen best vriendelijk. De enige rode wijn per glas (4,50) past weliswaar uitstekend bij de uitgesproken smaken van de taco’s, maar is veel te warm, de Italiaanse orangewine  (6,-) heeft opvallend zachte tannines, heel vriendelijk. Ondertussen serveert de enorm gedisciplineerde brigade, die ons trouwens steeds van vers water voorziet, nog een quesadilla, een soort Mexicaanse tosti, met pittige chorizo (6,75), zelfgemaakte worst die aan soubressade doet denken, gesmolten kaas, geblakerde groene peper en een zuur-zoute groene salsa, heerlijk!  De arbeid roept, maar stiekem dromen we ervan nog een paar maanden rond MasMais te cirkelen.  Recensent en journalist  Petra Possel test wekelijks een restaurant in en om Amsterdam. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/08/mexicaans-eten-zoals-het-bedoeld-is-in-sfeervol-pandje-a4141023
2022-09-08||Waarom vrouwen in de filosofie en klassieke literatuur ten onrechte werden gedegradeerd tot randfiguren||Medusa? Dat is toch een boze vrouw? Een slangenmonster? De naam zal bij velen geen positieve associaties oproepen. In films als Clash of the Titans (1981) en Percy Jackson & the Olympians (2010) wordt ze geportretteerd als een sluipend wezen met groene ogen en zwarte kronkelende gifslangen op haar hoofd. Wie haar aankeek, veranderde in steen. De dochter van zeegod Phorcys en het zeemonster Ceto had dit voorkomen volgens de films aan zichzelf te danken. Ze werd gestraft door de godin Athena omdat ze de liefde had bedreven met de god Poseidon. Het verhaal van Medusa staat niet op zichzelf. In haar nieuwste boek De kruik van Pandora beschrijft de Britse classicus en komiek  Nathalie Haynes, hoe de vrouw in de klassieke literatuur veelal gedegradeerd wordt tot randfiguur, vaak met een ‘boosaardige schaduw’ om haar heen. Zoals de Griekse Klytaimnestra, die bekend werd als ‘de slechtste echtgenote die een man zich kon wensen’. Dat ze gedwongen werd te trouwen met Agamemnon, die haar twee kinderen en man vermoordde, lijkt in de vertellingen van haar verhaal slechts bijzaak. Het idee dat vrouwen in verhalen altijd randfiguren zijn geweest, is niet alleen zichtbaar in de klassieke literatuur. Volgens de Engelse filosofen Rebecca Buxton en Lisa Whiting heeft ook de wetenschap de neiging om mannen serieuzer te nemen. Plato, Descartes, Aristoteles, Kant: in de academische syllabus is geen vrouw te bekennen. Uit frustratie werd hun verzamelbundel De filosofes geboren. Wie het boek leest ziet al snel dat vrouwen in het mannenbolwerk van de filosofie ondergesneeuwd zijn geraakt of soms letterlijk de mond werd gesnoerd. Zo werd de Egyptische filosofe Hypatia met Griekse potscherven opengereten en daarna in de brand gestoken.  Als het dus aan de schrijvers van De kruik van Pandora en De filosofes ligt, is het hoog  tijd dat  deze vrouwelijke denkers en mythische figuren worden  gerehabiliteerd. Zo analyseert Haynes hoe tien bekende ‘mythevrouwen’ in de geschiedenis beschreven zijn en weet ze met humor en via  onderzoek de veelal stigmatiserende verhalen over deze vrouwen te ontkrachten. Zo blijkt hoofdpersoon Pandora in de Elegieën van Theognis geen doos met onheil te openen, maar een kruik gevuld met deugden, waaronder vertrouwen en zelfbeheersing. Ook Buxton en Whiting rekenen af met stigmatiserende ideeën over vrouwen in de filosofie.  Ze vroegen twintig vrouwelijke denkers uit verschillende delen van de wereld om elk een hoofdstuk te wijden aan het leven en werk van een vrouwelijke filosoof. De meesten van deze denkers werden door hun mannelijke tijdgenoten als ‘geleerde dames’ of ‘activisten’ bestempeld, maar De filosofes laat zien dat deze vrouwen veel meer zijn dan dat: ze leverden een rijke intellectuele bijdrage aan het gedachtegoed door filosofie te doorvlechten met literatuur, poëzie, sterrenkunde en wiskunde. Opvallend is de wijze waarop beide boeken beschrijven hoe het beeld van de vrouw door de jaren heen is veranderd. Zo werd volgens Haynes het demonische beeld van de vrouw in de klassieke literatuur pas vrij recent aangewakkerd. Ze beschrijft hoe de rampspoed die Pandora over de wereld had uitgeroepen, in eerste versies van dit verhaal werd veroorzaakt  door Prometheus’ diefstal van het vuur uit de hemel. Pas in de negentiende eeuw ontstond het beeld van Pandora als veroorzaker van alle ellende, omdat ze volgens schrijver Nathaniel Hawthorne zo’n ‘akelig ondeugend wicht was’. In De filosofes merken Buxton en Whiting eenzelfde ontwikkeling op. De Chinese Ban Zhao (45-120 voor Christus) werd tijdens haar leven beschouwd als één van de belangrijkste vrouwen van China. Ze was historicus, filosoof en schrijver en had politieke macht binnen het keizerlijk hof. Toch best opmerkelijk als je beseft dat vrouwen eeuwen na haar dood werden uitgesloten van academische participatie.   De filosofes stelt op één vlak wel teleur. In de inleiding beschrijven de auteurs hun frustratie over de vermelding van vrouwen in de filosofie: ‘vrouwen worden vaak maar zijdelings genoemd, meestal in verband met de mannelijke collega met wie ze samenwerkten of een relatie hadden.’ In hun  boek moet dat anders zijn, stellen zij, maar toch wordt bij veel filosofes nog steeds de relatie met mannelijke filosofen beschreven. Edith Stein verwierf bijvoorbeeld bekendheid door ‘promotor Edmund Husserl’ en Simone de Beauvoir werd beroemd doordat ze een ‘intellectueel paar’ vormde met Jean-Paul Sartre. De bijdrage van vrouwelijke filosofen lijkt in sommige hoofdstukken daardoor opnieuw bepaald door mannen.  Ook Haynes weet het belang van de ‘mythevrouwen’ niet altijd in woorden te vatten. Ze laat de lezer graag zelf een oordeel vellen, maar haar argumentatie blijft daardoor oppervlakkig. Zo laat ze de lezer in het ongewisse over het belang van Helena’s verhaal door te schrijven: ‘Waarom zouden we haar verhaal niet willen horen?’  Toch zijn deze boeken de moeite waard voor iedereen die zich op laagdrempelige wijze wil onderdompelen in de wereld van de filosofie en de klassieke literatuur. Hoewel beide boeken door academici zijn samengesteld, zijn ze in tegenstelling tot veel academische teksten niet afstandelijk gebleven. Humoristische anekdotes en persoonlijke levensverhalen zorgen ervoor dat beide boeken goed leesbaar zijn. Hoewel deze boeken er misschien niet voor zullen zorgen dat de stem van de vrouw nu volledig tot zijn recht komt, doen ze wel een poging ‘de leemte enigszins te vullen’. Wellicht dat de ‘monsterachtige’ reputatie van Medusa in de toekomst dan iets meer nuancering bevat. Als het aan Haynes ligt in ieder geval wel: haar nieuwste boek over Medusa komt 15 september uit.  

●●●●●

Rebecca Buxton & Lisa Whiting: De filosofes.(The Philosopher Queens) Vert. Anne Marie Koper. Lontano, 192 blz. € 25,-
 

●●●●●
||https://www.nrc.nl//nieuws/2022/09/08/waarom-vrouwen-in-de-filosofie-en-klassieke-literatuur-ten-onrechte-werden-gedegradeerd-tot-randfiguren-a4141181
2022-09-08||18-jarige Zweedse scholier veroordeeld tot levenslang voor doden twee docenten||De 18-jarige scholier die in maart twee leraren op een school in Malmö doodde, is veroordeeld tot een levenslange gevangenisstraf. Dat maakte de rechtbank van Malmö donderdagochtend bekend, melden de Zweedse media. De man is de eerste 18-jarige die in de moderne geschiedenis van Zweden veroordeeld is tot een levenslange gevangenisstraf. Daarnaast moet de dader iets meer dan een miljoen kronen (ongeveer 93.000 euro) aan schadevergoeding betalen aan de nabestaanden.  De scholier bracht  in maart twee vrouwelijke docenten met een bijl om het leven. Na een schooldag sloot de 18-jarige zichzelf op in het toilet van de school. Hij deed een sjaal en masker om en viel daarna de twee vrouwelijke docenten aan. Kort na de aanslag werd de jongen gearresteerd op de Malmö latinskola, het Zweedse equivalent van een gymnasium. „Dit zijn twee zeer wrede moorden waarbij de slachtoffers enorm hebben geleden en ernstige doodsangst hebben ervaren”, verklaarde de voorzitter van de rechtbank, Johan Kvart. Volgens de rechter zou de dader zich een buitenbeentje hebben gevoeld, en was dat het motief. Hij zou de twee leraren willekeurig hebben uitgekozen. Daarnaast had de dader een fascinatie voor schietpartijen op scholen, bloedbaden en geweld. Elison heeft alles bekend en zei in de rechtbank dat hij een daad wilde uitvoeren die zo verschrikkelijk was, dat iedereen zich daarna van hem zou distantiëren. Daarnaast dacht hij dat hij zelf zou omkomen bij de aanval. Uit psychiatrisch onderzoek bleek dat de man een vorm van autisme heeft, maar niet lijdt aan een ernstige psychiatrische stoornis.  Correctie (8 september 2022): In een eerdere versie van dit bericht werd de veroordeelde aangeduid als Anders Elison. Dit is echter de naam van zijn advocaat. Hierboven is dat gecorrigeerd.||https://www.nrc.nl//nieuws/2022/09/08/18-jarige-zweedse-scholier-veroordeeld-tot-levenslang-voor-doden-twee-docenten-a4141174
2022-09-08||In de laatste Britse kolonie kon je in 1973 nog als een beest worden gedeporteerd||‘Het eiland wordt gesloten’. Dat is wat Liseby Elysé op een dag in 1973 plotseling te horen kreeg, voordat ze verordonneerd werd aan boord van een schip te stappen. Dat eiland was Peros Banhos, onderdeel van de Chagos-archipel in de Indische oceaan. Samen met 1500 andere eilandbewoners werd Liseby Elisé naar het duizend zeemijl verder gelegen Mauritius gebracht. Eén koffer mocht ze meenemen. De omstandigheden aan boord van het schip waren beroerd. ‘We zaten als beesten, als slaven in dat schip’, zou ze later vertellen. Kort na de reis kreeg Liseby, die vier maanden zwanger was, een miskraam. Ze weet dat aan de stress. De laatste kolonie, heet het boek dat de Brit Philippe Sands schreef over de Chagos-archipel. Het is geen verhaal dat het grote publiek zal kennen, maar één van de eilanden doet waarschijnlijk wel een belletje rinkelen: Diego Garcia. De Amerikanen hebben er een grote luchtmacht- en marinebasis die onder andere werd gebruikt in de oorlog tegen Irak. Later kwam Diego Garcia ook in het nieuws als vermoedelijke black site van de CIA, voor het verhoren en mogelijk martelen van terreurverdachten. Sands is als jurist gespecialiseerd in internationaal recht. Maar hij is ook schrijver van non-fictie-boeken met een inmiddels respectabel oeuvre. Hij heeft een talent om kleine en grote gebeurtenissen uit de geschiedenis met elkaar te verbinden, om ingewikkelde juridische kwesties toegankelijk te maken voor een breed publiek, waarbij hij slim gebruik maakt van persoonlijke ervaringen en anekdotes – op een manier die nooit irritant of borstklopperig is. In Oost-Weststraat vermengde hij zijn familiegeschiedenis met een verhaal over de oorsprong van het begrip ‘misdaden tegen de menselijkheid’. In De rattenlijnvolgde hij de voetsporen van een nazi-officier die medeverantwoordelijk was voor de dood van een half miljoen Joden, maar na de Tweede Wereldoorlog aan vervolging wist te ontsnappen. De laatste kolonie is een ogenschijnlijk ‘klein’ verhaal. Het gaat over de strijd van de 1500 gedeporteerde bewoners van de Chagos-archipel om te mogen terugkeren naar hun geboortegrond. Maar Sands verbindt dat verhaal listig met internationale rechtszaken en verdragen, waardoor het zich ook laat lezen als een geschiedenis van het recht op zelfbeschikking van volkeren – een principe  dat centraal staat in vrijwel elk naoorlogs conflict, zoals ook nu weer in de oorlog tussen Rusland en Oekraïne. De Chagos-archipel was onderdeel van de Britse kolonie Mauritius, ook al ligt de eilandengroep daar zo’n 2000 kilometer vandaan. Voordat de Britten instemden met de onafhankelijkheid van Mauritius in 1968, maakten ze de Chagos-archipel los van het Afrikaanse eiland. In feite creëerden ze daarmee een nieuwe kolonie – vandaar de titel van het boek, De laatste kolonie. Die kolonie noemden ze het ‘Brits Indische Oceaanterritorium’. De kleine eilandjes waren onderdeel van een groot geopolitiek spel: eind jaren vijftig, de Koude Oorlog was in volle gang, begonnen de Amerikanen plannen te maken voor militaire bases overal in de wereld. Daarbij lieten ze ook hun ogen vallen op onbeduidende atollen als Diego Garcia. De Britten wilden hun bondgenoot ter wille zijn, en stelden het eiland gratis ter beschikking. De Mauritiaanse leiders werd voorgehouden dat hun onafhankelijkheid in gevaar was als ze niet meewerkten aan het plan. De internationale gemeenschap werd verteld dat de eilanden geen permanente bewoners hadden – een leugen.  Aan die bewoners werd niks gevraagd. De meesten waren vermoedelijk nazaten van slaven, die werkten op een kokosplantage, en woonden er al generaties. ‘Ik was als kind erg gelukkig’, zou Liseby Elysé later vertellen. ‘Ik herinner me Peros Banhos als een paradijs. We hadden alles wat we nodig hadden. (…) We hadden onze eigen muziek, onze eigen liedjes, we zongen graag. We dansten. We dansten dolgraag, tot laat in de nacht. Maar op een dag veranderde alles.’ De Amerikanen legden een landingsbaan aan. Camp Justice werd de basis genoemd, ‘zonder enige ironie’ merkt Philippe Sands op. Ironisch is wel: juist de Britten en de Amerikanen stonden aan de basis van moderne ideeën over zelfbeschikkingsrecht voor volkeren. Die werden vastgelegd in drie handvesten: het Atlantisch Handvest, dat de Britse premier Churchill en de Amerikaanse president Roosevelt sloten in 1941, het handvest van de Verenigde Naties, en dat van het oorlogstribunaal in Neurenberg. Langzaam vonden die ideeën hun weg naar de rechtspraak, bijvoorbeeld via het Internationaal Gerechtshof in Den Haag. Aan de hand van een aantal concrete zaken (over Zuid-Afrika dat het internationale recht schond in Namibië, de VS in Nicaragua en Rusland in Georgië) legt Sands uit hoe de tijd langzaam rijp werd voor een zaak over de Chagos-archipel bij het Internationaal Gerechtshof (Sands, een Brit, was daar zelf bij betrokken als advocaat van Mauritius tegen het Verenigd Koninkrijk). Sands laat mooi zien hoe het eraan toegaat bij zo’n zaak. Er is de juridische werkelijkheid: het internationale recht zoals dat is vastgelegd in verdragen. Maar internationaal recht, laat hij zien, is óók politiek. Het betekent: lobbyen om steun krijgen bij de Verenigde Naties die de kwestie moeten voorleggen aan het Internationale Gerechtshof, om de juiste rechters benoemd te krijgen voor een zaak, en om ervoor te zorgen dat de juiste landen tijdens een hoorzitting hun mening geven. Liseby Elysé is in 2018 één van de getuigen. Als de uitspraak, na maanden, eindelijk komt, houdt Sands haar hand vast. ‘Ik ben bij al mijn rechtszaken betrokken, maar deze was anders, want hij raakte aan de kern van elk rechtssysteem. Het ging erom hoe de rechtsorde zwakke mensen beschermt tegen excessen van de machtigen.’ Sands laat ook zien hoe de machtsverhoudingen in internationale gremia zoals de VN en het Gerechtshof in de loop der jaren veranderden ten gunste van ex-koloniën en ten nadele van (voormalige) grote mogendheden als de Verenigde Staten en Groot-Brittannië: Mauritius wint de zaak, en vervolgens nemen de VN een resolutie aan waarin staat dat Chagos ‘een integraal deel’ van Mauritius is en dat de hervestiging van Chagossianen ‘een kwestie van urgentie’ is. Alleen: Groot-Brittannië weigert tot op de dag van vandaag  om daar gehoor aan te geven. In internationale verhoudingen geldt in de praktijk toch vaak nog een ander recht: dat van de sterkte. Sands: ‘Terwijl Groot-Brittannië klaagt over de illegale bezetting van Rusland in Oekraïne bezet het zelf nog altijd illegaal een deel van Afrika.’ Correctie (10 september 2022): In een eerdere versie van dit stuk stond in de intro Chapos-archipel. Daar had Chagos-archipel moeten staan. 

●●●●●
||https://www.nrc.nl//nieuws/2022/09/08/in-de-laatste-britse-kolonie-kon-je-in-1973-nog-als-een-beest-worden-gedeporteerd-a4141179
2022-09-08||Door het oog van fotograaf Javier Fergo||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/08/door-het-oog-van-javi-fergo-a4141004
2022-09-08||Patrick Radden Keefe’s portretten van schurken zijn onderzoeksjournalistiek op zijn best||Voor de journalisten die nog longreads schrijven is het weekblad The New Yorker een van de laatste vrijplaatsen. En van alle auteurs van dit blad   is Patrick Radden Keefe een van de meest prominente. Zijn werkgebied is dat van ‘waargebeurde verhalen over moordenaars, oplichters, dwarsliggers en vrijbuiters’, een ondertitel van dit boek die de lading inderdaad beter dekt dan het simpele ‘schurken’. Neem bijvoorbeeld zijn meest recente bijdrage aan het weekblad, van juni dit jaar, een sensationeel verhaal van maar liefst 13 pagina’s over Josh Schulte, een verongelijkte CIA-employé die vierendertig terabytes aan geheime data op straat gooide via WikiLeaks. Dat stuk staat niet in het onderhavige boek (het meest recente artikel dateert van 2019) maar is wel symptomatisch voor Keefe’s werkwijze. Hij publiceerde eerder Het pijnstillerimperium over de Sackler-familie, die een fortuin opbouwde met Valium maar in diskrediet raakte vanwege het verslavende OxyContin, dat een dodelijke epidemie in de VS creërde  In ons land zal zijn artikel over de familie Holleeder (in The New Yorker gepubliceerd in 2018) het meest de aandacht trekken. Keefe heeft zich toegang tot zuster Astrid weten te verschaffen en slaagt erin familiale details bloot te leggen. Heel veel nieuws bevat het stuk voor de Nederlander die Astrids boeken heeft gelezen misschien niet, maar we zien haar hier vooral als mens van vlees en bloed. Wat zou ze tegen haar broer zeggen, vraagt Keefe, als zij hem buiten de rechtbank kon spreken? ‘Dat ik ondanks alles nog altijd van hem houd. (…) En ja, dat ik hem mee naar huis zou kunnen nemen.’ Heel interessant, zeker in het licht van de laatste ontwikkelingen in de Amerikaanse politiek, is het portret van Mark Burnett, de maker van de ‘realityshow’ The Apprentice. In die hoedanigheid was hij een van de belangrijkste krachten achter de opkomst van Donald Trump – hoofdpersoon van dat programma.  Politiek is gewoon entertainment maar dan met andere middelen, is zijn opvatting.  Ook wordt hier Tony Schwartz opgevoerd, de ghostwriter die Trumps De kunst van het zakendoen schreef en hem nu beschrijft als ‘het monster dat ik mede heb gecreëerd.’ In zijn stuk over Schulte probeert Keefe zelf een soort gemene deler te vinden voor het slag mensen waar hij onderzoek naar doet. Hij noemt ze ‘boy emperors’: mannen die veel macht en rijkdom hebben vergaard en toch nog steeds een kinderlijke indruk maken. De bekendste voorbeelden daarvan zijn de tech-miljardairs Elon Musk en Mark Zuckerberg. Hij neemt ze niet op in zijn galerie van ‘schurken’– wellicht omdat ze strikt gesproken niet onder deze Nederlandse noemer te vatten zijn. In de schurken-galerie is wel plaats voor wijnvervalser Hardy Rodenstock, die flessen slobberwijn voor tonnen wist te verkopen; een fascinerend verhaal over etiketten-manipulatie dat meerdere wijnsnobs aan het denken zou moeten zetten. Ook schrijft hij over tv-kok, ‘gastronomische rebel’ en krachtsportfanaat Anthony Bourdain, die in 2018 zelfmoord pleegde. Uitstekend gedocumenteerd is het verhaal over een Zwitserse bankdataroof en de schimmige praktijken van het bankwezen aldaar. Daarbij komt de naam van David Bowie opeens in een dubieuze rol tevoorschijn. Even inzichtelijk is het ‘Rijk van de Voorkennis’, waarin de belangenverstrengeling tussen medische wetenschap en bedrijfsleven wordt ontleed. Vooral zo schandalig omdat het hier ging om speculeren met voorkennis op een medicijn tegen Alzheimer waarvan de ingewijden wisten dat de resultaten dubieus waren. Dat zijn werkwijze de vreemdste gevolgen kan hebben blijkt in 2014 als hij, na publicatie van een stuk over de Mexicaanse drugsbaron  Joaquín Guzmán, beter bekend als El Chapo, wordt gebeld door diens advocaat met de vraag of hij de biografie van El Chapo wil schrijven. Keefe reageert met een beleefd nee. Hij is verbijsterd: Guzman ‘mocht dan aan het hoofd staan van een drugssyndicaat waar miljarden in omgingen, zelf was hij naar verluidt zo goed als analfabeet (…) niet het type dat zich zou abonneren op The New Yorker.’ De man is verantwoordelijk voor duizenden, misschien wel tienduizenden moorden. ‘Het hele scenario voelt een beetje als de eerste aflevering van een thriller-serie waarin de ongelukkige journalist, verblind door zijn verlangen naar een primeur, de derde episode niet noodzakelijkerwijze overleeft.’ Het verzoek via de advocaat is des te opmerkelijker omdat El Chapo nooit interviews heeft gegeven, en dus ook niet aan Keefe, wiens specialisme immers de ‘write around’ is: het schrijven van een portret door middel van gesprekken met de omgeving van de geportretteerde. Wat beweegt zo’n genadeloze crimineel zijn biografie uitgegeven te willen zien? Een boekpresentatie in aanwezigheid van de hoofdpersoon zit er niet in, want El Chapo zit levenslang opgesloten in de zwaarst bewaakte federale gevangenis van de VS.  Hier en daar lijden de stukken van Keefe aan een overdaad aan informatie. Iets meer strakheid, iets minder aandacht voor zijfiguren hadden zijn werk nog beter gemaakt. Toch is het onderzoeksjournalistiek op zijn best: letterlijk grensoverschrijdend, met enorm veel ausdaueren blijkbaar mogelijk gemaakt met een jaloersmakend budget. Zelf vat Keefe zijn onderwerpen aldus samen: ‘Ik hoop dat ze als geheel licht werpen op misdaad en straf, op de glibberigheid van normen en waarden, de keuzes die we maken op ons levenspad en de verhalen die we onszelf en anderen vertellen over die keuzes.’ 

●●●●●
||https://www.nrc.nl//nieuws/2022/09/08/patrick-radden-keefes-portretten-van-schurken-zijn-onderzoeksjournalistiek-op-zijn-best-a4141178
2022-09-08||Opinie | Advisering over  nieuwe vaccins kan veel beter en sneller||Grote verontwaardiging begin juni in de Tweede Kamer in een debat over vaccinaties. De 20 miljoen euro die nodig is om het rotavirusvaccin in te zetten bij kinderen is niet beschikbaar, aldus staatssecretaris Maarten van Ooijen (VWS, ChristenUnie). Verschillende Kamerleden vroegen zich af waarom het  jaren moet duren voordat vaccinaties die een aanzienlijke gezondheidswinst opleveren, in Nederland beschikbaar komen. De staatssecretaris gaf hier geen duidelijk antwoord op: hij verwees naar een brief die hij de Kamer ging sturen over de toekomst van het vaccinatiestelsel. Ronald de Groot is emeritus hoogleraar kindergeneeskunde en voorzitter van de Stichting Vaccinology Masterclass.  Die brief ligt er inmiddels. Van Ooijen erkent dat het veel te lang duurt voordat adviezen over het invoeren van nieuwe vaccinaties beschikbaar zijn. Dat is inderdaad al decennia een groot probleem. Adviezen van de Gezondheidsraad over vaccinaties – met name voor kinderen – tegen pneumokokkeninfecties, infecties door het rotavirus en vele andere ziekten – kwamen vele jaren te laat. Ook adviezen over vaccinaties tegen epidemische infecties, zoals Q-koorts, infecties door meningokokken type W en zelfs Covid-19 werden maanden tot jaren te laat aangeboden aan VWS. Het gevolg: aanzienlijke sterfte en ziekte die voorkomen hadden kunnen worden. De staatssecretaris schetst in zijn brief niet wat de belangrijkste reden is van de lange doorlooptijden binnen de Gezondheidsraad. Die reden is evenwel zeer aanwijsbaar: de samenstelling van de zogeheten Vaste Commissie Vaccinatie (VCV) van de raad. Veel leden van deze commissie hebben geen specifieke expertise op het brede terrein van de vaccinatie. Voor wetenschappelijke adviezen over vaccinaties is kennis van de immunologische werking en bijwerkingen, de maatschappelijke acceptatie, modellering van infectieziekten en kosteneffectiviteit essentieel. Deze kennisdomeinen voor beoordeling van vaccins ontbreken echter in de VCV. Het is bizar, maar helaas waar: adviezen over goed vaccinatiebeleid worden gegeven door een commissie met lacunes in wetenschappelijke expertise. Nu is dergelijke expertise ook slechts beperkt voorhanden in Nederland. Daarom zou het heel verstandig zijn om buitenlandse deskundigen aan de commissie toe te voegen. In Engeland gebeurt dat al sinds jaar en dag. Dat is een veel betere oplossing dan – zoals Van Ooijen voorstelt – het RIVM meer verantwoordelijkheden op het gebied van vaccinatieadviezen te geven. Dat is immers alleen maar het verschuiven van het probleem naar een niet onafhankelijke overheidsinstelling. Ik pleit dus voor meer deskundigheid in de VCV en voor een andere werkwijze van de commissie. Hierbij zal de verantwoordelijkheid voor de inhoud van de adviezen, die  volledig door een ambtelijk secretaris geschreven worden, verlegd worden naar de commissieleden. Precies zoals dat in Engeland gebeurt. Dat zal ertoe leiden dat adviezen (gevraagd door VWS, maar ook ongevraagd) sneller tot stand komen en resulteren in meer urgentie in het vaccinatiebeleid van de overheid. Overigens moet ook VWS zelf veel sneller meters maken. De implementatie van adviezen van de Gezondheidsraad duurt immers vaak vele jaren. Daarnaast zijn explicietere criteria nodig voor het opnemen van vaccins in het Rijksvaccinatieprogramma. De Gezondheidsraad ontwikkelt zijn adviezen op basis van een raamwerk van zeven criteria. Met name kinder- en jeugdartsen pleiten er al jaren voor om deze criteria te verbeteren en te verduidelijken. Het criterium ‘ernst en omvang van ziekte’ is nu vaag geformuleerd en verdient nadere uitwerking. Datzelfde geldt voor ‘balans tussen kosten van vaccinatie en gezondheidswinst’. Aanscherping van deze en andere criteria draagt eraan bij dat we potentiële gezondheidswinst kunnen verzilveren door nuttige en beschikbare vaccins daadwerkelijk (en sneller)  in te zetten. Tot slot: de overheid moet af van haar angst voor brandend water als het gaat om overleg met de farmaceutische sector over vaccins. Ook op dit gebied geldt dat het Nederlandse vaccinatiebeleid doeltreffender wordt als gebruik wordt gemaakt van de ruim beschikbare expertise in deze sector. Het is veelzeggend dat het woord farma in de recente brief van de staatssecretaris nagenoeg ontbreekt. De industrie wordt kennelijk eerder als tegenstander gezien dan als noodzakelijke partner. Dat blijkt ook uit het feit dat  producenten van (nieuwe) vaccins niet de mogelijkheid hebben om in een hoorzitting bij de Gezondheidsraad een toelichting te geven op nieuwe of in ontwikkeling zijnde vaccins, vanwege vermeende belangenverstrengeling of ongewenste beïnvloeding. Dat heeft onder meer tot gevolg dat de Gezondheidsraad onvoldoende op de hoogte is van de meest recente inzichten in vaccins. Ter illustratie: de raad had al medio 2020 relevante informatie over de meest in ontwikkeling voorlopende Covid-19-vaccins kunnen bespreken met de producenten en hun publicaties kunnen bestuderen. VWS had hierdoor eerder op de hoogte kunnen zijn van de vereisten voor opslag en transport en te verwachten bescherming van de diverse vaccins. Dat had veel logistieke problemen bij de uitvoering kunnen voorkomen. Betere spelregels waarmee de overheid actuele kennis van de farmaceutische bedrijven kan verkrijgen, zijn dus dringend nodig. Maar vooral ook: minder koudwatervrees in de richting van een sector waar veel deskundigheid voorhanden is.||https://www.nrc.nl//nieuws/2022/09/08/advisering-over-nieuwe-vaccins-kan-veel-beter-en-sneller-a4141177
2022-09-08||Topambtenaar gaf ministers na Huizinge niet alle informatie over gaswinning||Oud-topambtenaar Mark Dierikx heeft na de zware aardbeving in Huizinge, in 2012, veel belangrijke informatie over de gaswinning en de risico’s daarvan niet gedeeld met de ministers die daar toen verantwoordelijk voor waren. Hij nam veel besluiten op eigen houtje, zonder met hen te overleggen. Volgens hem was dat in die tijd gebruikelijk op het ministerie en hoorde het ook bij zijn mandaat. Dat werd donderdagochtend duidelijk tijdens het verhoor van Dierikx in Den Haag door de parlementaire enquêtecommissie die onderzoek doet naar de gaswinning in Groningen. Dierikx was in de periode 2011-2016 directeur-generaal Energie, Telecom en Mededinging bij het ministerie van Economische Zaken (EZ). Als regeringsvertegenwoordiger was hij aanwezig bij de vergaderingen van de zogenoemde Maatschap Groningen. In dat gremium namen de oliemaatschappijen Shell en ExxonMobil en gaswinningsbedrijf NAM samen met staatsbedrijf Energiebeheer Nederland de belangrijkste besluiten over de gaswinning in Groningen, een publiek-privaat project dat ze in de jaren zestig waren begonnen. Dierikx vertegenwoordigde de regering ook binnen GasTerra, het bedrijf dat het gas verhandelde dat door de NAM gewonnen werd. Bezoek aan Loppersum
De burgemeester van Loppersum, Albert Rodenboog, vertelde tijdens een eerder verhoor aan de enquêtecommissie dat hij na de zware beving in Huizinge tevergeefs contact had geprobeerd te zoeken met toenmalig EZ-minister Maxime Verhagen (CDA). De beving, met een kracht van 3,6 de zwaarste tot nu toe, had veel schade aangericht in zijn gemeente en hij vond dat het ministerie de ernst van de situatie onderschatte. Dierikx vertelde aan de enquêtecommissie dat Verhagen in die tijd zeer weinig op het ministerie was, omdat het kabinet demissionair was.  De topambtenaar belde zijn minister toch op, omdat Rodenboog al een tijdje contact zocht met de minister. Maar Verhagen vroeg of Dierikx het gesprek wilde doen, omdat hij zelf demissionair was. Het leidde ertoe dat Dierikx, na een telefoontje met Rodenboog, in oktober een bezoek bracht aan Loppersum, om de situatie ter plekke in ogenschouw te nemen. De minister ging er zelf nooit heen. Verhagen, die ook al voor de  enquêtecommissie is verschenen, zei tijdens zijn verhoor dat hij achteraf spijt heeft. Geen eensluidende opvatting
Uit het verhoor van Dierikx werd duidelijk dat de directeur-generaal van EZ veel beslissingen zelf nam. Zo kreeg hij al snel na de aardbeving in Huizinge een rapport onder ogen van het Staatstoezicht op de Mijnen (SodM), waarin de toezichthouder waarschuwde dat er nog veel zwaardere bevingen zouden kunnen komen. Tot dan toe werd aangenomen dat de bevingen nooit zwaarder zouden worden dan 3,9 en dat de schade aanvaardbaar zou blijven. Dierikx bracht Verhagen niet op de hoogte van dit rapport, maar wilde eerst weten wat andere onderzoeksinstituten, zoals het KNMI en TNO, ervan vonden. Zolang er geen „eensluidende” opvatting was over het aardbevingsgevaar, moesten er geen beslissingen worden genomen, vond hij. Een notitie van zijn eigen ambtenaren, van de afdeling Mijnbouw, die vonden dat op basis van het SodM-rapport direct maatregelen genomen moesten worden, legde Dierikx naast zich neer. Om dezelfde reden stemde de topbambtenaar in december 2012 ook in met het businessplan van GasTerra, dat in 2013 48,9 miljard kuub gas wilde verkopen. Dierikx wist dat dat meer was dan in 2012, maar de contracten waren voor een groot deel al gesloten, zei hij. Bovendien moest er volgens hem eerst meer kennis worden verzameld over de aardbevingsrisico’s en over de risico’s voor de leveringszekerheid van gas. Hij informeerde de nieuwe minister, Henk Kamp (VVD), niet over het  businessplan. Dat was volgens hem in die tijd nog de gebruikelijke gang van zaken op het ministerie. Pas later ging de minister zich intensiever bemoeien met de gaswinning. Verstofte stikstofinstallaties
De enquêtecommissie hield hem voor dat uit onderzoek van GasTerra in die tijd al duidelijk was dat er best minder gas kon worden gewonnen, zonder gevaar voor de leveringszekerheid. Het Groningse gas kon voor een deel vervangen worden door buitenlands gas, vermengd met stikstof. Maar volgens Dierikx zouden dan stikstofinstallaties in gebruik genomen moeten worden die „verstoft” waren. Ook was volgens hem nog niet precies duidelijk hoeveel gas er nodig was in koude winters. De topambtenaar informeerde minister Kamp niet over het onderzoek van GasTerra.   De nieuwe minister was intussen wel op de hoogte van het alarmerende SodM-rapport. Maar Dierikx adviseerde hem meer onderzoek in te stellen voor hij ingrijpende besluiten nam, en Kamp volgde zijn raad op. De minister stelde eind januari 2013 veertien onderzoeken in die meer duidelijkheid moesten brengen. In mei, toen duidelijk was dat de gasproductie nog hoger zou uitvallen dan in het businessplan stond, informeerde de topambtenaar de minister daar over. Hij vertelde Kamp dat er dat jaar zeker 50 miljard kuub uit de Groningse bodem gehaald zou worden. Kamp vroeg Dierikx en een andere  topambtenaar, Jos de Groot, wat hun advies was. Ook toen vonden zij dat de minister beter even niks kon doen, maar moest afwachten wat er uit de veertien onderzoeken zou komen. En Kamp luisterde  opnieuw naar dat advies.||https://www.nrc.nl//nieuws/2022/09/08/topambtenaar-gaf-ministers-na-huizinge-niet-alle-informatie-over-gaswinning-a4141167
2022-09-08||‘Ik hoop iets  te zeggen wat voor meer vissen geldt’||Misschien is het wel het allerbekendste alfabetrijm: ‘A is een aapje/ dat eet uit zijn poot/ B is de bakker/ die bakt voor ons brood’. Van Rie Cramer is het, zoete gedichtjes met zoete plaatjes, een prima hulpmiddel om een kind het alfabet te leren. Wiel Kusters (1947) deed het, samen met tekenaar Joep Bertrams, opnieuw: Alfabels, heet de bundel. De titels bestaan uit de alfabetversjes van Rie Cramer, daaronder staat een sonnet van Kusters dat ermee aan de haal gaat. Het geheel is ingebed in de allesbehalve zoete tekeningen van Bertrams.  Het is een alfabet voor volwassenen geworden. Een alfabet heeft iets magisch, vindt Kusters, zeker zoals Rie Cramer het doet. „Ze zegt niet zoiets als ‘A staat voor Aapje’, nee A ís een aapje. Dat is meteen een schepping. De magie daarvan spreekt me aan. Dat je met woorden echt iets in de werkelijkheid present kunt stellen.” Dat is natuurlijk wat dichters nastreven, ook deze. En wie over woorden en letters dicht, dicht ook al gauw over de taal en het dichten zelf. Ook hier is dat zo. Kusters: „Van lezers hoeft dat vaak niet weet ik wel, maar ik denk: in feite is ieder gedicht een poëticaal gedicht, en dat bedoel ik niet als slimmigheidje. Het is niet vanzelfsprekend dat woorden zo op een bladzij terecht komen. Een gedicht zegt iets over een gedicht, ook als het er niet over gaat, door de manier waarop het zich presenteert.” In de eerste regel staat: ik zwem door mazen. Ik ben dus een vis? „En al gauw ben je dan een metaforische vis, dan gaat het toch weer over een mens. Als je door mazen zwemt en er is geen net, dan ontsnap je dus, maar waaraan? Er is ogenschijnlijk geen enkele bedreiging of beperking.” Dus meteen een raadselige regel. „Ja, je zou dan denken er is vrijheid, dat past ook goed bij de V, het V-teken. Het kan alle kanten op, ook achteruit, maar dat is misschien paradoxaal in een ruimte zonder coördinaten.” Want zo leest u ‘geen net’? „Die betekenis komt wel mee. Taal is ook een soort net, begrippen vormen een structuur. Die structuur is ook een soort net dat je over die onbenoembare, ongrijpbare en onbegrijpelijke wereld probeert te gooien. Heel veel krijg je niet mee, vang je niet, dat glipt door de mazen. Je kunt het net ook verfijnen, dat is wat je met poëzie probeert en dat is ook wat het soms moeilijker maakt voor mensen die wat grotere mazen nodig hebben. Dus dat net is voor mij met taal verbonden.” Dan is het wel verrassend dat u schrijft: ‘maar er is geen net’. „Die vrijheid is ook bedreigend, dat komt straks in de slotregels tot uiting.” Er staat dus ook zoiets als: ik heb niet de beschikking over de taal, over een fijnmazig net. „Ja, zo kun je het ook lezen. Dat is niet ver weg van wat ik gemeend heb te schrijven. En waar poëzie ook voor een deel van leeft is dát er tussen de woorden mazen zijn die je kunt suggereren, dingen die eigenlijk niet te zeggen zijn. Wat dan met een groot woord ‘het onzegbare’ heet, waar je geen woorden voor hebt maar waar de woorden die er wel  zijn, aan raken. Waar betekenissen mee kunnen komen die in de dagelijkse taal niet voorstelbaar zijn. Maar het is hier vooral de lezer even een idee geven van: vrijheid, heerlijk toch.” Het klinkt toch ook alsof het niet helemaal heerlijk is. Door het woord ‘maar’. „Ja. Het gaat hier duidelijk toch om iets paradoxaals. Als er geen net is maar wel mazen, dan is er eigenlijk één grote maas.” Of het zijn metaforische mazen. Dat voel je dan toch wel aan je water als poëzielezer. Evenzogoed zie je een vis niet meteen achteruit zwemmen uit een net. „Nee, we moeten ook aan de vis blijven denken. Die zit dan vast met z’n kieuwen.” Dan staat er ‘mijn soort is in dit water uitgezet’. Dan word je wel weer sterk bepaald bij dat ‘ik’ een vis ben. „Een metaforische vis. Mijn soort, het gaat hier toch ook wel, helaas lezer, over dichters. Maar daar hoef je niet aan te denken, het kunnen ook gewoon vissen zijn. We zijn in dit water uitgezet, dat heb je niet zelf gedaan. Je bent in dit water waarin je mag zwemmen, en zelfs ook moet zwemmen, maar dan komen die vissers.” Die hebben het voor ons verbruid – en dan komt er een enjambement dat je echt op moet lossen, of mag je daar van u ook wel even pauzeren. „Nee je moet daar echt wel doorlezen. Die doorgaande beweging, dat zwemmen, dat zit hier toch ook wel in de enjambementen. Je moet wel doorzwemmen anders kun je het niet begrijpen. Wat je bij Nijhoff ook zo mooi kunt zien in dat gedicht ‘Het souper’: ‘wij voelden hoe een groot/ Waaien ons aangreep, hoe de wieken van de/ vaart van den tijd ons droegen naar den dood.’ ”  Je moet eigenlijk in één keer doorlezen tot het eind van de strofe. Er is hier ook geen komma meer te zien. „Nee, daar let ik wel heel erg op, op interpunctie. Interpunctie kan ook allerlei mogelijkheden weer verbruien, maar ik heb komma’s en punten wel echt nodig. Hier is het goed dat er juist geen komma’s zijn.” Wie zijn die vissers? „Dat weet ik niet. Ze deugen in ieder geval niet, want ze hebben het verbruid door niet te talen naar de oude wet.” Wat is dat dan voor een oude wet? Mijn eerste associatie zou iets bijbels zijn, ook vanwege die vissers. „Ja dat heb ik ook bedacht. Ik denk aan Genesis waar God het water van het droge scheidt. Dat is de oude wet, dat die gescheiden moeten zijn, een stabiel wereldbeeld. Die vissers talen daar niet naar, ze vissen overal, ze houden zich niet aan die wet.” Dat is wat u bedoelt met ‘beperking’, een grens? „Beperking heeft ook al gauw een figuurlijke betekenis, dan kom je weer bij die mazen uit. Er is iets negatiefs voor het water, want het mag niet overal zijn, maar dat heeft weer iets geruststellends voor wie de beperking van dat water wel fijn vindt.” En wij zijn in het water. Wat is een maalstroom precies? „Dat is een grote bedreigende kolk in zee. Chaos zou een ander woord kunnen zijn. Voor wie uit de maalstroom, uit de chaos, wordt gered, was het water dus in zekere zin weer beperkt.” Waar is de ‘ik’ gebleven die uit de maalstroom is gered? „Nou die is dus op het droge. Die is voorbij zijn kieuwen gezwommen…” Wat is dat, voorbij je kieuwen zwemmen? „Ja dat is doodzijn misschien? Dat je je kieuwen achter je laat, als vis. ‘Hals over kop’ zeggen we ook. Het heeft iets te maken met adem, vissen op het droge. Dus het heeft wel iets met dood te maken.” ‘Omdat’ is hier misschien ook best moeilijk. Waar wijst dat naar terug? „Hij wordt gered omdát-ie snel voorbij z’n kieuwen zwemt, door dood te gaan dus eigenlijk. Dat heeft ook met dat net te maken, dat je niet wordt vastgehouden door die kieuwen, het heeft met ruimte en beweging van doen. Ik was er echt heel blij mee, met dat zinnetje, ‘omdat hij snel voorbij zijn kieuwen zwemt’. Zo’n zinnetje  waarvan je niet helemaal goed weet wat het uitdrukt maar gevoelsmatig, en dat is toch heel belangrijk, weet je: daar zeg ik iets.” Er is echt een wending hier in het sonnet: het begint opnieuw. ‘Ik ben een vis’. En dan: ‘ik ben een hele school’. „Ik ben niet de enige, ik hoop hier iets te zeggen wat voor meer vissen geldt. De identiteit is hier toch ook wel een identiteit die verlangt naar ergens deel van zijn.” Verlangt naar of gewoon is? „Het verlangen maakt zichzelf waar. En die school heeft dan ook te maken met dat je in een traditie staat. Een school vissen is een groot organisme zou je kunnen zeggen, net als een zwerm vogels, of bijen.” Tot in mijn graten toe. „Dat is dus tot op het bot. Bij graten denk je toch aan een dode vis, of aan een gebakken vis, maar hoe dan ook: tot in het uiterste ben ik verbonden met de anderen, ben ik een school.” Verwijst die school ook nog terug naar ‘mijn soort’ uit het octaaf? „Ja, de mensen die met taal leven. Het klinkt gauw alsof je jezelf heel bijzonder vindt, maar je leeft natuurlijk toch als je dichter bent met en van taal.”  Het is een soort. Daar kun je niet onderuit. „Het zijn wezens die zich in de taal als een vis in het water voelen, om het maar een beetje flauw te zeggen.” Die niemand eet, dat klinkt hier alsof dat ook jammer is.  „Nou misschien is een vis wel op de wereld om gegeten te worden. Als die vis ook een dichter is, wil-ie wel gegeten worden. Door de toon wil ik voorkomen dat het iets van zelfbeklag wordt, dat is niet de bedoeling, maar we weten het wel, dat dichters niet altijd eh…” Het betekent zoiets als ‘die niemand blieft’? „Ja. Maar het is dus geen klagen! Het is een opgewekt gedicht vind ik zelf. Ik hoop dat de toon het redt. Complexiteit hoeft niet zwaar te zijn. Dat hoop je dan tenminste.” Ik zwem door mazen, maar er is geen net, kan alle kanten op, ook achteruit. Mijn soort is in dit water uitgezet, maar vissers hebben het voor ons verbruid door niet te talen naar de oude wet dat zelfs het water zijn beperking kent voor wie er uit de maalstroom wordt gered omdat hij snel voorbij zijn kieuwen zwemt. Ik ben een vis, ik ben een hele school tot in mijn graten toe, die niemand eet. Vermenigvuldigd door die ene angst: dat ik ontkomen zal bij elke vangst, dat ik de enige ben die men vergeet, die als ondood door zijn woorden doolt.  Wiel Kusters Uit: Alfabels||https://www.nrc.nl//nieuws/2022/09/08/ik-hoop-iets-te-zeggen-wat-voor-meer-vissen-geldt-a4141176
2022-09-08||Column | Een postuum geschenk van W.F. Hermans||Op 1 september woonde ik in de Nieuwe Kerk in Amsterdam de afsluiting bij van het W.F. Hermansjaar. In meerdere opzichten was het een feestelijke gebeurtenis. Niet alleen omdat koning Willem-Alexander het 24ste en laatste deel van Hermans’ Volledige Werken in ontvangst nam en de serie, waarvan hem als kroonprins zeventien jaar eerder in diezelfde kerk  het eerste deel was overhandigd, nu compleet in zijn royale boekenkast had staan, maar ook omdat alle aanwezigen bij het verlaten van de kerk een cadeau meekregen.  Aanvankelijk meende ik dat het een prospectus met koninklijk keurmerk was van Hermans’ uitgeverij, maar toen ik thuis de cassette openmaakte, bleken er twee kleine boekjes met gemarmerde kaft in te zitten. Het ene was een facsimile van Hermans’ notitieboekje uit de jaren 1941-1946, dat ik ervoer als een geschenk uit het Hermansiaanse Walhalla. Het andere bevatte onder meer een transcriptie van die notities.  Het ontroerde me om de hanenpoten te zien, waarmee Hermans mogelijke titels had genoteerd voor ‘Ter schrijven proza’. Dichter bij een geliefde schrijver kun  je niet komen, besefte ik.  Het genot werd nog groter toen ik bij de lijstjes kwam met boeken die hij gelezen had. Gemiddeld waren het er zo’n twaalf per maand, vooral Duitse, Franse en Engelse klassiekers. Alsof hij daarin wilde afkijken hoe het moest.  Hermans’ literaire voorkeur lag vooral bij de negentiende en vroeg-twintigste eeuw. De Nederlanders op die lijstjes waren Marsman, C.C.S. Crone, Du Perron, Slauerhof, Vestdijk en Bordewijk. De leukste titel was Volgende patiënt, een hondenboek van dierenarts Dr. J. Gajentaan.  Even stapte ik de beklemmende wereld van W.F. Hermans weer binnen. Die sensatie werd versterkt door zijn ook in het boekje opgenomen brief aan een lezende jonkheer. Daarin schrijft hij een groot bewonderaar te zijn van het werk van Kafka, en dan vooral van eenzame personages. Toen ik daarna een door hem vertaald fragment van Nietzsche las, dat begint met  ‘Vlucht, mijn vriend, in uw eenzaamheid’, zag ik dat hij zijn literaire koers definitief had uitgezet.  Het meest ontroerde me in dit boekje echter de brief, die Hermans een maand voor zijn dood in 1995 schreef aan zijn jonge vriend Bas Godska van der Spruit. Ze hadden elkaar leren kennen in 1990, toen de 15-jarige Godska hem kwam interviewen voor de schoolkrant van het Barlaeus Gymnasium, waarvan Hermans zelf hoofdredacteur was geweest.   Uit die brief kun je opmaken dat Godska een roman wil schrijven. En dan adviseert Hermans hem: ‘Onder schrijven dient niet verstaan te worden drie versjes van twee regels elk en een boel subsidie, maar flink, meteen 250 bladzijden!’ Ook vertelt Hermans zijn jonge adept dat hij in een kliniek zal worden opgenomen. Dat zijn einde nabij is, lijkt dan nog niet tot hem te zijn doorgedrongen. En juist de afwezigheid van dat besef van de naderende dood is zo aangrijpend.   Zevenentwintig jaar later schrijft Godska Hermans postuum hoe hij kort voor de Russische invasie in Oekraïne zijn huis bij Kiev heeft verlaten met alleen hun briefwisseling op zak. De oorlog doet hem beseffen dat Hermans’ lessen over beschaving en chaos nooit eerder zo toepasselijk zijn geweest als nu. En dan schrijft  Godska tot slot: ‘Maar je regel dat alles wat niet mis kan gaan ook misgaat, blijft geldig.’ ||https://www.nrc.nl//nieuws/2022/09/08/een-postuum-geschenk-van-wf-hermans-a4141175
2022-09-08||Onrust over grotere terrassen in de hoofdstad||In de meer dan zestig jaar dat Het Lieverdje de wacht houdt op het Spui in Amsterdam, was het standbeeld stille getuige van maatschappelijke onrust en stadse fratsen. De Provo’s kwamen  bijeen rond het bronzen straatschoffie, het werd gekidnapt, versierd en omver gereden. Wie tot twee jaar geleden het kunstwerk wilde bewonderen kon dat doen vanaf de bankjes op het plein. Maar sinds corona staat Het Lieverdje ingeklemd tussen de stoeltjes en tafeltjes van Hoppe en Café Luxembourg. Alleen de oplettende kijker ziet het beeld nog staan, tussen  bloembakken en  lichtsnoeren. De openbare bankjes zijn richting de straat gedraaid om plaats te maken voor de horeca. Wie nog  van het Spui wil genieten betaalt nu een paar euro voor een stoel en een kop koffie. Fietsers, scooters en voetgangers vechten intussen om de ruimte op straat:  van de stoep is weinig meer over.   „De geschiedenis leert dat elke millimeter die door de horeca in beslag is genomen nooit meer wordt teruggegeven”, zegt Walther Schoonenberg, secretaris van de Vereniging Vrienden van de Amsterdamse Binnenstad (VVAB), terwijl hij van het Spui naar het Singel wandelt. Op de Heibrug blijft hij staan, wijzend naar de stoelen en tafels op de brugvleugel. „Waar het terras nu staat waren eerst parkeervakken. Op zich is het goed dat die auto’s daar weg zijn, maar de ruimte die vrijkomt wordt steeds gelijk weer vol gezet. Het is al erg genoeg dat voetgangers niet meer over de stoep kunnen lopen, maar je wordt zo ook verplicht om een drankje te bestellen als je aan de kade wilt zitten. ” Tijdens de coronapandemie gaf burgemeester Femke Halsema horecagelegenheden bij hoge uitzondering toestemming om hun terrassen uit te breiden. Uitbaters konden zo hun misgelopen inkomsten enigszins terugverdienen en terrasbezoekers genoten op veilige  afstand van elkaar van hun drankje. Op 31 oktober loopt dat uitzonderlijke beleid af, kondigde Halsema deze zomer aan.  Maar als het aan het nieuwe college  ligt is dat nog maar de vraag. In het coalitieakkoord van mei staat dat het stadsbestuur ernaar streeft „waar het zonder overlast kan de uitgebreide terrassen uit de coronatijd voort te zetten”. Halsema, die zich hard maakt voor een minder druk en toeristisch Amsterdam, leek verrast door deze  passage.   Inmiddels roeren  bewoners en organisaties zich in het debat. Het zou  weleens druk kunnen worden op de acht informatieavonden over het terrassenbeleid die de gemeente deze maand organiseert. In drie stadsdelen zijn die  al geweest; komende maandag, dinsdag en woensdag komen de overige stadsdelen aan de beurt (met Centrum die laatste avond, in de Zuiderkerk).   De zorgen over de coronaterrassen zijn divers. De VVAB en haar achterban maken zich druk om de teloorgang van het ‘beschermd stadsgezicht’ van Amsterdam: de karakteristieke grachten, singels en pleinen zijn volgens de vereniging geen plekken die  ten prooi moeten vallen aan smakeloze plastic tafels en parasols. „Ik ben niet per definitie tegen terrassen”, nuanceert Schoonenberg. „Maar waarom moet elke vrije centimeter gelijk naar de horeca?” Ook bij de Voetgangers Vereniging Nederland klopten bezorgde leden aan:  „Al jaren heerst er minachting voor de voetganger in de stad. Er bestaat wel een uitgebreide terrassennota, maar geen voetgangersnota”, zegt voorzitter Patty Muller. „Nu bepaalt het terras hoeveel plek er overblijft voor de voetganger. Dat zou andersom moeten zijn. De openbare ruimte is inmiddels onbegaanbaar voor mensen die slecht ter been of op leeftijd zijn.” Een voorbeeld van hoe het ook kan? Walther Ploos van Amstel, lector stadslogistiek aan de Hogeschool van Amsterdam en ondertekenaar van een protestbrief over het terrassenbeleid, wijst naar de Reguliersdwarsstraat. Daar gaan voetgangers en terrassen harmonieus samen, dankzij een verbod op fietsers en automobilisten. „Het is een kwestie van keuzes maken. De straten zijn nu eenmaal niet van elastiek.”  Ook Patty Muller en Walther Schoonenberg zien   liever terrassen op parkeervakken dan op de stoep. „Maar ook dan blijft het vraagstuk van de leefbaarheid overeind”, zegt Muller. „Er zit een grens aan hoeveel herrie, troep en patatvreterij je wilt hebben in de stad.” ||https://www.nrc.nl//nieuws/2022/09/08/onrust-over-grotere-terrassen-in-de-stad-a4141029
2022-09-08||Gaudeamus opent met een ontroerend sheng-concert||Het Utrechtse TivoliVredenburg, met zijn vele zalen bewees zich woensdagavond opnieuw de ideale locatie voor de openingsavond van het nieuwe-muziekfestival Gaudeamus.  De avond begon traditiegetrouw met een concert van Asko|Schönberg. In de kamermuziekzaal van TivoliVredenburg, Hertz, vergaten presentatoren Brechtje van Dijk en Allison Wright even dat er al een rijk voorprogramma was geweest, met onder andere een energieke performance van percussietrio XTRO en de 450 kilo wegende ‘sluisfluit’ die Gemma Luz Bosch in het water bij de eeuwenoude Weerdsluis heeft gehangen.  Hoogtepunt van het hoofdconcert bleek The Color Yellow van Huang Ruo, een nieuw concert voor de sheng, een Chinees mondorgel bestaand uit meer dan dertig bamboepijpjes.  Ruo’s mengt traditionele Chinese muziekelementen muziek. Dat gaat niet altijd even gemakkelijk; veel Chinese instrumenten zijn anders gestemd dan Westerse. Ruo verstopt dat feit niet, maar zet het juist aan: in dit concert gaf hij de musici opdracht hun instrumenten lichtjes te ontstemmen. Zo ontstond er een zijdezachte onzuiverheid die het hele stuk liet schitteren. Bijzonder aan de sheng is dat het instrument zowel bij in- als uitademing klank produceert. Dat hoorde je al bij de eerste noten van het concert. De sheng leek bezit te nemen van stersolist Wu Wei – zijn lichaam één grote blaasbalg.  De klagende finale ontroerde. Na het dissonante van de vorige delen vertraagde hier de harmonische beweging en zweefde Ruo’s oneindige melodie over een kaal landschap.  Na zo’n ijzersterke start stelde Rembrandt Frerichs’ project Off the Caroussel enigszins teleur.  In opdracht van Gaudeamus selecteerden hij en drummer Vinsent Planjer  acht klassieke musici om ze te scholen in improvisatie. Maar hoe levendig Frerichs’ basispartituur ook was, de klassieke musici bleven er nog te veel mee bezig. De avond sloot af met Feliz Anne Reyes Macahis’ Diwata, een wat zweverig stuk, en llolli-Pop van en met  Alex Paxton, trombonist en een van de genomineerden voor de Gaudeamus Award (aanmoedigingsprijs voor jonge componisten).   llolli-Pop bleek een overdonderende muzikale trip; alsof je vastgeketend zat aan een op hol geslagen draaimolen. Paxton blies en kreunde door zijn instrument, met steeds een andere demper voor de beker. Het orkest achtervolgde Paxton met demonische duizelmotiefjes. Halverwege liet hij zijn trombone hangen en schreeuwde hij zijn stem kapot. Goed? Slecht? Paxtons werk is veel te gevaarlijk voor die woorden. Klassiek Gaudeamus Muziekweek. Concerten van o.a. XTRO, Asko|Schönberg, Rembrandt en de Staalmeesters. Gehoord: 8/9, TivoliVredenburg, Utrecht. Terugluisteren via radio4.nl. Nog t/m 11/9. Inl: gaudeamus.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/08/gaudeamus-opent-met-een-ontroerend-sheng-concert-a4141173
2022-09-08||‘Hij werd met gejuich aan tafel ontvangen’||De maqlouba leek mij zeer geschikt voor een etentje met  een vriendenclub, bijeengebracht door een   overleden vriendin en vakgenoot. Geschikt omdat dit gezelschap zich heel bewust is van het effect van hun handelen op de wereld. Een veganistisch gerecht is dan een goede start voor het  tafelgesprek.  Ik heb het recept gevolgd met twee uitzonderingen: de uien heb ik na het aanbakken niet laten stoven maar bij het opbouwen meteen op de auberginelaag gelegd. En de pistachenootjes heb ik niet gefrituurd omdat me dat niet nodig leek. Na twintig  minuten keek ik in de pan: er stond nog veel te veel bouillon in. Toen dat vijf minuten later nog zo was, heb ik het teveel aan bouillon afgegoten.   Na de voorgeschreven tien  minuten uitdampen brak het uur U aan: het omkeren van de maqlouba op een groot bord. Tot mijn opluchting kwam hij er heelhuids uit, al waren de tomaten door het afgieten een beetje scheefgezakt. Hij werd met gejuich ontvangen. De gasten mochten zelf de nootjes erop scheppen. We hebben gesmuld. Emilie Randoe Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl||https://www.nrc.nl//nieuws/2022/09/08/hij-werd-met-gejuich-aan-tafel-ontvangen-a4141030
2022-09-08||ECB verhoogt rente in de eurozone met 0,75 procentpunt, grootste stijging ooit||De Europese Centrale Bank (ECB) verhoogt de rente met 0,75 procentpunt, heeft de bank donderdagmiddag bekendgemaakt. Het is de grootste verhoging ooit, waarmee de rente voor het eerst in tien jaar weer boven het nulpunt uitkomt. Met een depositorente van 0,75 procent hoopt de ECB de hoge inflatie in de eurozone te beteugelen. Later gaat de rente nog verder omhoog, staat in de aankondiging van de ECB, omdat de inflatie voorlopig nog „veel te hoog” blijft. De centrale bank voorziet gemiddelden van 8,1 procent in 2022, 5,5 procent in 2023 en 2,3 procent in 2024. Het doel van de ECB is om de inflatie stabiel rond de 2 procent te houden. Klaas Knot, president van De Nederlandsche Bank, pleitte eind augustus ook voor een verhoging van 0,75 procentpunt. „We moeten het nog steeds groeiende probleem van de hardnekkig hoge inflatie krachtig aanpakken.”  Een rentestijging remt de economie af, omdat het duurder wordt om geld te lenen en juist aantrekkelijker om te sparen. Daartegenover staat het risico van een recessie en werkloosheid. De ECB maakte in juni al duidelijk dat ze bereid is het risico te nemen. Toen werd een stijging van 0,25 procentpunt in september verwacht, maar de aanhoudende recordniveaus van de inflatie vroegen om hardere maatregelen. In augustus waren de prijzen in de Eurozone 9,1 procent hoger dan een jaar eerder, bleek uit voorlopige cijfers.  Niet alle landen zullen even blij zijn met de renteverhoging. Italië en Griekenland, die al een hoge staatsschuld hebben, zijn nu nog meer geld kwijt aan nieuwe leningen. Om dat tegen te gaan lanceerde de ECB bij de vorige renteverhoging al een nieuw monetair instrument. De botsende belangen spelen een rol in de relatief trage besluitvorming van de ECB. Zo verhoogde de centrale bank van de Verenigde Staten de rente deze zomer twee keer met 0,75 procentpunt, naar 2,25 tot 2,5 procent. De hogere rente in de VS beïnvloedt ook de wisselkoers: een euro staat op het moment ongeveer gelijk aan een dollar, terwijl een dollar normaal minder waard is. Met medewerking van Egbert Kalse.||https://www.nrc.nl//nieuws/2022/09/08/ecb-verhoogt-rente-in-de-eurozone-met-075-procentpunt-grootste-stijging-ooit-a4141158
2022-09-08||Het is niet altijd slecht als alles minder wordt||Hoelang was het geleden dat ik een naald had laten zakken op een ronddraaiende plaat vinyl? Zeker twintig, vijfentwintig jaar. En nu had ons vakantiehuisje, een verbouwde boerderij in de Achterhoek, niet alleen een perfecte platenspeler – blinkend verchroomd, kraakheldere diamantnaald – maar ook een immense platencollectie, verspreid over planken en rekken. Overwegend klassiek, maar ook wat Beatles, U2, Paul Simon, en – die zette ik als eerste op – Elvis Presley.  Well that’s all right, mama… That’s all right for you… Ongelooflijk, wat een geluid! Het was een van de originele albums, geperst in de jaren 50. Je stond gewoon midden ín de Sun Studio in Memphis. Alles hoorde je. De vingertoppen op de snaren, wat voor weer het buiten was, de schoenkleur van de bassist, Elvis’ adem.  Bevorderlijk was dat het in de wijde omgeving muisstil was. ’s Ochtends hadden we een ree gespot vanuit de tuin, die we nog niet volledig hadden verkend. Mijn zoon en ik waren teruggedeinsd bij een verlaten stacaravan met een zware, akelige atmosfeer. De dag erna hoorden we het van de eigenaresse, een weduwe van tegen de tachtig. Haar zoon was daar na een scheiding gaan wonen, bleek ernstig ziek en overleed kort daarna. Toen ik die avond  Brothers in arms (1985) van Dire Straits op de draaitafel legde, voelde dat ineens als een vorm van schennis. Was deze lp van die zoon geweest? Net als ik had hij dan ouders die vooral klassiek luisterden, en zelf had hij er een plankje moderne herrie bij gespaard.  Het volgende besef was dat dit type sensatie met de digitalisering is verdwenen. Niemand bezít meer muziek. Als je niet beschikt over eigen unieke exemplaren van gekoesterde albums, hebben die ook geen intimiteit meer waarop je inbreuk kunt maken. Vaag had ik het vermoeden dat er lessen te trekken waren uit het analoge tijdperk. Niet dat we hiernaar teruggaan, of terug zouden moeten, maar nu de sterren onloochenbaar in het teken staan van krimp, schaarste en consuminderen, kan het geen kwaad ons af te vragen of we die beperkingen ook anders kunnen ervaren dan als een achteruitgang. Kunnen we leren ze op te vatten als vooruitgang op een ander vlak? Ach, die goede oude tijd toen alles slechter was… Dat bleven onbestemde, vrijblijvende gedachten, totdat ik de drukproef in handen kreeg van het eind september te verschijnen boek This is what it sounds like. Wat muziek met ons doet van Susan Rogers, ooit opnametechnicus en producer van onder anderen  Prince, tegenwoordig hoogleraar muziekcognitie in Boston. Het is een buitengewoon aanstekelijk boek, waarin Rogers haar persoonlijke verhalen uit de muziekindustrie vermengt met wetenschappelijke inzichten.  Het analoge muziektijdperk herinnert eraan dat juist rafelranden en gebreken de wereld reliëf en gloed kunnen geven. Susan Rogers is allerminst nostalgisch, of blind voor de evidente vooruitgang van de digitale techniek, maar hier en daar onderkent ze ook wel hoeveel warmer en authentieker het analoge hifi-tijdperk klonk, en vooral: hoe technici en producenten anders zijn gaan kijken naar vermeende ‘fouten’ van artiesten tijdens de opnames: een noot die er net naast zit, een stem die te laat inzet. Digitaal is elke onvolkomenheid moeiteloos weg te werken. „Maar door dat te doen poetsen ze die unieke en onthullende muzikale gestes weg die vorige generaties zo waardeerden en die ook vele luisteraars van nu graag willen horen.” Dit gaat over muziek, maar die kun je denk ik goed als metafoor of pars pro toto zien voor een bredere cultuur die imperfectie verwerpt. In de nabije toekomst van schaarste en krimp  zullen we beslist meer imperfectie ervaren. Het analoge muziektijdperk herinnert eraan dat juist rafelranden en gebreken de wereld reliëf en gloed kunnen geven. Dat ik geniet van ruwe vintage is ook omdat dit past in mijn ‘luisteraarsprofiel’, het centrale begrip in Rogers’ boek. Ze onderscheidt zeven dimensies in luisterervaring: authenticiteit, realisme, vernieuwing, melodie, tekst, ritme en timbre. Luisteraars met een voorkeur voor realisme stellen zich tijdens het luisteren de uitvoerenden voor (17 procent), of verbeelden zichzelf op het podium (11 procent). Aan de andere kant van dit spectrum bevinden zich luisteraars die eigen herinneringen zien of abstracte visualisaties. Hun voorkeur gaat uit naar andere muziekstijlen, met gesampelde computerklanken in plaats van herkenbare akoestische instrumenten. Denk aan Dua Lipa of Chris Brown. Elke luisterdimensie correspondeert weer met een eigen breincircuit. In verschillende leeftijdsfasen kunnen weer andere dimensies dominant zijn. Voor puberbreinen is vernieuwing en avontuurlijkheid belangrijk. Daarom kan muziek die je op die leeftijd ontdekt zo’n blijvende, maatgevende indruk maken. In mijn geval kwam daar bij dat ik popmuziek aanvankelijk stiekem luisterde. In ons klassieke muziekmilieu – mijn opa was dirigent, mijn vader speelde contrabas in diens orkest, enzovoorts – gold alle naoorlogse muziek als inferieure herrie. Ik begrijp hoe komisch het klinkt, maar voor mij was Elvis Presley werkelijk een schok, een ontdekking. De eerste niet-klassieke tweedehands plaat die ik kocht was Goats Head Soup (1973) van The Rolling Stones. Het nummer dat ik grijs draaide: ‘Angie’. Authentiek, realistisch, de identificatie via de tekst: dit paste mij. Rogers schrijft: „De muziek waarop je het sterkst reageert kan die aspecten van je persoonlijkheid blootleggen die het meest ‘jezelf’ zijn – de plaatsen waarheen je geest steevast terugkeert wanneer hij fantaseert of aan het dagdromen is.” De draaitafel was een altaar voor ons ernstige ritueel Ik lees dit boek vooral als een pleidooi om bewuster, intensiever te luisteren. Dat is wat mij betreft de eerste en voornaamste les uit het analoge tijdperk. Bewuster, aandachtiger, gerichter luisteren, kijken, lezen, proeven. „Dus door meer te weten te komen over de eigenschappen van muziek die het best aansluit bij je luisteraarsprofiel, zul je niet alleen een betere luisteraar worden; je zult ook meer toegang krijgen tot de kern van je wezen.” Tijdens het draaien van die plaatjes, daar in de Achterhoek, moest ik vaak aan Matthijs denken. Matthijs had een oranje Zündapp waarop hij heen en weer scheurde tussen onze school en zijn huis, een woonboerderij in Hazerswoude. Achter in de diepe tuin, langs een vaartje waar in mijn herinnering een zwaan doorheen zwemt, had hij een eigen knutselschuur. Daar konden we ongestoord roken, blowen, en vooral: plaatjes draaien. De draaitafel was een altaar voor ons ernstige ritueel. Zodra de naald zakte, hield je je adem in. De eerste tikjes uit de speakers, de arm en het contragewicht die lichtjes deinden, het gekraak, het scheerlicht in de groeven. Elkaar verwachtingsvol aankijken. Wat zou er komen? Destijds waren die platen waardevol omdat je ervoor spaarde, omdat je er halve middagen de bakken voor afstruinde van dat tweedehandswinkeltje in de Burgsteeg in Leiden. Die investeringen maakten elke plaat op voorhand waardevol. Je oor was welwillend, maar al te bereid iets moois op te merken. Nu klik je op Spotify onmiddellijk door als alleen al een intro je niet meteen aanstaat. Die grenzeloze beschikbaarheid is natuurlijk een waanzinnige rijkdom. De digitale revolutie verloste mij, authentieke sloddervos, van de zorgvuldigheid die me aan dat draaien van lp’s ook tegenstond. Maar iets meer aandacht, iets meer zorg, iets meer oprechte koestering, dat kan geen kwaad.  Zolang we niet overdrijven. Thuis behandelden we klassieke grammofoonplaten alsof ze van perkament waren. Na gebruik moesten ze met een blaaskwastje van stofjes worden ontdaan, alvorens ze teruggingen in de antistatische hoezen waarmee het oorspronkelijke plastic was vervangen. Het beste zou zijn om ze helemaal nooit af te spelen. Elk gebruik ervan was een noodzakelijk kwaad, een concessie die mijn ouders met pijn in het hart toestonden. Niets mocht slijten. Het leven mocht nergens vat op krijgen. Er was één specifieke middag, in een nazomer, aan het einde van de schoolvakantie. We hadden Franse chansons geluisterd, er stukjes uit vertaald, met een Prisma-woordenboekje. Dat was op zichzelf allemaal al groots en meeslepend. Maar het hoogtepunt was dat Matthijs in het bezit was gekomen van een exemplaar van Waiting for the sun (1968), het derde album van The Doors, met daarop het nummer ‘Summer’s Almost Gone’, met woorden  die op mij inwerkten als mystieke poëzie: ‘Morning found us calmly unaware / Noon burn gold into our hair / At night, we swim the laughing sea / When summer’s gone / Where will we be?’ Het is niet het beste nummer van The Doors, en ook niet van hun beste lp. Waarom dan toch die geluksensatie? Was het de wiet, de wijn? De ondergaande indian summer-zon in de polder, met die zwaan die geruisloos langs schoof? Nee, begrijp ik na Rogers boek, het nummer viel gewoon naadloos mijn luisteraarsprofiel binnen. Behalve die authenticiteit en het realisme staat het schuifje ‘tekst’ bij mij beduidend hoger dan ritme, melodie en timbre. Toch speelde hier uiteraard ook iets anders: er was een vriendschap begonnen met iemand met hetzelfde luisterprofiel. Iets wat ik, met mijn wat afwijkende reis door de muziekgeschiedenis, niet voor mogelijk had gehouden.  Mijn ouderlijk huis leek in inrichting op ons vakantiehuis in de Achterhoek. Donker. Veel eiken. Etna-fornuis met gasoven. Alle apparatuur kwam uit de jaren 70 en 80, maar in mentaliteit waren dit de jaren 50, die ongeschonden de revolutie hadden doorstaan. Bij klasgenoten als Matthijs bleek dit niet heel anders. Misschien was het daarom dat wij midden in de nineties zo hartstochtelijk naar Beatles, Doors, Dylan en Stones luisterden op onze pick-ups, walk- en discmans. Misschien was het daarom dat de meisjes hippiejurken kochten op het Waterlooplein in Amsterdam, dat we wiet rookten en oosterse filosofieën lazen bij walmende wierookstokjes. We moesten de bevrijding inhalen die was voorbijgegaan aan onze ouders, die nog leefden in hun kille isoleercellen, en niet doorhadden dat het feest was op straat. In dit vakantiehuis was blijkbaar iemand opgegroeid onder een vergelijkbaar gesternte. Iemand die ik ook had kunnen zijn, gestorven in een stacaravan in de tuin van zijn moeder. O nee, dit klopt niet helemaal, hier verdraai ik iets, maar laat me maar even. Laat me mijn eigen gang maar gaan, om met Ramses Shaffy te spreken, die hier ook royaal vertegenwoordigd is, tot niet geringe vreugde van mijn luisteraarsprofiel. Wat nieuw was: we luisterden hier plotseling met z’n vieren, met het hele gezin. Door die platen kon ik de kinderen vertellen over die luistersessies bij dat polderschuurtje, en kwam hun moeder met verhalen over dansavonden (in haar profiel is ‘ritme’ een beslissende dimensie).  Susan Rogers wijst er in haar boek op dat met de introductie van de Sony Walkman in 1979 gezamenlijk luisteren goeddeels teloorging. Goed, wij deden het nog op school, zoals we ook cassettebandjes voor elkaar samenstelden. Nu heb ik geen idee wat mijn kinderen op vakantie luisteren op de achterbank. Hier geldt hetzelfde bezwaar dat George Orwell tegen de centrale verwarming had: voor de openhaardwarmte kroop het hele gezin nog samen in één ruimte. Ach vroeger, toen alles slechter was…  Nee, we hoeven niet terug naar de open haard, naar de grammofoon, maar zo af en toe gezamenlijk iets luisteren kan de onderlinge band versterken. Opnieuw is de muziek hier pars pro toto. Zouden de naderende krimp en schaarste ook in staat zijn om de sociale cohesie te versterken, en te leren dat het delen van ervaringen iets anders is dan het aantikken van een ‘share’-icoontje?  Overal alles individueel kunnen beluisteren heeft ook gevolgen voor de productiekant, lees ik bij Rogers. Zoals de nieuwe generatie digitale technici de authentieke imperfectie wil wegpolijsten, zo mag muziek die een breed publiek van passieve luisteraars wil bedienen niet te veel muzikale verrassingen bevatten. Ook dit zie je op allerlei terreinen. Netflix-series als Emily in Paris zijn gemaakt om passief te kijken. Je kunt intussen strijken, of zelfs een krant doorbladeren vol rubriekjes om maar half te lezen.  Het lijkt me geen achteruitgang als schaarste en krimp ons dwingen zo’n wegwerphouding de rug toe te keren, en ons bewuster te maken van onze kijk-, luister-, lees- en smaakprofielen.  Rogers organiseert vaak luistersessies waarin collega’s en vrienden hun favoriete muziek delen en met elkaar bespreken. Dat lijkt me iets dat elke organisatie, klas of vriendenkring geregeld zou moeten doen. Veel analoge lessen komen daarin samen: het gerichter, waarderender luisteren, het delen van ervaringen, en misschien zelfs een vermoeden hoeveel beter alles was toen alles nog slechter was.||https://www.nrc.nl//nieuws/2022/09/08/de-goede-oude-tijd-toen-alles-slechter-was-2-a4141034
2022-09-08||Als Gorbatsjov niet zo koppig en vredelievend  was geweest had de Sovjet-Unie nog bestaan||Als het aan Michail Gorbatsjov had gelegen, was de Sovjet-Unie eind 1991 niet uit elkaar gevallen, maar veranderd in een vrijwillige statenbond van nationale republieken onder zijn leiding. Hoewel het een zwaktebod was, hoopte hij daarmee toch te redden wat er te redden viel. Maar het was al te laat, om de eenvoudige reden dat zijn macht niets meer voorstelde. De welwillende politicus die de economie van zijn land had willen hervormen, mensenrechtenactivist Andrej Sacharov vrijliet, de dictatuur beëindigde, de Oostblokstaten hun vrijheid teruggaf, met de Verenigde Staten overeenkwam het kernwapenarsenaal af te bouwen, de Stalin-terreur bespreekbaar maakte, persvrijheid toeliet en zich zelfs niet tegen de Duitse hereniging verzette, werd in eigen land door velen verguisd. Zijn politiek van glasnost (openheid) en perestrojka (verbouwing) was op een ramp uitgelopen. De Sovjet-bevolking had van Gorbatsjov dan misschien vrijheid gekregen, maar geen geld. En het geld dat er was, werd met de dag minder waard. Bovendien konden ze er bijna niets mee kopen, want de schappen in de winkels waren vrijwel leeg. Toch had het niet zover hoeven komen als Gorbatsjov in eigen land niet zo’n aarzelend leiderschap had getoond en hij naar zijn voorganger en leermeester Joeri Andropov had geluisterd. De voormalige KGB-chef, die in 1982 Leonid Brezjnev als partijleider was opgevolgd, zag weliswaar de noodzaak van hervormingen in, maar dacht er geen seconde aan om de macht met anderen te delen. In een onmetelijk groot land als de Sovjet-Unie was een autoritair systeem volgens hem de beste garantie voor stabiliteit. Hoogstens kon volgens Andropov worden getornd aan de macht van het partij-apparaat, dat een obstakel vormde voor iedere denkbare hervorming. Dat Gorbatsjov hierin slaagde, is een van zijn grootste verdiensten.   Hervormingen waren vooral nodig om de Sovjet-Unie een supermacht te laten blijven. Als het aan de wereldeconomie wilde blijven deelnemen had het land met zijn zwaar verouderde productiemiddelen dringend nieuwe technologie, kennis en kapitaal uit het Westen nodig. Brezjnev was blind geweest voor die behoefte. Hij had miljarden dollar uitgegeven aan voedselimport, de financiering van exotische satellietstaten als Cuba en Vietnam en de aflossing van de enorme westerse schulden van vazalstaten als Polen, maar van het woord innovatie leek hij nooit te hebben gehoord. En dat brak de communistische heilstaat op, zeker nu aan de geldverslindende oorlog in Afghanistan geen einde leek te komen.  Andropov kreeg dan ook postuum gelijk toen een jaar na zijn plotselinge dood in 1984 zijn oogappel Gorbatsjov aan de macht kwam die in het kielzog van zijn hervormingen een mate van democratie invoerde, zoals zijn idool Lenin die voor ogen had. Over de chaos, het virulente populisme en het nationale separatisme  die daaruit voortkwamen gaat Collapse.  The Fall of the Soviet Union van de aan de London School of Economics docerende historicus Vladislav M. Zubok. Zijn boek is nu al een standaardwerk, al was het maar omdat het de economie in de nadagen van het Sovjet-imperium als uitgangspunt neemt. Nieuw is ook dat Zubok zich baseert op getuigenissen van alle hoofdrolspelers en op een lawine aan vrijgegeven officiële documenten, die laten zien hoe chaotisch en vaak funest aarzelend Gorbatsjovs besluitvorming verliep.  Tevens maakt Zubok korte metten met allerlei mythes, zoals dat de Verenigde Staten op de ondergang van de Sovjet-Unie uit zouden zijn geweest. Eerder heeft de Amerikaanse president George Bush senior alles geprobeerd om Gorbatsjov, die hij als een vriend beschouwde, uit het financiële moeras te trekken. Dat die inspanningen  uiteindelijk niets opleverden, had niet alleen te maken met Bush’ begrotingsperikelen in eigen land, maar ook met de gekrenkte trots van Gorbatsjov zelf. Opvallend is dat volgens Zubok het eigen defensiebudget geen rol van betekenis heeft gespeeld bij de val van de Sovjet-Unie. Met 15 procent van het BBP oefende het geen druk uit op de begroting. Nee, het was de som van een aantal andere, binnen - en buitenlandse  factoren die de Sovjet-Unie de doodsteek toediende. Het militaire overwicht van de VS, de lege staatskas, het opgekomen separatisme en de tegenwerkende en hopeloos verdeelde partij-elite – in 1989 waren zo’n 900.000 partijfunctionarissen ontslagen – zijn hiervan de belangrijkste.  De laatste twee waren een direct gevolg van Gorbatsjovs hervormingen. De door hem toegestane vrijheid bracht in de unierepublieken nationalistische politici naar boven, die het onafhankelijkheidsstreven daar nieuw leven inbliezen. In Georgië, Azerbeidzjan, Kazachstan en Litouwen werd het vervolgens hardhandig de kop in gedrukt, waarbij tientallen doden vielen. Gorbatsjov, die gruwde van geweld, trok zich dit persoonlijk aan. Maar al had hij het bloedvergieten proberen te voorkomen, hij was er wel verantwoordelijk voor.  Ondanks al die tegenslagen hield Gorbatsjov tot aan het eind toe hardnekkig vast aan zijn hervormingspolitiek en dan vooral aan de oeverloze discussies in het door hem opgerichte Congres van Volksafgevaardigden. Terwijl de politici in dat nieuwe overlegorgaan bekvechtend probeerden te ontdekken wat democratie was, werd de chaos om hem heen steeds groter en viel een deel van de partij-elite, die haar machtspositie steeds verder zag afbrokkelen, hem af. Volgens Zubok zegt die fatale combinatie van vasthouden aan een verkeerde koers  en besluiteloosheid niet alleen veel over het ideologische messianisme en de consensuspolitiek waarmee Gorbatsjov het roer koste wat het kost wilde omgooien, maar ook over het feit dat vrijwel niemand wist wat vrijheid, democratie en medezeggenschap nu eigenlijk behelsden. Dat bleek bijvoorbeeld toen Gorbatsjov de macht van de partijkaders  binnen de staatsbedrijven afschafte. In het vervolg werden de directeuren gekozen uit het werknemerscollectief. Maar in plaats van te investeren in moderne machines, efficiency en kwaliteit, vulden de nieuwe bazen hun zakken, verhoogden ze de salarissen en stopten ze met het maken van goedkope producten, waar juist veel vraag naar was. Er ontstonden tekorten in een land waar toch al aan alles een gebrek was. Een andere dramatische hervorming was het aan banden leggen van de alcoholverkoop. Daarmee wilde Gorbatsjov de allesverlammende dronkenschap op de werkvloer  tegengaan. Maar die maatregel bleek contraproductief en veroorzaakte een ramp voor de begroting, aangezien de belasting op alcohol eenderde van het BBP uitmaakte. De staatskas raakte hierdoor nog leger dan die al was. De invoering van kwaliteitscontrole op goederen veroorzaakte een derde ramp, omdat het grootste deel van de productie nu werd afgekeurd  en er enorme tekorten in de winkels ontstonden. Gevoegd bij de tegensputterende en gefragmenteerde partij-elite, de  dalende olieprijs, de oplopende buitenlandse schuld en het toenemende handelstekort concludeert Zubok dan ook dat de perestrojka tot mislukken gedoemd was. De ramp met de kerncentrale van Tsjernobyl in 1986, die Gorbatsjov aanvankelijk geheim hield, vormde de genadeslag voor zijn populariteit bij zijn volk.  In zijn laatste jaren stak Gorbatsjovs strijd met zijn rivaal Boris Jeltsin boven alle andere conflicten uit. Toen in augustus 1991 haviken uit de partij een staatsgreep pleegden uit verzet tegen het aangekondigde Unieverdrag, was het Jeltsin die hem redde en hem met de neus op zijn mislukking drukte. De Sovjet-Unie zou nog vier maanden bestaan.  Als je Zuboks boek uit hebt, besef je hoe symbolisch het was dat zaterdag, op Gorbatsjovs begrafenis, Novaja Gazeta-hoofdredacteur Dmitri Moeratov voorop liep in de rouwstoet met een portret van de voormalige Sovjet-leider,  die zijn inmiddels verboden krant financierde. Op dat moment werd het laatste restje  vrijheid in Rusland ten grave gedragen.  

●●●●●
||https://www.nrc.nl//nieuws/2022/09/08/als-gorbatsjov-niet-zo-koppig-en-vredelievend-was-geweest-had-de-sovjet-unie-nog-bestaan-a4141169
2022-09-08||Artsen bezorgd om gezondheid 96-jarige Queen Elizabeth II||Artsen maken zich zorgen om de gezondheid van Queen Elizabeth II. Dat heeft Buckingham Palace donderdag bekendgemaakt in een verklaring. De 96-jarige Britse koningin verblijft in Balmoral Castle, in de Schotse hooglanden, onder medisch toezicht. Prins William is onderweg om haar te zien, Charles heeft het kasteel inmiddels bereikt. De kersverse Britse premier Liz Truss heeft op Twitter laten weten dat „het hele land zich ernstige zorgen maakt” over het nieuws. Dat het achteruit gaat met de gezondheid van ‘s werelds oudste monarch is al langer bekend. Het overlijden van prins Philip en haar coronabesmetting begin dit jaar hebben haar uitgeput. En ze heeft last van wat haar staf ‘mobiliteitsproblemen’ noemt: ze kan slecht lopen en niet lang staan. Om die reden liet Elizabeth zich de afgelopen tijd al minder vaak zien. Wel ontving ze afgelopen dinsdag Truss, eveneens in Balmoral Castle, om haar officieel te aanvaarden als premier. De Britse nieuwsmedia staan volledig in het teken van de verwikkelingen in Balmoral Castle. De BBC heeft de programmering omgegooid om continu het laatste nieuws te kunnen brengen, wat aanduidt hoe serieus de Britse publieke omroep de situatie neemt. De BBC werd een lange tijd als eerste op de hoogte gebracht van overlijdens in het koningshuis. Die tijden zijn nu voorbij: als het zover is, krijgen verschillende internationale media daar tegelijkertijd melding van, schreef The Guardian in 2017. ||https://www.nrc.nl//nieuws/2022/09/08/dokters-bezorgd-om-gezondheid-96-jarige-queen-elizabeth-a4141168
2022-09-08||Het experimentele werk op  Fringe Festival gaat alle kanten op||Wie dezer dagen door Amsterdam loopt, kan ze niet missen – posters met het hoofd van een glimmende plastic sekspop, de mond suggestief wijd opengesperd. Daarboven, in vette roze letters: jaw dropping performances (vrij vertaald: voorstellingen waar je mond van openvalt). De campagne van het jaarlijkse Amsterdam Fringe Festival is smakeloos, provocatief én verwarrend – en dus een uitstekend uithangbord voor het festival dat bekendstaat om de experimentele voorstellingen van beginnende podiumkunstenaars.  Ruim vijftig voorstellingen zijn deze editie te zien, verspreid door de stad. Het betreft voornamelijk nieuw werk, aangevuld met enkele al bewezen performances, zoals het ontroerende audiodrama Rusty Brown van Anna Verkouteren Jansen (een troostrijk verhaal over eenzaamheid, gelardeerd met fijne scifi-elementen) en Suus van de jonge actrice Eeke Boonstra (een ongrijpbaar en zinnelijk liefdesepos met imponerend spel van Boonstra en sober tegenspel van theaterveteraan Gerardjan Rijnders). De truc is om je bij Fringe niet te veel te verdiepen in de promotekstjes op de website, maar lukraak twee à drie voorstellingen op een avond te prikken. Dikke kans dat je je ergens gedurende de avond gaat vervelen, maar dat er óók een onverwachte parel tussen zit, van een maker die je over een paar jaar in het reguliere theatercircuit terug zal zien.  In Theater De Roode Bioscoop klinkt bij aanvang een veelbelovende boodschap over de speakers: „Waarschuwing: je gaat anders naar de dingen om je heen kijken.” Helaas maakt de licht-filosofische theatrale denkoefening Stedelingen die daarop volgt, die premisse niet waar. Het uitgangspunt is wel intrigerend: podcastmaker Sanne Aletta van Otten doet in een fictieve audiodocumentaire verslag van een middag waarop ze, wachtend op een stadsecoloog die niet komt opdagen, in gesprek raakt met planten om haar heen. Ze maakt kennis met een treurende plataan, keuvelt met een bosje nepbamboe en ontfermt zich over een afgedankte kamerplant. „We moeten de planten leren zien als niet wezenlijk anders dan wijzelf”, zegt Van Otten. Het hoorspel – deels vooraf opgenomen, deels ter plekke verteld door Van Otten – voltrekt zich traag en slepend, en in de vooral letterlijke dialoogjes zit nauwelijks dramatische spanning of meerlagigheid. Af en toe schetst ze via een overheadprojector tamelijk overbodig de setting van het gesprek in kwestie. Componist LY Foulidis voorziet alles intussen live van een minimalistisch geluidsdecor.  Van Otten wil het hebben over de verstoorde verhouding tussen mens en natuur in de stad, maar vervalt vaak in uitleggerigheid. Stedelingen blijft daardoor hangen in een nogal vrijblijvend voorstel om bewuster om te gaan met onze omgeving.   In Fr/agile gaat danser Liam McCall een interessant duet aan met licht. In de aanvankelijk duistere zaal van theater Perdu verkent hij zijn eigen lijf met een kleine zaklamp. Het schijnsel van het licht zet interessante interacties met zijn lichaam in gang. Schokkend laten zijn ledematen zich leiden door het licht dat erop valt, het biedt houvast maar haalt hem ook uit zijn evenwicht. De half uur durende voorstelling bouwt vanuit de verstilde opening toe naar een opzwepende en zinderende climax, waarbij McCall imponeert met strak uitgevoerde breakdance. Uiteindelijk verruilt hij het geconcentreerde, kille witte licht voor een warmer oranje en vindt de ritmische, bij vlagen opgefokte etude een ontroerende rust en sensualiteit.   Debuterend artistiek leider Farnoosh Farnia koos met deze editie voor meer nadruk op storytelling en haalde de banden aan met het gelijktijdige Nederlands Theater Festival, zusterorganisatie van het Fringe. In een dagelijkse late night show in Klein Bellevue zijn op ongedwongen maar feestelijke wijze previews te zien van voorstellingen die later op een (of beide) festivals te zien zijn. Resultaat is een smeuïge voorvertoning van de veelzijdigheid van het festival: zo had de Friese dichter Erik de Boer de lachers op zijn hand met een aantal voordrachten uit zijn eigen bundel Een Waging Pogen, waarin hij in een droogkomische podiumpresentatie zijn elastisch taalgevoel aan de dag legt. Na zijn (bewust) statische en lekker stugge performance ging drag-artiest Indie Nile vervolgens een spannend, bevrijdend duet aan met een paspop. Fringe schiet als het even kan alle kanten op. Amsterdam Fringe Festival 2022. Gezien: 6/9, verschillende locaties in Amsterdam. Nog t/m 11/9. Inl: amsterdamfringefestival.nl Toni Blackwell is een aanstormend talent om in de gaten te houden, die urgent, ongemakkelijk en noodzakelijk theater maakt. Haar voorstelling Voor sletten die zijn verkracht gaat over hoe de maatschappij reageert op seksueel trauma. Onder een schuilnaam vertelt Nasim in de storytellingvoorstelling Four weddings (and an Iranian funeral) over de ondergrondse gayscene van Iran. Met niet meer dan een stoel en een kettingzweep vertelt hij over zijn eigen ervaringen. Het jonge muziektheatercollectief De Amazones gaat in de vernieuwende musical Wie de f*ck heeft dit gedaan?! op zoek naar wie de schuld heeft van de klimaatcrisis. Een vernieuwende kijk op het musicalgenre levert wellicht ook een frisse blik op de klimaatproblematiek op. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/08/het-experimentele-werk-op-fringe-festival-gaat-alle-kanten-op-a4141166
2022-09-08||‘Maar je draagt wel leren schoenen!’ - we zijn héél goed in elkaar de maat nemen over het klimaat||Toen we vorig jaar rond deze tijd waren aanbeland bij  coronapersconferentie nummer zoveel, kwam  bij mij een prangende vraag op: is het niet ook tijd voor klimaatpersconferenties? De straten van Limburg stonden blank, wat leidde tot forse schade, net over de grens in België en Duitsland vielen meer dan tweehonderd doden door noodweer. Moeten overheden, het bedrijfsleven en consumenten niet nog harder  herhaaldelijk worden wakker geschud?  Een maand later viel er een uitnodiging voor een informatieavond op mijn deurmat: de buurt zou worden bijgepraat over de potentiële bouw van metershoge windmolens. Ik, vrezend voor slagschaduw, geluidsoverlast en waardevermindering van mijn net aangekochte woning, was direct fel tegen. Enkele dagen na die primaire reactie kwam er een ander gevoel bij: schaamte. Om mijn letterlijke ‘not in my backyard’-houding – afgekort als NIMBY. Ik maakte mezelf schuldig aan klimaathypocrisie, een begrip dat volgens taalblog de Taalbank in 2010  zijn intrede deed in de Nederlandstalige media en onder andere wordt gebruikt voor een „klimaatactivist die anderen oproept klimaatmaatregelen te treffen maar zelf intussen gedrag vertoont dat klimaatverandering in de hand werkt”.  Als je het eenmaal hebt gezien, kun je het niet meer niet zien. Klimaathypocrisie is er als acteur en klimaatactivist Leonardo DiCaprio het vliegtuig pakt om een prijs voor klimaatvoorvechters in ontvangst te nemen, en daarop bakken kritiek krijgt van mensen die vast ook niet louter met de trein reizen. Het is er als de vegetariër afkeurend toekijkt hoe zijn buurman biefstukken en kipspiesjes op de barbecue gooit, en de buurman vervolgens verdedigend roept: „Ja maar jij dan, met je sproeiers in de tuin terwijl er een watertekort is.”  Het is er als je hoofdschuddend toekijkt hoe PostNL vier pakketjes bij de buren bezorgt – negerend dat het busje volgende week vermoedelijk weer voor jouw deur staat. Het is er als Liza Luesink, voormalig GroenLinks-lijsttrekker en fractievoorzitter in Zutphen, het vliegtuig pakt en door mensen wordt gewezen op hoe niet-duurzaam dat wel niet is – „Mensen die zelf ook vliegen, hè”, benadrukt Luesink. Zij is directeur van gedragsadviesbureau Duwtje, dat bedrijven en de overheid adviseert  op het gebied van gedragsverandering. „Klimaathypocrisie bestaat omdat we er een hekel aan hebben als anderen het beter doen dan wij”, meent Luesink.  De uitkomsten van een onderzoek uit 2016 van een sociaal psycholoog aan de Universiteit Utrecht naar vleeseters en vegetariërs onderstrepen dat. De ondervraagde vleeseters voelden zich niet bedreigd door de vegetariërs die geen vlees eten om gezondheidsredenen of omdat ze vlees gewoon niet zo lekker vinden. Maar mensen die vlees als ‘fout’ ervaren, wekten irritatie op bij de vleeseters. Luesink: „Als iemand ervoor kiest geen vlees te eten, dan voelt diegene die wél vlees eet diep van binnen heel goed dat zijn keuze slechter is dan die van de ander. En dat wil niemand voelen. Mensen raken bedreigd in hun zelfbeeld en beginnen dan met hun ‘ja, maar jij…’.” Klimaathypocrisie  laat volgens gedragswetenschapper Reint Jan Renes zien dat we in een andere fase van het klimaatdebat zijn beland. Hij is lector psychologie voor een duurzame stad aan de Hogeschool van Amsterdam en auteur van De Klimaatspagaat: over de psychologische uitdagingen van duurzaam gedrag (2021). „Vijf jaar geleden was er nog heel veel twijfel, moeten we ons hier wel echt zorgen om maken?”, zegt hij. „Juist doordat meer mensen nu met opgeheven vingertje naar elkaar wijzen, zie je: het leeft.” Uit onderzoek van het Sociaal en Cultureel Planbureau (SCP) dat vorig jaar werd gepubliceerd, blijkt dat 76 procent van de Nederlanders zich weleens zorgen maakt om het klimaat. Een kleiner deel (27 procent) is er  uiterst bezorgd over. Renes: „Die ontkenning, das war einmal. De vraag is nu: wat moet er gebeuren.” En bij het beantwoorden van die vraag is het makkelijker naar de ander te kijken dan naar onszelf. „Mensen hebben de neiging het gedrag van de ander te veroordelen, die ander is ‘slap en inconsistent’. Maar als wij  datzelfde gedrag vertonen, dan komt het door de omstandigheden.”     
Klimaatverandering
 		Alles over de gevolgen van en maatregelen tegen klimaatverandering	 Volgens Luesink is dat zonder context  naar de ander kijken de voedingsbodem voor klimaathypocrisie. Ze haalt een voorbeeld uit haar eigen leven aan: „Toen ik namens GroenLinks meedeed met de verkiezingen in Zutphen, hing mijn hoofd op groene posters door de stad. Ik pleitte voor een duurzame samenleving. Maar ondertussen ging ik in diezelfde periode met mijn beste vriendin op vakantie. Naar Ibiza. Met het vliegtuig.” Context: Luesink pakt vaak de trein, zij en haar vriendin spaarden hier al tien jaar voor, hadden er ook speciaal een gezamenlijke spaarrekening voor geopend, hadden het drie keer uitgesteld wegens zwangerschappen, bevallingen en daaropvolgende kraamperiodes. „Maar de buitenstaander kent die context niet en neemt die niet mee in het oordeel. Alleen mijn gedrag wordt gezien. Terwijl: hoe duurzaam leeft die buitenstaander?” De ander harder bekritiseren dan onszelf is een coping strategy om te kunnen leven met de soms schurende keuzes die we zélf maken, zegt Renes. We voelen ons beter als we kunnen concluderen: maar die treinreiziger doet óók dingen fout. Daar komt bij: „Hoe luider een klimaatactivist zich uitspreekt, zie mij eens groen en natuur zijn, hoe strenger je op die identiteit wordt aangesproken.” Luesink  daarover: „Als verkondiger van de boodschap moet je roomser dan de paus zijn. Anders fileren ze je op je gedrag of inconsequentie. Zoals vegetariërs die alom bekende uitspraak naar hun hoofd geslingerd krijgen: „Maar je draagt wel leren schoenen.” Dat merkte ook Werner Schouten. Hij was tot vorig jaar voorzitter van de Jonge Klimaatbeweging, een organisatie die de stem van jongeren in het klimaatdebat wil laten horen. En  hij is directeur van de Impact Economy Foundation, een organisatie die voor een duurzamer bedrijfsleven pleit. Door  vrienden werd hij er ooit eens op gewezen dat hij nog op een gasfornuis kookte, ‘slecht voor het milieu, Schouten’. „Dat had iets ongemakkelijks, merkte ik, ik ging ook meteen op zoek of ik het kon veranderen in mijn huurhuis. Het antwoord was ‘nee’. Maar het is goed dat dit soort dingen wordt aangekaart, dat het ongemak er is. Laten we niet zo fragiel doen, want alleen als we elkaar erop aanspreken, komt het gesprek op gang.”  Overigens gebruikt Schouten, net als Renes, liever het woord ‘klimaatspagaat’, iets neutraler, iets minder negatief, „want het laat wel bewustwording zien”.  NRC Klimaat De laatste ontwikkelingen rond klimaat, natuur en duurzaamheid  „Toch is bewustwording niet genoeg”, zegt Renes. Het klimaatvraagstuk gaat grotendeels over de intention behaviour gap, de kloof tussen intentie en gedrag, en die kloof is door velen nog niet overbrugd. Internationaal marktonderzoeksbureau Kantar deed vorig jaar onderzoek onder 9.000 burgers in tien landen, waaronder de Verenigde Staten, Duitsland, Polen, het Verenigd Koninkrijk en Nederland. Van hen ziet 62 procent klimaatverandering als grootste probleem op milieugebied, maar de bereidheid om ook echt zelf iets te doen was veel lager –  en in Nederland het laagst: 37 procent gaf aan in actie te willen komen.  Volgens Renes is zo’n zelfde kloof  te zien als het gaat om gezondheid. „We weten dat het niet gezond is om die zak chips leeg te eten, maar we doen het wel.” Dat heeft ermee te maken dat mensen vertrouwde patronen fijn vinden en gedragsverandering vaak, zeker in het geval van duurzaamheid, gepaard gaat met persoonlijke offers.  En dat maakt dat mensen goed zijn in moral licensing, zegt  Renes: ik weet dat ik vlieg, maar ik doe het wel nog maar één keer per jaar. „Daarmee geven we onszelf  morele redenen waarom  wíj het wel mogen doen.” Ook dat werkt volgens hem klimaathypocrisie in de hand. Foto Thomas Nondh Jansen
 Dat de klimaatspagaat steeds voelbaarder wordt, is volgens Schouten wel een goed teken. „Heel lang is er een collectieve stilte geweest, maar zo’n groot vraagstuk  kunnen we niet allemaal vanaf onze eilandjes doen. Al helemaal niet omdat de allergrootste en belangrijkste gedragsverandering toch echt, en snel, vanuit bedrijven en overheden moet komen.”  Renes: „Het is wel belangrijk dat we in het gesprek niet te snel oordelen.” Hij maakt zich zorgen om de tweedeling die in de samenleving ontstaat. „Niet iedereen gaat even snel. Het heeft ook met je omgeving te maken. Ik zit heel erg in mijn klimaatbubbel door mijn werk en de plek waar ik woon: de Randstad. Ik heb zelf drie broers in Twente wonen. Die snappen niet dat ik elke keer weer met de trein reis en daarna het ov-fietsje pak naar hun huis in Markelo, waar drie auto’s op het erf staan. Maar ik leg wel uit waarom ik het doe. En dat mag wringen. Weerstand betekent beweging. Onverschilligheid over andermans vervuilende gedrag was veel erger geweest.”  Discussies  moeten volgens Schouten wel op een opbouwende manier worden gevoerd. „Imperfecties heeft iedereen,  want duurzaam leven bevat zó veel facetten. Die  kunnen de basis zijn voor het gesprek. Ik doe het niet 100 procent goed, jij niet – hoe kan jij mij helpen en ik jou?”||https://www.nrc.nl//nieuws/2022/09/08/ja-maar-jij-a4141043
2022-09-08||Genomineerden voor de Prinsjesboekenprijs schetsen een somber beeld van de Nederlandse politiek||Het sleetse gezegde luidt: toon mij uw boekenkast en ik zeg u wie u bent. Een variant hierop zou de longlist van genomineerden voor de jaarlijkse Prinsjesboekenprijs voor het beste politieke boek kunnen zijn die volgende week donderdag voor de tiende keer wordt uitgereikt. Toon mij deze lijst en ik zeg u hoe het land ervoor staat.  Niet best, zou direct het antwoord zijn. Het is op één boek na allemaal ellende die komt bovendrijven in de top tien die de jury heeft samengesteld uit de 71 ingezonden boeken.  De uitzondering betreft de door Nele Beyens geschreven biografie over D66-politicus Els Borst. Het is het succesverhaal van een medicus die op haar geheel eigen manier een stempel op de Nederlandse politiek wist te drukken. Maar de rest van de oogst varieert dit jaar van zwart naar gitzwart. Van het onvermogen en opportunisme dat de aanpak van de corona-epidemie beheerste in het boek Code Roodvan Thijs Broer en Peter Kee, tot de al vijftig jaar durende inertie ten aanzien van het aanpakken van de ecologische crisis zoals beschreven in Jaap Tielbekes boek We waren gewaarschuwd. Als de selectie van de Prinsjesboekenprijs maatgevend is voor het politieke discours, dan is de politiek tussen juli 2021 en 2022 vooral beheerst door gebrek aan controle en schaamte achteraf. Zo beschreef Lise Witteman het ondoorgrondelijke Europese lobbycircuit voor de BV Nederland in het boek Sluiproute Brussel. En Maurice Swirc eindigde met zijn boek De Indische doofpot over de door Nederlandse militairen gepleegde oorlogsmisdaden in Nederlands-Indië bij de shortlist van drie boeken waaruit de uiteindelijke prijswinnaar zal worden gekozen.  Weinig hoop  of perspectief terwijl dat toch het bestaansrecht is van menige politieke partij. Sla er de titels van de verkiezingsprogramma’s van vorig jaar maar op na. ‘Nieuwe keuzes voor een nieuwe tijd’ (VVD), ‘Nu doorpakken’ (CDA), ‘Ons plan voor een eerlijke en fatsoenlijke Nederland’ (PvdA), ‘Een nieuw begin’ (D66). Maar boeken die enigszins richting geven of de weg wijzen zoals Groter denken, kleiner doen, waarmee Herman Tjeenk Willink in 2019 nog de Prinsjesboekenprijs won zijn opvallend genoeg niet doorgedrongen tot de eindselectie. Nederland verkeert in mineur en de boeken representeren dit gevoel. En dan te bedenken dat het brede chagrijn dat naar voren komt in de omgekeerde vlaggenbeweging nog te jong is om in boekvorm vermeld te worden. Dat komt waarschijnlijk pas volgend jaar. Voor zover er sprake is van een rode draad in het aanbod is dat volgens de voorzitter van de jury van de Prinsjesboekenprijs, ex-VVD-politicus en bestuursadviseur Mark Verheijen, de toenemende aandacht voor het falen van het systeem. Dat klopt inderdaad wel. Uit het begin van de coronacrisis dateert de vergelijking met contrastvloeistof. De pandemie zou het falen van de overheid en diverse instanties in al zijn facetten hebben opgelicht en zichtbaar gemaakt. Zo bij elkaar vormen de boeken een breed scala aan politiek en bestuurlijk onvermogen. Zo’n patroon maakt wel moedeloos vooral als het al enige jaren aan de gang is. Na zoveel diagnose is er behoefte aan een werkzame receptuur. Maar dat is natuurlijk een onmogelijke vraag want in het veld van belangentegenstelling waarin politiek opereert bestaat niet één allesomvattende oplossing. Al snel worden dan bezweringsformules zoals de roep om cultuurverandering van stal gehaald. Het is een inhoudsloos containerbegrip waaraan eenieder zijn of haar eigen invulling kan geven. Vandaar dat premier Mark Rutte al sinds de verkiezingen door de oppositie wordt achtervolgd vanwege het uitblijven van de door hem beloofde cultuurverandering. Maar is Rutte niet de bestuurscultuur in persoon? Nederland worstelt met zichzelf en met zijn verleden is het algemene beeld dat uit de selectie voor de Prinsjesboekenprijs 2022 oprijst. Nieuwe verkiezingen gevolgd door een nieuw kabinet zijn doorgaans momenten die een aanzet tot verandering geven. Maar een boek over de Tweede Kamerverkiezingen van 2021 of de daarop volgende eindeloze kabinetsformatie ontbreekt. Het is wel zo veelzeggend. De polderkaravaan trekt met pappen en nathouden door. Schrikken volgt pas achteraf. In de stroom publicaties over het recente koloniale verleden van Nederland neemt het boek van onderzoeksjournalist en jurist Maurice Swirc een bijzondere plaats in omdat hij het patroon van ontkenning en bagatellisering door de Nederlandse autoriteiten zo gedetailleerd beschrijft. Hij heeft het over ‘een lange geschiedenis van ontkennen, liegen, verhullen, traineren en negeren.’  Volgens hem had de Nederlandse staat het fatsoen moeten hebben al veel eerder te komen met een schadevergoedingsregeling voor de slachtoffers en hun nabestaanden. In zijn recensie voor NRC vergeleek Jeroen van der Kris het boek met ‘het opentrekken van een beerput’.  ‘Het razend spannende boek van Follow The Money-journalisten Jan Hein Strop en Stefan Vermeulen schreeuwt om een dramaserie’, schreef recensent Menno Hurenkamp in NRC over dit boek. Het was de Volkskrant die in mei 2021 onthulde dat ‘mediapersoonlijkheid’ Sywert van Lienden in het geheel niet belangeloos mondkapjes voor de zorg was gaan inslaan. Het was twee weken later journalistiek onderzoeksplatform Follow The Money dat aantoonde dat Van Lienden en zijn twee zakenpartners Bernd van Damme en Camille van Gestel ruim 20 miljoen euro hadden verdiend aan hun ingenieuze balletje-balletje spel. Hun onderzoek leidde tot een boek dat de hectiek rond de deal beschrijft maar tevens nog vele vragen onbeantwoord laat. Een compleet nieuwe woonpolitiek. Dat is wat volgens de in Amsterdam wonende stadsgeograaf Cody Hochstenbach nodig is. De wooncrisis is een politiek project betoogt hij in zijn boek. En die politiek is ‘tot op het bot ideologisch’. De politiek is verantwoordelijk voor de wooncrisis die mensenlevens ‘verwoest’ en dat moet volgens hem worden benoemd. Aan de hand van elf mythes beschrijft en bekritiseert Hochstenbach het failliete woonbeleid. Zijn boek is een radicaal pleidooi voor het recht op wonen. ‘Het streven moet niet zijn wonen iets betaalbaarder te maken maar betaalbaar wonen voor iedereen’, schrijft hij. En daarbij gaat het niet om meer treurige containers of sobere huurkazernes maar om mooie woningen ‘waar we over honderd jaar nog steeds blij mee zijn.’||https://www.nrc.nl//nieuws/2022/09/08/genomineerden-voor-de-prinsjesboekenprijs-schetsen-een-somber-beeld-van-de-nederlandse-politiek-a4141164
2022-09-08||Twintigers omarmen ‘wanstaltige’ Y2K-mode||Toen Nederland zich rond de eeuwwisseling druk maakte om de ‘millenniumbug’ – de angst dat de samenleving platgelegd zou worden door een computerstoring – was Berrit Noorman (19) uit het Friese Mildam nog niet geboren. Ook de introductie van de euro maakte ze niet bewust mee. En tijdens nog zo’n grote gebeurtenis uit dat decennium, de financiële crisis van 2008, had ze nog maar net de kleuterklas verlaten. Toch is Noorman naar eigen zeggen „verslaafd” aan de vroege jaren 2000 en dan met name de esthetiek ervan.  „Geboren in 2002. Kleed me nog steeds alsof het 2002 is”, staat er op haar TikTok-profiel, waar Noorman de afgelopen jaren 92.000 volgers verzamelde met filmpjes waarin ‘Y2K’ centraal staat – de Engelse term voor mode uit het begin van dit millennium: de vrachtwagenchauffeurpetjes van Von Dutch, dunne wenkbrauwen, mini-T-shirts, ovale zonnebrillen van Dior, klaptelefoons met nepdiamantjes en minuscule baguettetasjes, naar het stokbrood, en vooral: extreem laag uitgesneden heupbroeken, al dan niet met daarboven een string. „Het was zo’n vrolijk tijdperk”, zegt Noorman. „Ik vind het heerlijk hoe schaamteloos fout mensen toen gekleed waren. Als ik in een Y2K-outfit over straat loop, voel ik me een beroemdheid uit vervlogen tijden.” Na twee jaar pandemie waarin door het vele thuisblijven kleding vooral comfortabel moest zijn – denk aan de joggingbroek – heeft de modieuze voorhoede van generatie Z   de mode ontdekt uit een tijdperk dat wordt beschouwd als een esthetisch dieptepunt. De trend sudderde al een paar jaar, maar lijkt nu doorgebroken. In het Randstedelijke nachtleven en op festivals leek het deze zomer soms alsof je rondliep in een videoclip uit 2003. De twintigers laten zich inspireren door een uitbundige periode, de laatste dagen voor de opkomst van social media, waarin popcultuur een hoogtepunt bereikte.  Losgeslagen celebrities als Lindsay Lohan en Paris Hilton werden overal achtervolgd door paparazzi.  Madonna zoende live op tv met Britney Spears en Christina Aguilera. Sterren als Beyoncé, Lil’ Kim en Aaliyah verschenen in blote dan wel eclectische outfits (neem een rok over een broek) op de rode loper. Opzichtige merkkleding domineerde het straatbeeld, de wereldeconomie moest nog instorten. Films en series uit die tijd – zoals Mean Girls (2004) en The O.C. (2003), of dichter bij huis Costa (2003), tonen maximalistische, felgekleurde kleding die zó wanstaltig en camp is dat het een bepaald soort zorgeloosheid uitstraalt. Paris Hilton Foto Getty Images
 Dat is ook waarom de Amsterdamse haarstylist en pruikenmaker Igor Zynwala (21) zich zo aangetrokken voelt tot dit tijdperk. „Natuurlijk had je toen ook ellende in de wereld. Maar qua kleding hadden mensen nog een veel persoonlijkere, expressieve stijl. Subculturen floreerden. Sindsdien is het bergafwaarts gegaan. Door fast fashion en sociale media is iedereen zich steeds meer hetzelfde gaan kleden.” Zynwala’s kast hangt vol met Y2K-kleding: wijd uitlopende spijkerbroeken („voor de Justin Timberlake-vibe”), Chanel-zonnebrillen en baguette-tasjes. Inspiratie vindt hij bij  zijn favoriete beroemdheden uit die tijd: rapper Lil’ Kim, basketballer Dennis Rodman en miljardairstweeling ‘the Olsen twins’. Zelf maakt en verkoopt Zynwala pruiken, die refereren aan subculturen uit de jaren 2000. Ook de grote merken hebben de trend opgepikt. Diesel, GmbH en MiuMiu verwerkten in recente collecties de Y2K-esthetiek – een extreem laag en kort plooirokje van MiuMiu ging afgelopen lente  viraal op sociale media   TikTok-filmpjes met hashtag ‘Y2K aesthetic’ zijn bijna 1,2 miljard keer bekeken, met als favoriet  de heupbroek – #lowrisepants heeft dertig miljoen resultaten. Instagramaccounts met rodeloper- en paparazzifoto’s uit die tijd worden door honderdduizenden mensen gevolgd. Ook zijn er  Instagramfilters waarmee je foto’s eruitzien alsof ze gemaakt zijn met een klaptelefoon.  Het is een wetmatigheid in de mode dat elke twintig jaar een stijl terugkeert, wat de plotselinge populariteit van de vroege jaren 2000 zou kunnen verklaren. Zakenblad Fortune gaat verder en noemt de vrolijke, kitscherige kledingstijl een manier om even te ontsnappen aan alle ellende in de wereld. In tijden van crises zijn mensen gevoelig voor nostalgie en keert generatie Z  terug naar de tijd waarin ze nog met blokken speelden. Tijdschrift Time bestempelt het in een analyse als ‘einde-van-de-wereld’-decadentie.  Maar nostalgie heeft ook een keerzijde: negatieve elementen van een periode blijven buiten beschouwing. Op sociale media is, met name onder millennials, die de vroege jaren 2000 bewuster hebben meegemaakt, onrust te bemerken over de verheerlijking van ‘Y2K’. „Het was niet alleen kumbaya. Het is schokkend om met de bril van nu te kijken naar het vrouwelijke schoonheidsideaal van toen”, zegt kunstenaar Angel-Rose Oedit Doebé (27) uit Amsterdam, die zich als kind middels tv onderdompelde in de popcultuur van toen.   „Je moest jong, wit, dun en rijk zijn. Dikkere mensen werden compleet buitengesloten van de modewereld.”  Dennis Rodman Foto Getty IMages  „Veel millennialvrouwen zeggen dat ze nerveus zijn over de terugkeer van de heupbroek, omdat destijds niet de kleding de mode was, maar je líchaam. Je liet niet [alleen] zien wat je droeg, je toonde je [platte] buik”, zei TikTokker Collin McCarthy vorig jaar in een ruim 380.000 keer geliket filmpje. Op Instagram schreef een New Yorkse podcastmaker in een  bericht dat viraal ging: „Hou op over de heropleving van Y2K, tenzij je wil toegeven dat je terugverlangt  naar een tijd waarin dikke mensen geen kleding mochten hebben.” Modeblad Dazedschreef eerder dit jaar  over de „verontrustende terugkeer naar ‘maatje 0” die deze trend zou stimuleren. De blote kleding van destijds nam de lichaamsmaten van pubermeisjes als ijkpunt. Ook TikTokker Berrit Noorman ziet het geregeld terug in de reacties, als ze een filmpje van zichzelf in heupbroek plaatst. „Dan schrijven ze: ik zou dit nooit kunnen dragen, ik heb er het lichaam niet voor. Dat vind ik jammer om te lezen, omdat ik hoop dat de stijl terug kan komen op een inclusieve manier.” De onrust past bij  bredere kritiek op het schoonheidsideaal van een tijdperk dat niet eens zo heel lang geleden is. Zo verscheen  een onthullende documentaire op Netflix over Abercrombie & Fitch, het kakkineuze merk dat in de jaren 2000 populair was onder tieners en waar, zo bleek naderhand, voornamelijk knappe, slanke en witte mensen in de winkels mochten werken. Op TikTok ging recentelijk een uit 2003 afkomstig filmpje viraal van tv-programma America’s Next Top Model waarin een deelneemster door de jury de grond in wordt geboord vanwege minimale rondingen. Het was een tijdperk waarin antipathie voor de vrouwelijke beroemdheden uit die tijd op een hoogtepunt was, schreef The New York Times in februari. In roddelbladen verschenen vrouwelijke sterren in bikini op de cover, ingezoomd op hun cellulitis.  Kunstenaar Angel-Rose Oedit Doebé heeft een haat-liefdeverhouding met het tijdperk, zegt ze. „Ik groeide ermee op en ik kan  enorm genieten van het uitbundige maximalisme en van hoe camp het was. Aan de andere kant kon ik mezelf totaal niet herkennen in de popcultuur van toen, als vrouw van kleur met een maatje meer.” In haar afstudeerwerk voor de Hogeschool van de Kunsten in Utrecht maakte ze een collage van foto’s van beroemdheden uit die tijd. Lil’ Kim Foto Getty Images Nu geeft Oedit Doebé haar eigen draai aan de Y2K-mode. „ Je vindt vrijwel geen vintage items uit die tijd voor grotere maten, dus moet ik creatief zijn.” Ze draagt Chanel-zonnebrillen, met diamantjes in hartvorm erop, Von Dutch-petten en een knalroze joggingpak van Juicy Couture (met ‘Juicy’ op de billen) – dat merk bracht de afgelopen jaren, vanwege hernieuwde belangstelling, lijnen uit met grotere maten. Alleen de heupbroek, die komt haar kledingkast niet in. „Ik vind het een vetfobisch kledingstuk. Als ik die draag, snijdt het in mijn vlees.”  Meer mensen uit generatie Z   komen met een eigen, ‘body positive’- Y2K-stijl. Modetijdschrift Teen Vogue  publiceerde vorige maand  foto’s  van mensen met dikke(re) lichamen die kleding van toen dragen, óók de heupbroek. Eerder fel bekritiseerde merken als  Victoria’s Secret en Abercrombie & Fitch hebben  hun marketingstrategie gewijzigd en presenteren zich als inclusief, bijvoorbeeld door meer modellen van kleur  of dikkere modellen in hun campagnes te gebruiken.  Een modejournalist van Harper’s Bazaar moedigde vorig jaar   iederéén aan om  heupbroeken uit te proberen. „Draag ze, het is jullie tijd om te schitteren.”  Eén kledingtrend mag van haar wel in de jaren 2000 blijven:  meerdere polo’s over elkaar dragen. „Dat overleeft niemand.”||https://www.nrc.nl//nieuws/2022/09/08/y2k-mode-met-een-keerzijde-a4141033
2022-09-08||Spookvaren op de Nieuwe Maas: ‘Hij dacht dat  het wel kon’||Een groepje zwanen danst op de golfslag als scheepvaartmeesters Marcel de Vliegh en Dick van de Pol met hun speedboot vanuit de Rijnhaven de Nieuwe Maas op varen. „Goed vasthouden nu”, roept De Vliegh. Met een snelheid van rond de 90 kilometer per uur spuit het vaartuig vooruit, in de richting van de Nieuwe Waterweg.  Voor De Vliegh en Van de Pol begint deze zaterdagochtend een nieuwe werkdag. Op het programma staat een inspectie van de pleziervaart. Het is nog rustig op de rivier. „We zitten aan het einde van de vakantieperiode, de grootste drukte is voorbij”, zegt Van de Pol. Maar het wordt mooi weer vandaag, dus ze verwachten later op de dag wel „wat meer beweging” op het water. De scheepvaartmeesters zijn in dienst van het Havenbedrijf Rotterdam, dat de controle op de recreatievaart de afgelopen jaren heeft opgevoerd. Steeds meer mensen zoeken het water op, varen met hun bootje de rivier op of stappen in een watertaxi of waterbus. Tegelijkertijd is de pleziervaart „een uiterst kwetsbare deelnemer” aan het scheepvaartverkeer, aldus het Havenbedrijf, te midden van grote zee- en binnenvaartschepen.  De drukte op het water brengt zorgen over de veiligheid met zich mee. Hoewel het aantal landelijke incidenten volgens cijfers van Rijkswaterstaat al jaren stabiel en beperkt blijft, werd juist Rotterdam opgeschrikt door enkele ernstige ongevallen. In 2018 raakten drie mensen gewond toen een watertaxi en een sloep met elkaar in aanvaring kwamen. Een jaar later voer een speedboot over een sloep waarbij twaalf opvarenden te water raakten. Er viel één dode en twee mensen raakten zwaargewond. Afgelopen juli werd een watertaxi overvaren door een rondvaartboot van de Spido. De taxi verdween geheel onder water, de inzittenden konden worden gered. Het onderzoek naar het ongeval loopt nog.  Om de plezier- en passagiersvaart beter te kunnen controleren, nam het Havenbedrijf drie jaar geleden een speedboot in de vloot op, de RPA 5. Het is een zogenoemde ‘rhib’ (rigid-hull inflatable boat), snel en wendbaar genoeg om de ook steeds snellere pleziervaart bij te kunnen houden. Ook kan de rhib door zijn snelheid in korter tijdsbestek een groter vaargebied controleren. De controles zijn niet voor niets: tot eind augustus zijn ruim vierhonderd inspecties van pleziervaartuigen uitgevoerd, zegt een woordvoerder van het Havenbedrijf. „Bij de helft hebben we bevindingen [overtredingen] geconstateerd. Dat is nu al méér dan vorig jaar. Dus alle voorlichting rondom de pleziervaart, zoals de  campagne ‘Varen doe je samen’ en de inzet van waterstewards in drukke weekeinden, levert weinig verbetering op van het vaargedrag.” „Opletten, we maken nu een bocht naar links”, waarschuwt Van de Pol. De rhib helt sterk over als hij ter hoogte van Schiedam de rivier oversteekt een weer koers zet richting stad. De scheepvaartmeesters hebben een motorjacht gespot dat ze willen controleren. „Goedemorgen, mevrouw, mag ik even aan boord komen”, vraagt De Vliegh. „We zijn op weg naar de Veerhaven. Kan het wachten totdat we daar zijn aangekomen?”, reageert de vrouw. „Is goed, dan blijven we even achter u aan varen.” Meestal is de sfeer gemoedelijk, zegt De Vliegh. „Mensen zijn verplicht ons aan boord toe te laten. Toch vragen we het altijd netjes. Dat voorkomt irritaties. Maar over het algemeen zijn mensen die op het water zijn in een goede stemming.” De Nieuwe Maas is een heel druk punt, boten komen van links en van rechts Rien Bek bootbestuurder In de Veerhaven hebben Rien en Leni Bek hun jacht vastgelegd. Ze zijn vanochtend uit Rhoon vertrokken, maar ze komen uit Rotterdam en zijn vandaag op bezoek bij vrienden met een ligplaats in de Veerhaven. De Vliegh stelt hen gerust: er is niets aan de hand, dit is gewoon een routine-controle. Maar het echtpaar is toch al niet onder de indruk. „We zijn vaker aangehouden.” Als routiniers op het water kennen ze de Nieuwe Maas goed. „Het is een heel druk punt, boten komen van links en van rechts.” Hebben zij het drukker zien worden de laatste jaren? „Het lijkt wel of corona iedereen het water heeft opgestuurd. Logisch ook, want dat was een van de weinige plekken waar het vrij en veilig was. Dat heeft de belangstelling voor de watersport weer doen toenemen”, zegt Rien. Of het daarmee ook onveiliger is geworden, durven ze niet te zeggen. Rien vindt wel dat er een hoop mensen op het water zitten die „niet ter zake kundig” zijn. Die gaan volgens hem niet goed voorbereid op pad. Vaak zit de onkunde bij de sloepen en de kleine speedbootjes, zegt Leni. „Dat zijn dan mensen met weinig ervaring die een keer op de Bergse Plas zijn geweest, en het nu leuk vinden om eens via het Boerengat en de Oude Haven een rondje over de rivier te maken. Maar dat is heel ander vaarwater.” Als je een klein bootje hebt en je kunt slecht uitwijken, moet je gewoon zorgen dat je niet in de weg ligt, vindt ze. „Wij hebben genoeg motorvermogen om ons uit de voeten te maken, maar je ziet soms bootjes die dat niet kunnen en niet doorhebben hoe snel een groter schip nadert.” „Dan wil ik nu alleen nog een brandblusser en twee zwemvesten zien”, zegt De Vliegh als hij de papieren heeft gecontroleerd. Alles is in orde. Terug in de rhib: „Deze mensen weten waar ze mee bezig zijn, hebben ook allebei een vaarbewijs. Ze hebben gelijk: er zijn er een hoop die met mooi weer denken: leuk, we gaan varen in Rotterdam, maar de regels niet kennen. Vooral daar hebben we last van.” Niemand die deze waterrecreanten tegenhoudt. Voor grotere jachten is een vaarbewijs verplicht. Maar is je boot niet langer dan 15 meter en kun je niet sneller varen dan 20 kilometer per uur, dan heb je geen papieren nodig. De aandacht van de scheepvaartmeesters richt zich dan ook met name op deze groep. „Als een watertaxi te veel mensen aan boord heeft, of de Waterbus vaart te hard en maakt hinderlijke golfslag, spreken we ze daar ook op aan”, zegt Van de Pol. „Maar dat zijn professionele partijen, met stuurmannen in dienst die een vaarbewijs hebben en vaak jarenlange ervaring. Het zijn niet voor niets beroeps.” Bovendien maakt het Havenbedrijf met deze bedrijven aan de voorkant al afspraken over het gebruik van de rivier. „Wij hebben er in elk geval minder werk aan.” De rhib vaart langzaam het Boerengat in. Jachten liggen er zij aan zij. „Hier zijn ook steeds meer ligplaatsen bij gekomen”, weet Van de Pol. Het loopt tegen het middaguur. Aan de kade én op het water genieten mensen van de zon. In het Haringvliet en de Oude Haven liggen historische schepen voor de kant. Halverwege de Wijnhaven vaart er een Hot Tug langs, een drijvende badkuip met elektrische motor. Van de Pol: „Die mag niet de rivier op.” Bij de Leuvebrug is het dringen geblazen om de rivier weer op te varen. De Borrelboot en een rondvaartboot van het Maritiem Museum moeten even op elkaar wachten, en op het grote binnenvaartschip dat net langs vaart.  Ter hoogte van de Schiehaven krijgen de scheepvaartmeesters een schipper in het oog die aan de verkeerde kant vaart. In een mum van tijd zijn ze bij hem. Van de Pol klimt aan boord van het bootje. Schepen moeten net als auto’s rechts houden, oftewel stuurboord. Willen ze linksaf naar een vaarweg, dan moeten ze de rivier recht oversteken.  Terwijl Van de Pol bij de man aan boord zit, legt De Vliegh uit wat de gevaren zijn. „Kijk, hier passeren we links de St. Jobs-haven. Als daar nou een snelle taxi uitkomt, die rekent niet op verkeer van rechts. Hij kan hem ook nooit zien aankomen… en andersom ook niet. Bovendien hindert hij het tegemoetkomende verkeer.” ‘Spookvaren’ – het niet houden van stuurboord – is een van de drie meest voorkomende overtredingen ofwel ‘bevindingen’ die de scheepvaartmeesters aantreffen. De andere zijn het binnenvaren van havenbekken en het ontbreken van de juiste papieren.  De ‘spookvarende’ schipper wilde even verderop de Parkhaven in, om door de Parksluizen de Schie op te gaan, doet Van de Pol verslag als hij weer plaatsneemt in de rhib. „Daarom was hij alvast aan die kant gaan varen, hij dacht dat het wel kon.”  Omdat verder alles wél in orde was, komt hij er zonder boete vanaf. Hij staat vanaf nu wel geregistreerd: bij een volgende overtreding is het raak. Van de Pol: „Dat heb ik ook tegen hem gezegd. Ik moest wel drie keer uitleggen hoe gevaarlijk het is wat hij deed. Maar ik geloof dat het kwartje uiteindelijk is gevallen.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/spookvaren-op-de-nieuwe-maas-hij-dacht-dat-het-wel-kon-a4141013
2022-09-08||‘Er móést iets gebeuren. Ik had overal schulden’||Ze is nu 25. Ze vertelt in een kamertje in het gemeentehuis van Rotterdam over hoe ze in de schulden kwam, en hoe ze de weg eruit vond. Naast haar zit jongerenconsulent Constantia Baag. De 25-jarige vrouw doet haar verhaal anoniem, ze schaamt zich. „Met mijn moeder, stiefvader en jongere  broertje verhuisde ik uit Polen naar Rotterdam-Zuid toen ik 12 was. Mijn stiefvader ging hier werken, mijn moeder ook – ze had allerlei baantjes. Ik ging naar de Internationale schakelklas (ISK) om Nederlands te leren. „Ik was opstandig want ik wilde helemaal niet naar Nederland. In Polen had ik mijn school, mijn vrienden. Mijn familie, mijn opa en oma. Hier had ik niets. Na de ISK en het vmbo, ging ik naar het mbo. Eerst deed ik de opleiding detailhandel en daarna beveiliging op niveau 2.  „Op mijn veertiende was ik uit huis geplaatst. Ik maakte veel ruzie met mijn stiefvader, mijn ouders vonden me onhandelbaar. Ik werd van opvang naar opvang verplaatst, en zat tussen allemaal meiden met zware problemen. Dat maakte me niet, eh, handelbaarder. „Op mijn vijftiende kwam ik in een pleeggezin. Dat gezin had al een meisje van mijn leeftijd en een meisje van zeventien. Ik heb daar tweeënhalf jaar gewoond. Dat ging behoorlijk goed. Mijn pleegouders waren echt goed voor me. Na een tijdje kreeg ik kamertraining. Ik zou een eigen plek krijgen. „Daar ging het mis. Ik vind achteraf dat ik niet goed begeleid ben. Zo wist ik niet dat ik vanaf mijn achttiende huur moest betalen voor het begeleid wonen. Na een aantal maanden had ik opeens een hoge huurachterstand. Mijn pleegouders hebben dat betaald. Dat was echt tof van hen. „Het was niet het enige probleem. Ik wist niet dat je vanaf je achttiende verplicht een zorgverzekering moet hebben. Als je die niet afsluit, krijg je een boete en wordt er een zorgverzekering voor je afgesloten. „Ik wist ook niet goed met geld om te gaan. Dat had ik nooit geleerd. Zo ging ik dagelijks naar de supermarkt en kocht wat ik nodig had. Het Jongeren Perspectief Fonds bestaat sinds oktober 2019 en is er voor Rotterdammers van 18 tot en met 26 jaar met flinke schulden die geen gebruik kunnen maken van de reguliere schulddienstverlening, omdat zij nauwelijks kunnen aflossen. Ze volgen een opleiding en hebben studiefinanciering of werken en verdienen nog niet veel. 297 jongeren zitten in dit traject.  De gemeente Rotterdam overlegt met schuldeisers over het gedeeltelijk aflossen van de schulden en kwijtschelding van de rest. Het fonds neemt de rest van de schuld over, de jongere verricht een tegenprestatie.  Anders dan in de reguliere schulddienstverlening, wordt een jongere tijdens het traject niet alleen begeleid en ondersteund op het gebied van geldzaken. Samen met de coach maakt de jongere een plan om zijn of haar leven op orde te brengen en te houden: ze bespreken samen onder meer opleiding, plek om te wonen, gezondheid, netwerk, persoonlijke ontwikkeling. De jongere wordt tenminste twee jaar en maximaal vijf jaar begeleid op al deze gebieden.  „Het ging niet goed met me. Ik woonde een tijdje in Schiedam. Het voelde ver van familie en vrienden, ik voelde me eenzaam. Op mijn achttiende kreeg ik epilepsie waardoor mijn droom – een baan bij de politie – niet door kon gaan. Ik ging naar het Scheepvaart en Transport College. Ik vond de school te streng, ik moest onterecht nablijven en stopte met de opleiding. Toen zat ik thuis. Maar ik vertelde niemand dat ik met school was gestopt. Ik kreeg nog wel studiefinanciering maar dat was dus onterecht. Ik werkte wel parttime bij de Wibra. „Op m’n twintigste ging ik met mijn vriendje samenwonen. Het was een dure woning, 1.100 euro huur per maand. Aanvankelijk betaalde hij de huur, hij verdiende goed. Na een tijdje betaalden we ieder de helft. „Mijn schulden liepen op. Ik had wel het gevoel dat het niet goed was, maar ik wist niet goed wat ik moest doen. In Schiedam was ik al een keer naar een voorlichtingsavond gegaan voor mensen met schulden, maar toen werd ik niet echt geholpen. „Begin 2020 dacht ik: nu is het klaar. Er móét iets gebeuren. Ik ben naar de gemeente gegaan en heb hulp gevraagd. Eerst kwam ik terecht bij het Expertise Team Financiën. Samen met een trajectbegeleider heb ik mijn schulden op een rij gezet. Je maakt dan samen een ‘schuldenmap’. Zo noemen ze dat. Zij zoeken dan contact met de schuldeisers om te proberen een oplossing te vinden. Dat kostte veel tijd. Want ik had overal schulden. „Omdat ik pas 22 was, kon ik terecht bij het Jongeren Perspectief Fonds. Toen kwam ik bij Constantia. Zij ging me echt helpen. Het fonds nam mijn schulden over. Ik voelde me meteen een stuk lichter. „Ik moest wel mijn leven aanpassen. Ik ben een tijdje bij mijn moeder gaan wonen, zodat ik niet meer die hoge huur had. Nu woon ik op een kamer waar ik 430 euro per maand voor betaal. Voor mij is het heel fijn dat ik een opleiding kon gaan volgen. In een normaal schuldentraject moet je juist extra gaan werken om je schulden af te lossen. Ik doe nu de opleiding helpende zorg en welzijn. Ik wil gaan werken met jongeren, of met verslaafden of met mensen met psychische problemen. „Ik moet een tegenprestatie leveren: ik ben nu mentor van een autistisch meisje. We doen samen elke week iets leuks en ik help haar met de dingen waarmee ze moeite heeft. Zo doe ik dan iets terug voor de hulp die ik krijg.” Veel mensen denken dat jongeren die schulden hebben, in dure merkkleding rondlopen en de nieuwste telefoon hebben, zegt jongerenconsulent Constantia Baag. „Het komt voor dat jongeren dure aankopen doen waar ze eigenlijk geen geld voor hebben.” Veel vaker ziet ze dat jongeren in de schulden komen omdat ze niet weten dat een zorgverzekering verplicht is als ze achttien worden, en door te hoge huur en telefoonabonnementen. Niet alle jongeren krijgen een financiële opvoeding van hun ouders, zegt Baag. „Ze weten bijvoorbeeld niet dat als ze een telefoon niet meer gebruiken, het abonnement gewoon kan doorlopen. Ik zie hier jongeren met drie, vier abonnementen waar ze geen weet van hebben.” Daarnaast ziet ze ook vaak ‘impulsieve uitgevers’, zoals de jongedame die nu naast haar zit. Baag: „Ze hebben nooit geleerd te budgetteren. Ze gaan naar de supermarkt en kopen waar ze trek in hebben. Of kopen kleding waar ze geen geld voor hebben. Je moet leren om je geld te beheren. Dat doen we hier.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/er-moest-iets-gebeuren-ik-had-overal-schulden-a4141016
2022-09-08||Een egel met sarcastische stekels en hoe wolven de natuur kunnen redden|| Alpinist, kunstenaar én media-personality Mauro Corona (1950) zou je een voorganger van Paolo Cognetti (De acht bergen) kunnen noemen, maar Corona’s werk werd niet eerder in het Nederlandse vertaald. Als een steen in de stroom is meteen een goede roman om zo kennis met de schrijver te maken. Het is voor een deel autobiografisch, vertelde Corona bij verschijning. Hij schrijft dan ook over   zijn ongelukkige jeugd zonder moeder en hoe hij is getekend door de ramp die zich in 1963 voltrok met de Vajontdam in de Dolomieten  – Corona was 12 – waarbij de stad Longarone door een vloedgolf van de kaart werd geveegd: 1.917 mensen verdwenen onder de modder. In het tweede deel passeren twee levens elkaar in de tijd. Dat van een kluizenaar in zijn berghut die voornamelijk ‘praat’ met een hinde en zich door mummies verhalen laat dicteren. Tegelijkertijd volgen we zijn vrouw die honderden kilometers verderop in haar huis zit opgesloten tussen ‘zijn’ houten sculpturen. Corona schreef een allegorisch verhaal over een man die het leven in de bergen verkiest boven zijn habitat in een dorp in de Dolomieten. Hij baseert zich daarbij op de gedachte dat er in ieders leven een dier is dat met hem (of haar) overeenstemt. Waar de man zijn vrouw in de hinde hoort en ziet, heeft de vrouw een egel in de tuin: een eenling, stug, een nachtdier, onvoorspelbaar en ‘altijd bereid om met stekels van sarcasme te verwonden’.   Mauro Corona: Als een steen in de stroom. (Come sasso nella corrente) Vertaling Marieke van Laake.  Wereldbibliotheek, 224 blz. € 22,99  Ook de Canadese romanfiguur Inti Flynn verkiest de natuur maar om een andere reden; de biologe  is naar Schotland gekomen om er in de Hooglanden de wolf te herintroduceren. De verrassende roman Ooit waren er wolven van de Australische schrijver Charlotte McConaghy komt als geroepen in het stikstofdebat want de wolf is volgens Flynn de redding van de natuur. Alleen de buurtbewoners moeten wel overtuigd worden voordat er veertien wolven in een gebied los worden gelaten. Door hun terugkeer, zo krijgen ze te horen op een introductieavond, zal het landschap ten goede veranderen, de bodem zal gezonder worden, er zal minder overstromingswater zijn en koolstofemissies zullen worden beperkt. Ook worden de  wolven ingezet om populaties herten ‘uit de weg te ruimen’, roofdieren terug te laten keren en de vossenstand in toom te houden waardoor dassen en bevers weer kunnen gedijen. Opmerkelijk is verder dat Flynn lijdt aan zogenaamde ‘spiegel-aanraking-synesthesie’ waardoor ze de pijn van een dier in nood of van een gewond mens kan voelen. Ze moet dan hard tegen zichzelf zeggen: ‘Niet jouw pijn. Niet jouw lichaam.’ Ooit waren er wolven is een goed geschreven ecologische roman als het gaat om de terugkeer van de wolf om de natuur te redden, een detective als het gaat over de dood van een boer (de bevolking staat al klaar om de hele roedel af te schieten) en een psychologische roman over opvoeding en (zuster-)liefde. Een beetje veel misschien – als McConaghy het bij de wolf had gelaten, dan was het al een ijzersterk verhaal geweest. Charlotte McConaghy: Ooit waren er wolven.  (Once There Were Wolves) Vertaling Dennis Keesmaat. Prometheus, 334 blz. € 22,50  De met wielerkennis geschreven novelle De Spaanse renner van Lidewey van Noord verbeeldt een Vuelta die, net zoals deze zomer, begint in Nederland. De hoop van Spanje, Miguel Correal, wordt, terwijl hij op kop rijdt in de slotfase van de openingsrit, op de hielen gezeten door de Nederlandse kampioen Nils Vendelaar. Zou die er nu nog langsgaan? En dan in een paar seconden is het gebeurd. Correal stuurt enkele centimeters naar rechts, corrigeert meteen maar zijn grote concurrent is gevallen en de chaos is compleet. We zien natuurlijk meteen de beelden van wielrenner Dylan Groenewegen voor ons die in 2020 in de openingsrit van de Ronde van Polen in de massasprint van zijn baan afweek waardoor zijn landgenoot Fabio Jakobsen in de dranghekken werd gekatapulteerd. Jakobsen werd afgevoerd naar het ziekenhuis. Groenewegen werd schuldig bevonden aan het veroorzaken van het ongeval.   Zo ziet ook de Spaanse renner    de krantenkoppen al voor zich. Want ook Nils Vendelaar wordt naar het ziekenhuis gebracht. Correal ontsnapt ongezien en wordt later bewusteloos ergens in de berm teruggevonden. Dan volgen dagen van verstoppen voor de ploegleiders die hem manen terug te komen en het ontlopen van de media. Van Noord heeft de tweestrijd van professionele druk en humane incassering in de sport goed in kaart gebracht. Lidewey van Noord: De Spaanse renner. Volt, 140 blz. € 10,-  Hoeveel mensen uit de ‘Jappenkampen’ zullen na de oorlog niet het advies hebben gekregen, de nachtmerries en dromen van zich af te schrijven? Een van die mensen was Elly Campioni-Soeters (1907-1985) die, inderdaad op doktersadvies, besloot de oorlogstijd van zich af te schrijven maar niet met de intentie haar aantekeningen uit te geven. Wel schreef ze: ‘Laat iedereen die dit leest goed voor ogen houden dat het noodlot voor mij uiterst gunstig is geweest. Dat ik altijd van alle kanten hulp heb ondervonden en dat vele honderden minstens evenveel meemaakten; en dan onder veel moeilijker omstandigheden’. Elly Campioni werd in juli 1943 kamphoofd van Jappenkamp Grogol bij Batavia (Jakarta), waar ze de leiding had over ruim achthonderd vrouwen en kinderen.  Die memoires zijn zorgvuldig bewerkt door Toine de Graaf en Elsedien de Groot in overleg met Els Algie-Campioni, de dochter van Campioni-Soeters, die samen met haar moeder vier kampen overleefde voordat ze in mei 1946 met een ‘troepentranssportschip’ naar Nederland terugkeerden. Kamphoofd tegen wil en dank is een indrukwekkend ooggetuigenverslag van wat zich in Indië afspeelde ten tijde van de Japanse bezetting.  Elly Campioni-Soeters: Kamphoofd tegen wil en dank. Indische oorlogsherinneringen. Flamingo Management, 224 blz. € 22,25 Journalist en schrijver Ton Damen (1958) werd geadopteerd en had nooit de behoefte  op zoek te gaan naar zijn biologische moeder. Totdat zijn zoon wel een DNA-test deed en er een match bleek te zijn met een halfzus van Damen. Er werd contact gelegd met deze halfzus om samen de gangen van de  biologische moeder na te gaan en zo kwam hij tot de ontdekking dat zijn moeder, Anna Zandvliet, de adoptie had proberen te voorkomen maar onder druk van zowel haar moeder, als haar echtgenoot en de Kinderbescherming, uiteindelijk instemde met de adoptie. Het  actuele Verstoten beschrijft overtuigend hoe het is om een  ‘afstandskind’ te zijn en hoe pijnlijk het is om erachter te komen dat de biologische moeder geen afstand van hem wilde doen. Dat zijn moeder als jong meisje zelfs wereldnieuws is geweest omdat ze als verstekeling met haar broertjes van Australië naar Nederland was gekomen, maakt het verhaal nog indrukwekkender. Damen wisselt de zoektocht af met een verslag van een reis die hij maakte met zijn Armeense vrouw naar Georgië; zij vluchtte tijdens de Armeense genocide met haar familie naar Nederland maar heeft nog veel familie wonen in Georgië. Dat familiebanden zo hecht kunnen zijn, ondervond hij ook bij de vele familiebijeenkomsten van de familie van zijn adoptiemoeder – alle reden om ook over zijn biologische familie meer te weten te komen. Goed journalistiek verhaal, al komen er herhalingen in voor die door een strakkere eindredactie voorkomen hadden kunnen worden.  Ton Damen: Verstoten. Op zoek naar mijn biologische moeder. De Kring, 256 blz.  € 19,99  ‘Ik heb me het Paradijs altijd voorgesteld als een soort bibliotheek’ schreef Jorge Luis Borges (1899-1986). De Amerikaanse schrijver en journalist Daniel Smith citeert de Argentijnse dichter in Een kleine wereldgeschiedenis in 50 boeken waarmee hij een voorproef neemt op wat er allemaal in die bibliotheek zou moeten staan. Elk door hem gekozen werk wordt in een historische context geplaatst. Van oude werken als Het Epos van Gilgamesj en de Ilias van Homerus, via heilige en filosofische werken (Confucius en Plato) naar wetenschappelijke werken om uit te komen bij de complete werken van Shakespeare, Goethe’s Faust en Oorlog en vrede van Tolstoj. Ook is er een respectvolle bespreking van Het dagboek van een jong meisje  van Anne Frank die Smith het ‘symbool van hoop’ noemt. Dat de keuze bij voorbaat selectief is, beaamt Smith en hij stelt voor er een literair spel van te maken welke boeken er wel of niet in passen. In ieder geval is dit al een mooi overzicht van wat zich kan bevinden in Borges’ Paradijs. Daniel Smith: Een kleine wereldgeschiedenis in 50 boeken. (A Short History of the World in 50 Books). Vertaling Eric Strijbos Spectrum, 332 blz. € 18,99||https://www.nrc.nl//nieuws/2022/09/08/een-egel-met-sarcastische-stekels-en-een-bevrijde-wolf-a4141163
2022-09-08||Koekjes van mais, een stuk minder saai||De vakantie mag dan achter ons liggen, met een beetje geluk hebben we nog een staartje zomer. En mocht de zon onverhoopt  niet schijnen, dan kunnen we hem in elk geval in onze keukens nog wat langer koesteren. Er valt zoveel heerlijks te oogsten: culinair gezien is september een bijzonder gulle maand. Laten we daarom, zoals gebruikelijk in deze rubriek, nog zo lang mogelijk nazomeren. De pompoenen en paddestoelen staan dan misschien te popelen in de coulissen, ze kunnen best nog even wachten. Het podium is nu eerst aan een kwartet maiskolven. En volgende week aan de courgette. En daarna, nou ja, we zien wel hoe het verder loopt. Om eerlijk te zijn ben ik niet erg tuk op mais uit blik. Ik vind het niet vies, maar ik vind er niks aan. Verse mais daarentegen gaat bij mij thuis regelmatig op de barbecue. Wanneer je zo’n hete, rokerige kolf rondom met boter bestrijkt en bestrooit met zout en versgemalen peper en er een hap uit neemt, dat is zoiets heerlijks. Je kunt die boter ook een smaakje geven. Komijnboter smaakt goed bij mais, net als knoflookboter. Zulke kolven zijn overigens ideaal barbecuemateriaal voor vegetariërs, niet in de allerlaatste plaats omdat je er echt je tanden in kunt zetten, à la een lamskoteletje, zeg maar. (Tja, ik wil hier natuurlijk niemand voor het hoofd stoten, maar ik heb beslist de indruk dat veel vegetariërs dat missen.) Ons maiskwartet gaat echter niet op de grill vandaag. In plaats daarvan snijden we de rauwe korrels van de kolven en verwerken die tot koekjes. Fritters zouden we ze beter kunnen noemen, al is het een Engels woord. Koekjes klinken immers al snel naar zoet en thee. Maisfritters dus, die je als snack of voorgerecht kunt serveren. En de lege kolven gooien we niet weg, daar kun je een fantastische bouillon van trekken.   De verhoudingen in mijn recept zijn gebaseerd op de corn fritters van de Australische chef en kookboekenauteur Bill Granger. Ik heb ze alleen iets pittiger gemaakt met chili- en cayennepeper en wat frisser met limoenrasp. Het grootste verschil zitten hem dan ook niet in de ingrediënten, maar in de manier van bakken. Granger bakt zijn koekjes in een bescheiden drie eetlepels olijfolie. De mijne worden gefrituurd in een laagje olie – dat kan prima olijfolie zijn, maar arachide- en  rijstolie zijn ook goede opties. Ik heb beide methoden geprobeerd en geloof me, dat frituren tilt ze naar een heel andere dimensie. Ze worden opeens krokant en daardoor nog veel lekkerder.  Granger’s corn fritters zijn blijkbaar nogal beroemd, want in zijn boek Plenty More verwijst Yotam Ottolenghi er eveneens naar. Anders dan zijn Australische collega roostert hij de kolven eerst op een grillpan. Hij scheidt de eieren en klopt de eiwitten luchtig voor hij ze toevoegt aan het maismengsel en hij bakt de koekjes in geklaarde boter. Ofwel hij maakt ze net even wat ingewikkelder – ik denk dat de lieverd het gewoon écht niet kan laten.  Wat Ottolenghi dan weer wel simpel houdt is de begeleiding: die bestaat bij hem uit niet meer dan partjes limoen. Granger serveert ze juist weer vrij overdadig met een avocadosalsa. Zonder het te hebben geprobeerd vrees ik dat dat de aandacht te veel van de fritters afleidt. Ik heb gekozen voor zure room met limoenrasp en een beetje -sap. Dat geeft precies wat ze nodig hebben: zuur, romigheid en verkoeling.  Voor 16 – 18 stuks: 4 flinke maiskolven (u heeft 500 g korrels nodig);
	1 middelgrote rode ui, in kwarten;
	1 groene chilipeper, in grove stukken;
	15 g koriander (steeltjes en al);
	2 eieren; 100 g bloem;
	1 tl zout;
	1 tl bakpoeder;
	cayennepeper naar smaak;
	2 limoenen;
	plantaardige olie om in te bakken;
	125 ml zure room  Verwijder de schutbladeren en draden van de maiskolven. Zet de kolven rechtop in een grote schaal en snijd met een groot, scherp mes de korrels eraf. (Het kan natuurlijk ook op een snijplank, maar dan moet u daarna waarschijnlijk wel korrels van de keukenvloer rapen.)  Doe tweederde van de maiskorrels in de mengkom van de keukenmachine. Voeg de ui, groene chilipeper en koriander toe en pureer tot een grove massa. Voeg de eieren toe en pureer nog wat verder, maar laat het mengsel niet te glad worden. Schep het in een kom en voeg de resterende hele maiskorrels, de bloem, het zout, bakpoeder, een snuf cayennepeper en de rasp van 1 limoen toe. Meng tot een grof beslag.  Verhit een laagje olie van ongeveer 1 centimeter in een koekenpan en schep er, op enige afstand van elkaar, drie of vier volle eetlepels maisbeslag in. Bak de fritters 1,5 minuut, keer ze en bak de andere kant nog 1 minuut, of tot ze gaar zijn. Laat de fritters uitlekken op keukenpapier en houd ze warm onder een deksel (of in een warme oven) terwijl u de rest bakt. Schep overigens tussendoor vooral losse maiskorrels uit de olie, want die kunnen gaan poffen, met rondspetterende olie als gevolg. Pas echt op hoor! Roer voor het sausje de zure room los met de rasp van de tweede limoen. Maak op smaak met een minisnufje zout en 1 – 2 theelepels limoensap en serveer bij de fritters.  Nodig: lege maiskolven; ander groenteafval  Voor deze bouillon heeft u geen exacte ingrediëntenlijst nodig, u kunt gebruiken wat u toevallig nog in de groentela heeft liggen. Ik zette de 4 lege maiskolven die ik overhield van de maisfritters op met de schil van de rode ui en voegde er het groen van een prei en 2 stengels kwijnende bleekselderij aan toe. Snuf zout erbij en een flinke poos laten trekken op een laag vuurtje. Zelf vergat ik de bouillon helemaal en ontdekte na zo’n 2,5 uur dat er nog maar een krappe 250 ml vocht in de pan zat. Dat bleek vervolgens een van de lekkerste en krachtigste groentebouillonnetjes die ik ooit had geproefd. Ik geef het maar even mee.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/08/nazomeren-a4141031
2022-09-08||Restaurant in de Euromast: iets te hoog van de toren||In het bijna-hoogste gebouw van de stad eten we in het bijna-hoogste restaurant van Nederland. Het schitterende uitzicht doet zijn werk, maar zelfs dat verliest zijn glans als je maar lang genoeg moet wachten op middelmatig eten.  In 2020 kwam de Euromast in handen van het Franse M56, een in toeristische attracties gespecialiseerd bedrijf dat onder andere  eigenaar is van het observatiedek van de Tour Montparnasse in Parijs, de Fernsehturm in Berlijn en een krokodillenpark in Zuid-Frankrijk.  Als we het uitkijkplatform op stappen, botst mijn gezelschap bijna met zijn hoofd tegen de vrij lage deurpost. Ironisch, in zo’n hoge toren, helemaal als je weet dat de architect ervan, Hugh Maaskant, zelf meer dan twee meter lang was.   Alles is meteen vergeven en vergeten door het uitzicht. De groene oase van Het Park, een meanderende Nieuwe Maas met haar bruggen en havens, de hoogbouw eromheen... het blijft onbetaalbaar.  Je zou bijna vergeten dat we hier voor het restaurant komen. Daar valt het strakke witte interieur op, een tijdloze erfenis van de restyling die Jan des Bouvrie in 2004 deed. De tafeltjes voor twee staan aan de westkant, om romantisch van de ondergaande zon te kunnen genieten.  Op de kaart staan moderne klassiekers, eigentijdse hits en meerdere vegetarische gerechten. Wij gaan voor het driegangen à la carte diner, dat we in een keer moeten bestellen, omdat „het dessert nog ontdooid moet worden”, zegt onze jonge serveerster.  Het personeelstekort wreekt zich, met lange wachttijden en onervaren bediening. Bij het inschenken van de huiswijn (een lauwe Roemeense pinot noir die van elke andere druivensoort gemaakt had kunnen zijn, zo inwisselbaar smaakt hij), laat ze de fles op de rand van het wijnglas rusten, het horeca-equivalent van met je nagels op het schoolbord krassen. Er is blijkbaar niemand om haar te leren hoe het wel moet.  Van het eten is de carpaccio nog het best. Het rundvlees is smakelijk en niet te koud. De schotel is royaal voorzien van pijnboompitjes, parmezaan en dotjes piccalillymayonaise. Die smaakt gewoon naar kerrie, maar alles zonder truffelmayo is wat mij betreft winst.  Mijn tafelgenoot heeft minder geluk met zijn tartaar van tomaat met vadouvan. Van tomaten en specerijen proeven we weinig, eigenlijk overheerst vooral zuur.  Sfeer  Strak en fris ingericht met veel wit, een erfenis van Jan des Bouvrie.   Eten Eigentijds internationaal en voor-elk-wat wils: van Euromastburger en klassieke carpaccio tot modieus buikspek en vega-creaties. Prijs de rekening bedroeg €112,25 plus 2 x entree (€23,00) = € 135,25 . Als je boekt voor een brunch is de entree inbegrepen.  Parkhaven 20, Rotterdam Tijdens het wachten op het hoofdgerecht bewonderen we de afbladderende verf in de hoekjes en randjes. Een tweede glas wijn bestellen hebben we inmiddels opgegeven.   Mijn zeebaarsfilets liggen op een uitgedroogd bergje saffraanrisotto, alsof het bord te lang onder de warmhoudlamp heeft gestaan. Het garnituur van salsa verde en paprikasaus is oké. Mijn tafelgenoot koos de vegetarische Wellington. Een klassieke beef Wellington, in bladerdeeg gebakken ossenhaas met een laagje fijngesneden paddenstoelen, is een kunstig gebraad dat je aan tafel in mooie plakken kan snijden. Op dit bord ligt echter geen Wellington, maar een deegflapje uit de Allerhande. Het is gevuld met een prutje van biet en geitenkaas en rust op harde parten artisjok en rauwe rode ui.  Tot overmaat van ramp zijn de frieten koud, en duurt het natuurlijk even voordat we weer een ober zien. De fout wordt  hersteld, en  moet gezegd: warm zijn de frietjes fantastisch.  De zon is al achter het Marconi-plein verdwenen als de (ontdooide?) desserts arriveren. Ze zijn prima. Dan is er helemaal geen ober meer te bekennen. Meer dan een kwartier lang is het onmogelijk om af te rekenen en dat uitzicht op West kennen we nu wel. Als het  eindelijk lukt valt de rekening mee: 112 euro. Dat is nog zonder de entree voor de Euromast zelf, en zonder alle denkbeeldige drankjes die we niet hebben kunnen bestellen.  Als troost werpen we op het platform nog een laatste blik op Zuid en alle stadse lichtjes. Zelfs dát uitzicht kan het restaurant niet aan een voldoende helpen.    
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/08/restaurant-in-de-euromast-iets-te-hoog-van-de-toren-a4141008
2022-09-08||‘Het Betty Asfalt Complex is nu een écht complex’||Wie nu door het monumentale pand aan de Nieuwezijds Voorburgwal loopt, ziet hier over ruim een week nog niet elke avond 120 bezoekers genieten. Er staan nog geen tafels en stoelen in de opgeknapte foyer van Het Betty Asfalt Complex, wel verfpotten, stellages, en er ligt bouwpuin. De kelder, waar een tweede zaal komt, oogt nu bovenal als een opslag van tientallen jaren archiefmateriaal – er staat een paspop met een oud T-shirt van Dominee Gremdaat en dozen met oude exemplaren van Mens & Gevoelens, het literaire tijdschrift dat Paul Haenen en Dammie van Geest jarenlang hebben uitgegeven. Maar de twee mannen – inmiddels vijftig jaar samen, sinds 2018 getrouwd – houden allebei vertrouwen. „Het komt goed”, bezweert Van Geest, het zakelijke brein van hun samenwerking. Ja, de verbouwing duurde onder meer door corona een jaar langer dan gepland. En er ontbreken nog steeds cruciale onderdelen, zoals twee grote ‘afzuigmachines’ die de luchtverversing in het hele pand garanderen. „Ze komen uit China, dus de aanvoer is vertraagd, zoals voor veel bouwmaterialen geldt”, legt Van Geest uit. „Maar we hebben er in elk geval eentje.” Het pand met de zesraamsgevel kent een lange geschiedenis. Rond 1725 woonde hier burgemeester Hendrik Bicker, daarvóór zat er een klooster. In de eerste helft van de 20ste eeuw huisvestte het gebouw de Prinsenschool. Na de oorlog werd het gesplitst: een deel werd het onderkomen van de Engelse Kerk, in het rechterdeel openden cabaretier Sieto Hoving theater Tingel Tangel. Het echtpaar Haenen-Van Geest nam de exploitatie in 1989 over en herdoopte het pand tot Het Betty Asfalt Complex. „Het was de periode dat Paul net doorbrak”, vertelt Van Geest (77) liefdevol. „Hij trok volle zalen, maar we waren gebonden aan de beperkte speelperiode die theaters geboekt hadden. Het leek ons geweldig een eigen plek te hebben waar we konden doen wat we wilden.” De naam verwijst naar een personage uit een stuk dat artistieke duizendpoot Haenen (76) in die periode schreef voor actrice Mary Dresselhuys. „In het stuk werd gesproken over Maison Helene Asfalt”, legt Haenen uit. „Ik vond dat een mooie combinatie van beschaving en platvloersheid. De meeste namen bedenk ik heel snel: het gaat vaak vooral om de klank. Veel mensen denken inmiddels dat ze een verzetsheldin was.” De twee mannen exploiteren het theater al sinds het begin zonder enige cultuursubsidie; ze hadden geen zin aan commissies verantwoording af te leggen over hun programmering. Een groot deel van Haenens inkomsten van congressen of tv-optredens stoppen ze in het theater. „We kunnen heel snel schakelen”, legt Haenen uit. „Als ik inspiratie heb voor een nieuw stuk, kan het er over twee weken worden gespeeld. Die flexibiliteit is een grote luxe.”  Het Betty Asfalt Complex ontwikkelde zich tot een vrijplaats voor jong talent. De Comedytrain van Raoul Heertje trad er vroeger vaak op en Hans Teeuwen vond zichzelf hier  opnieuw uit nadat zijn cabaret-partner Roland Smeenk in 1992 plotseling was overleden bij een tragisch auto-ongeluk. Vrijwel alle grote namen hebben er in de loop der jaren gestaan – Youp van ’t Hek of Theo Maassen spelen hier steevast hun try-outs. Maar er vonden ook filmfestivals plaats, bijvoorbeeld om afgewezen films te eren.  Altijd uitverkocht is de anti-kerstshow die Haenen in de decemberweken maakt met zijn populaire alter ego’s Margreet Dolman en Dominee Gremdaat – ‘voor mensen die een hekel hebben aan de feestdagen’. Tot 2019 was de gemeente Amsterdam eigenaar van het pand; dat jaar kwam het in handen van Stadsherstel Amsterdam. De organisatie bepaalde dat de fundering moest worden vervangen en kwam met het plan de kelder,  tot dan toe vooral in gebruik als opslagplek, uit te graven om de capaciteit van het pand te vergroten. In eerste instantie zou de beneden-etage gebruikt worden voor kantoorpanden van Stadsherstel, maar het voorstel van de twee mannen om het theater verder uit te breiden werd enthousiast ontvangen. In de kelder komt dus een tweede zaal met zestig plaatsen en een grote foyer waar feesten, partijen en boekpresentaties kunnen worden georganiseerd – de totale oppervlakte van het theater bedraagt nu 600 vierkante meter.  „We zijn nu een écht complex”, lacht Haenen trots. „Het studentikoze gevoel dat overheerste is verdwenen.” Ook werd de bestemming van het pand officieel vastgelegd. „Zodat er als wij ooit gaan stoppen niet binnen twee dagen een supermarkt komt”, legt Van Geest uit.  Het echtpaar bruist nog van de energie, er is niets in hun gedrag of taalgebruik dat hun werkelijke leeftijden verraadt. Integendeel, de verbouwing heeft Haenen alleen maar geïnspireerd. „Die tweede zaal leent zich bijvoorbeeld perfect voor een zondagochtendpreek van Dominee Gremdaat”, noemt hij als voorbeeld. „Ik kan me zo goed voorstellen dat mensen daar in deze donkere tijden behoefte aan hebben.” Ook maakt Haenen sinds kort een podcast rond Margreet Dolman.  Binnenkort richten ze een stichting op om het voortbestaan van het theater ook zonder hun bemoeienis te garanderen. „Het optreden zelf blijft leuk en geeft nog steeds energie. Maar alles erom heen wordt soms wat zwaarder”, legt Haenen uit. „Je staat altijd aan, er zijn altijd dingen te doen.” Ze zoeken dan ook gericht naar een derde persoon aan wie ze een deel van de logistieke verantwoordelijkheden kunnen overdragen. Haenen: „Misschien dat we dan eindelijk eens tijd vinden voor die grote reis naar Amerika waar we al zo lang van dromen.”||https://www.nrc.nl//nieuws/2022/09/08/betty-asfalt-is-nu-een-echt-theater-a4141028
2022-09-08||Grote storing bij ziekenhuis Maastricht, duizenden behandelingen gaan niet door||Het Maastricht Universitair Medisch Centrum (MUMC+) kampt sinds donderdagochtend 09.00 uur met een computerstoring, waardoor behandelingen van duizenden patiënten donderdag niet doorgaan. Dat meldt het ziekenhuis op de website. Alleen de poliklinieken — voor medische consultaties of kleine behandelingen — zijn gesloten. Voor een dialyse of oncologische behandeling is het ziekenhuis wel toegankelijk. Geplande opnames van patiënten kunnen ook gewoon doorgaan. De oorzaak van de storing is nog niet bekend. Het MUMC+ is momenteel telefonisch en digitaal niet bereikbaar en adviseert mensen in nood om het alarmnummer te bellen. De systemen met patiëntgegevens liggen eveneens plat, waardoor consulten en behandelingen nagenoeg onmogelijk zijn. Het ziekenhuis heeft een crisisteam de taak gegeven om te achterhalen „wat er precies aan de hand is, oplossingen te bedenken en de schade te beperken”, aldus een woordvoerder. Wie toch naar het ziekenhuis komt, wordt opgevangen en huiswaarts gestuurd. Omdat het ziekenhuis door de storing patiënten niet kan afbellen, betreft dat volgens de woordvoerder van het MUMC+ een „flink aantal”. Zodra de storing is opgelost worden nieuwe afspraken ingepland. Volgens de woordvoerder kunnen mensen „die hun situatie inschatten als medisch noodzakelijk” wel terecht bij hun behandelaar. Het ziekenhuis is niet bang dat patiëntengegevens op straat komen te liggen.||https://www.nrc.nl//nieuws/2022/09/08/grote-storing-bij-ziekenhuis-maastricht-poliklinieken-dicht-a4141162
2022-09-08||Rotterdamse koopmanshuizen overleefden het bombardement én de sloopkogel|| Hoe een ijsvogeltje, bijna drie eeuwen eerder aangebracht op de plafondschildering in het koopmanshuis aan de Rechter Rottekade, symbool kan staan voor de lange geschiedenis van het pand. „IJsvogeltjes kunnen hun nest bouwen op woelige baren, ze blijven kalm in moeilijke omstandigheden. Ze staan voor doorzettingsvermogen, voor vertrouwen in een goede afloop”, zegt Anja Berkelaar. Dat de zeventiende eeuwse huizen op de hoek van de Rottekade en de Vriendenlaan moeilijke omstandigheden hebben gekend, is een understatement. Het scheelde een haar of ze waren er niet meer geweest. Ze overleefden ternauwernood het bombardement van de Duitse Luftwaffe en de sloopkogel van de Rotterdamse stadsvernieuwing.  Anja Berkelaar woont in het hoge koopmanshuis met de nummers 405 en 407. Samen met de lagere huisjes op de nummers 411 en 413 is het een officieel Rijksmonument: zie daar de goede afloop. Per toeval kwam ze er in 2007 te wonen, via een vriendin die werkte bij Stadsherstel Historisch Rotterdam. Die had de panden aangekocht, laten restaureren en zocht er bewoners voor.  „Ik kwam er binnen en was op slag verliefd. De liefde is nooit overgegaan.” Maar van de geschiedenis van de koopmanshuizen wist ze niets. Als mensen er vragen over stelde, moest ze het antwoord schuldig blijven. Ze verzamelde deskundigen om zich heen om onderzoek te doen. Het resultaat daarvan heeft ze neergelegd in een boekje dat onlangs is verschenen: Rotterdamse Rococo. In het boekje staat een tekening van een onbekende kunstenaar die waarschijnlijk in 1793 aan de overkant van de Rotte moet hebben plaatsgenomen om de rechter kade vast te leggen. Het is de oudst bekende afbeelding van de huizen, dan al in de huidige vorm.  Die vorm is waarschijnlijk dertig jaar eerder tot stand gekomen. In 1756 liet bewoonster Antonetta Verkanten de voorgevel vernieuwen. Zij was de weduwe van koopman Claes Langenberg en zette zijn handel voortvarend voort. Uit dat jaar stammen ook de schilderingen in de Koopmanskamer op de eerste verdieping. Die zijn een ode aan de handel en de (economische) vrijheid. De schouw in rococo-stijl is van Braziliaans palissanderhout. „Prachtig toch om te bedenken dat drie eeuwen geleden mensen hier naar stonden te kijken zoals wij er nu naar kijken?”, zegt Berkelaar.  Geïnspireerd door de Franse Salonnières uit vroeger tijden houdt ze geregeld bijeenkomsten in de Koopmanskamer: debatten, voorstellingen, en concerten onder de noemer Rotterdamse Salon. Wat Berkelaar tijdens haar onderzoek opviel, is dat het eenlingen waren die de koopmanshuizen hebben opgebouwd en later hebben behoed voor de ondergang.  Zaterdag 10 en zondag 11 september zijn de Open Monumentendagen en openen veel Rotterdamse monumenten hun deuren. Het thema is dit jaar: ‘Transities – duurzaam duurt het langst’. Er zijn onder meer lezingen en rondleidingen. Meer dan vijftig monumenten kunnen worden bezocht, zoals het Schielandshuis, de Hefbrug, het Justus van Effencomplex en Buitenplaats De Tempel in Overschie.  Bij het bombardement in mei 1940 lag het pand net buiten de brandgrens, maar door de vuurregens dreigde het alsnog vlam te vatten. De toenmalige bewoners, met name vader Anton en zoons Pieter en Fred Maas, zijn 24 uur lang in de weer geweest om het huis met water uit de Rotte nat te houden. Over de rol van de gemeente is zij minder te spreken, vooral ten tijde van de stadsvernieuwing. Ze laat een foto zien uit de jaren vijftig, waarop rechts naast de koopmanshuizen nog een paar monumentale panden staan die het bombardement hadden overleefd maar later toch zijn neergehaald. „Ik zeg wel eens: ze hebben de Herengracht van Rotterdam gesloopt.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/koopmanshuizen-overleefden-het-bombardement-en-de-sloopkogel-a4141006
2022-09-08||Dieuwertje Blok en Floris Kortie volgen  Paul Witteman op: ‘Wij zijn obers die muziek mogen serveren’||Zondag start de opvolger van het klassiekemuziekprogramma Podium Witteman. Nadat de naamgevende presentator Paul Witteman zijn laatste uitzending presenteerde in mei, moest de NTR in allerijl op zoek naar een nieuwe presentator. Ze vonden er twee: Floris Kortie, bekend gezicht uit Podium Witteman, en een gloednieuwe nestor: Dieuwertje Blok. Blok (65), gepokt en gemazeld in de  (cultuur)televisie, oogt begin deze week, met de voorbereidingen voor het nieuwe programma in volle gang, helemaal in haar nopjes met haar nieuwe baan. Blok: „Als je van cultuur houdt, en klassieke muziek, en je houdt van live televisie waar je met je neus bovenop die muziek mag zitten, dan is dit toch een droom?”  Paul Wittemans schoenen, groot geworden in acht jaar Podium Witteman, wil ze niet passen. „Zijn kennis van klassieke muziek is veel groter dan de mijne. Ik grap wel eens dat ik niet word gehinderd door kennis van zaken. Maar, Paul was dan weer niet de man van de grote emotie. Daarom vond ik het altijd zo leuk als hij wel even geëmotioneerd raakte. Ik kan zichtbaarder van muziek genieten en ik denk dat het me lukt mijn enthousiasme over te dragen op anderen.”  Verbaasd was ze wel, toen ze gevraagd werd om eens de dynamiek met Floris Kortie en vaste sidekick pianist Mike Boddé te komen uitproberen. „Ik dacht dat ik met mijn leeftijd nu wel een gepasseerd station zou zijn, maar wat heerlijk dat leeftijd geen rol speelt.” En, schalks: „Laat dat ook meteen een voorbeeld zijn voor alle andere vrouwen bij de omroep boven de 60!” Floris Kortie (35) kent het vaste publiek van Podium Witteman al van een wekelijks kort item over één muzikaal onderwerp, maar zijn nieuwe rol als medepresentator is een flinke stap omhoog. En toch, had het niet Podium Kortie moeten worden, met Kortie als anchorman? Kortie: „Nee! Podium Witteman was vanuit Paul gedacht. Logisch dat het Witteman ging heten. Maar mijn eigen naam in een programma had me onprettig geleken. Ik heb me natuurlijk wel voorgesteld hoe het zou zijn om alleen te presenteren, maar sinds we het programma aan het voorbereiden zijn met Dieuwertje, voelt het heel goed. En je moet presentatie ook niet groter maken dan het is; uiteindelijk zijn wij gewoon de obers die de muziek mogen uitserveren. Het enige wat belangrijk is, is dat we zelf enthousiast zijn over ons gerecht.” Het eigen enthousiasme  was ook belangrijk voor Paul Witteman, die de teugels van zijn programma strak in handen hield. Plannen van de redactie waar Paul zelf niet warm voor liep, haalden vaak de show niet. „Soms was dat wel jammer hoor”, zegt Kortie daarover. „Dan dacht ik: hè, Paul, mijn idee is toch hartstikke leuk? Maar dan vroeg Paul: ‘wordt het niet te lollig?’”  Dat stemmetje heeft zich in Korties achterhoofd genesteld, en hij vindt het inmiddels goed dat het daar zit. „Paul hield zo de redactie scherp. Het programma werd nooit een gemakzuchtige invuloefening. Dat is wat ik hopelijk meeneem van Paul, durven zeggen: ‘nee dit past niet’, of ‘nee deze kwaliteit is niet hoog genoeg’”. Maar, denkt Blok: „ik denk dat wij ons makkelijker door de ideeën van de redactie laten verleiden.” Fans van Podium Witteman hoeven niet bang te zijn voor een switch naar een helemaal nieuw programma. Pianist Mike Boddé blijft gewoon bijdragen leveren vanachter de vleugel en behalve dat Blok en Kortie allebei denken dat ze samen wat lichtere interviewers zijn dan Witteman, verandert er  weinig aan de inhoud. Naar een eigen invulling gaan ze samen gestaag zoeken.  Willen ze wel graag iets veranderen? Blok: „Ik hou ervan als mensen muziek meenemen uit een andere muziekcultuur of uit een andere tijd, en die in muziek van nu stoppen. Ik hoor graag die muzikale roots, daar wil ik wel meer van horen. Zeker als ze de randjes  van een genre opzoeken, en daar soms overheen gaan.” Kortie: „Aan de brede muziekmix wil ik niks veranderen, maar ik hou erg van opera. Er mag wel een vleugje meer theatraliteit in het programma. Tv leent zich daar uitstekend voor. En misschien een nageltje meer muziek van Nederlandse componisten, van vroeger en nu?” Zondag brengen de nieuwe presentatoren ieder  een gast mee die ze per se in de eerste uitzending wilden, en die naadloos op die nieuwe smaken aansluit. Blok laat een fragment zien van  Bo Floor, een trompettist uit het duo Äktaro die de Zweedse slaapliedjes die zijn moeder voor hem zong in zijn muziek verwerkt en die ze snel in de studio wil uitnodigen, omdat het muziek met wortels in een andere cultuur is. Kortie ontvangt J’Nai Bridges, de sopraan die nu Carmen zingt in de gelijknamige opera, nu te zien bij De Nationale Opera. Wie doet aankondiging zus, wie interview zo? Blijven ze aan tafel zitten of gaan ze door de studio rondlopen? De eerste paar uitzendingen zullen nog zoekend zijn, dat beamen Blok en Kortie allebei. Maar juist naar die vrije puzzel kijken ze duidelijk uit. Één ding is zeker, na een paar uitzendingen gaat Kortie bij Paul Witteman op de koffie. „Voor tips en advies. Horen wat hij ervan vindt. Ja, daar hou ik mijn hart wel een beetje voor vast. Maar toen ik acht jaar geleden als sidekick bij het programma kwam, gaf Paul me ook tips. Die waren toen heel bemoedigend.”   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/08/dieuwertje-blok-en-floris-kortie-volgen-paul-witteman-op-wij-zijn-obers-die-muziek-mogen-serveren-a4141159
2022-09-08||Vitesse in handen van Amerikaans investeringsbedrijf Common Group||De Amerikaanse Common Group wordt de nieuwe grootaandeelhouder van voetbalclub Vitesse. Dat maakt de club donderdag bekend. In maart, kort na de Russische invasie in Oekraïne, maakte de Rus Valeri Ojf kenbaar dat hij vanwege „de huidige situatie” besloten had om zijn aandelen van de hand te doen. Valeri Ojf zal eerst de aandelen overdragen aan Vitesse, waarna de Common Group de aandelen weer overneemt van de club. De transactie moet alleen nog goedkeuring krijgen van de licentiecommissie van de KNVB.  Vitesse was een van de weinige clubs in West-Europa met een Russische eigenaar. In 2013 werd de club gekocht door de Russische miljardair Aleksandr Tsjigirinski en in 2018 werd Valeri Ojf grootaandeelhouder. Ojf stak via een brievenbusfirma volgens verschillende media zo’n honderdvijftig miljoen euro in de club. Hierdoor dekte hij de jaarlijkse verliezen die de club had.  Het Amerikaanse investeringsbedrijf heeft een financiële garantstelling getekend voor een periode van vijf seizoenen (tot en met juni 2027). Volgens Vitesse is dit ruim voldoende om de jaarlijkse tekorten af te dekken en de beoogde investeringen te financieren. Het is nog niet bekend wanneer de KNVB akkoord gaat met de overname maar Vitesse kan in de tussentijd wel verder. ||https://www.nrc.nl//nieuws/2022/09/08/vitesse-in-handen-van-amerikaans-investeringsbedrijf-common-group-a4141157
2022-09-08||Op de fiets en met vliegtuigen de Rotterdamse luchtkwaliteit meten: kloppen de cijfers wel?||In de vroege ochtend stapt Mirjam den Hoed van het KNMI op haar blauwe fiets bij het kantoor van milieudienst DCMR langs de A20. Vanuit het apparaat in het mandje aan haar stuur klinkt zacht gezoem. Een keer per seconde wordt een pufje lucht opgezogen door een plastic buisje en door de aethalometer geanalyseerd op roet. Aan het stuur bungelt een fijnstofmeter en een camera die haar traject in beeld brengt. Rustig trapt ze de zware fiets de Erasmusbrug op. „Hoe langzamer ik fiets, hoe meer metingen er worden gedaan.” Onderweg kijkt én ruikt ze naar mogelijke veroorzakers van luchtvervuiling. Tweetakt brommers,  dieselvrachtwagens of  barbecues die bij het uitlezen van de apparaten aan het stuur zorgen voor pieken in de fijnstof- en roetmetingen. Gaat het om een incidentele vervuiler of een knelpunt langs het traject? Veertig vrijwillige fietsers, vooral studenten en ouderen, trappen zo vier keer per dag de meetfiets over het 18 kilometer lange parcours door de stad. Den Hoed is coördinator van deze ‘meetfietsers’. De ochtendshift van 7.30 u is het minst populair, die doet ze dus vaak zelf. Met een fiets, twee bakfietsen, een auto, vrachtwagen, twee vliegtuigen, weerballonnen en een satelliet werd afgelopen drie weken  de Rotterdamse luchtkwaliteit  gemeten. Er is al veel bekend bij milieudienst DCMR en het RIVM over welke bronnen zorgen voor welke uitstoot in de haven en stad, zegt VU-professor Sander Houweling gespecialiseerd in broeikasgassen en klimaat en coördinator van de meetcampagne in Rotterdam. Door drie weken metingen te verrichten hopen de tachtig onderzoekers vast te stellen of die papieren berekeningen overeenkomen met de daadwerkelijke uitstoot. „Een onafhankelijke check”, noemt hij dat.  Tegelijkertijd is het een manier om bestaande rekenmodellen voor luchtkwaliteit te verbeteren. „De lucht mengt zich in de stad, met al die straten en gebouwen, heel anders dan op het platteland. Daar houden modellen niet altijd rekening mee.” De intensieve meetcampagne is onderdeel van het Ruisdael Observatorium. Een samenwerking van KNMI, TNO, RIVM en  universiteiten om voorspellingen van het weer en luchtkwaliteit te verbeteren.  Rotterdam is een interessante stad met ruim 600.000 inwoners en een hele hoge CO2-uitstoot. „85 procent van de uitstoot vindt plaats in de haven”, zegt Houweling. Rotterdam heeft ambitieuze klimaatplannen om die te verminderen. „Bij metingen komen we verwachte en onverwachte pieken tegen. Die gegevens willen we straks delen met de gemeente, dan weten ze waar nog winst te behalen is.”  Student milieuwetenschappen Pascalle Ooms stuitte met de meetauto in de straten van Charlois op zulke onverwachte pieken. De buis die geplakt zit op het dak van de auto, zuigt voortdurend lucht naar binnen. Op de achterbank zoemt een grote zwarte machine die de resultaten twee seconden later vertaalt naar een lijntje op een tablet. „Als we langs een sloot rijden, zien we bijvoorbeeld een methaanpiek”, zegt Ooms. Maar die pieken verschenen ook op plekken zonder water. De oorzaak ligt dan meestal ónder het wegdek.  „Bij verouderde gasleidingen ontstaan kleine gaslekjes.” Ook die zorgen voor een methaanpiek. De verouderde gasleidingen worden al stukje bij beetje vernieuwd. „Maar door onze metingen wordt duidelijk waar de problemen het grootste zijn”, zegt Houweling.  Een hoge piek, betekent overigens lang niet altijd dat er iets mis is, zegt Arjan Hensen van TNO. Hij deed drie weken lang metingen vanuit een speciale vrachtwagen. Verschijnt zo’n piek voor een stoplicht, dan komt dat meestal omdat de katalysator van de voorganger niet goed staat afgesteld. „Bij metingen in Roemenië zagen we onlangs een heel hoge methaanpiek. Toen we achteraf de beelden terugkeken, bleek dat op die plek een mobiel toilet stond. Dat was geen gaslek, maar schijt.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/op-zoek-naar-een-hele-hoge-methaanpiek-a4141014
2022-09-08||Column | We zullen allemaal boeren worden||De marineband zette Sweet Home Alabama in toen we de snikhete Parkkade op slenterden. De kinderen vergaapten zich aan een onderzeeër, drukten hun neus tegen een aquarium waar een kikvorsman in zwom, schrokken van een scheepshoorn.   De haven die ons leven regeert is het hele jaar uit beeld – een forgotten space zoals de Amerikaanse fotograaf Allan Sekula het noemde – behalve dat ene weekend in september: dan is de haven een kermis met vuurwerk toe.  En ik houd van kermis, vuurwerk. Het was de eerste normale editie van de Wereldhavendagen sinds de pandemie, maar alles leek weer bij het oude, alles leek weer op dertig jaar terug toen ik zelf als kind over die kade liep. Zelfde containers, zelfde Korps Mariniers, zelfde boodschap: de haven is goed.  De kinderen kregen een bouwplaat van de Chinese containerreus Cosco Shipping; ik kreeg een persbericht over de nieuwe watertaxi op waterstof.  Maar over de kermis hing de schaduw van de grote ontwrichting. Ja, er stond een Maerskcontainer in regenboogkleuren. Ja, die watertaxi. Maar alleen het kunstgras in de stad was nog groen, en deze hitte was slechts voorspel. Binnen honderd jaar zou de schade door stormen en zeespiegelstijging de opbrengst van containerhandel wegstrepen, had ik gelezen. Nu al was er een oorlog gaande die slechts een opmaat was voor de grote oorlog van onze tijd, die tussen China en de VS. En dan was er de dreiging van oproer in eigen land, deze herfst, nu de armoede die er voor 80.000 Rotterdammers altijd al was, mainstream ging. De haven brengt groei – maar onze huizen zitten al te vol met spullen Sweet home Alabama, zong de frontman, Where the skies are so blue. De haven zong het oude lied van groei: er was een nieuwe watertaxi en de Mediterranean Shipping Company had net plannen bekend gemaakt voor een gloednieuwe terminal. „Dit is een forse versterking van onze leidende positie als Europa’s grootste containerhaven”, had de baas van de haven, Allard Castelein, gezegd.  O wat was ik trots op de haven – dertig jaar terug. Grootste van de wereld, toen.  En nog steeds vond ik de Maasvlakte de mooiste plek van de stad. Ik was er zelfs een tijdje gaan werken, in de haven, als stackerdraaier. Hier was de stad het ruimst, het meest ruimdenkend ook: hier vond je de echtste mensen. Alleen zou ik zo graag willen dat de haven weer kleiner werd, even klein als toen de haven nog de grootste van de wereld was. De haven levert banen op – maar er zijn juist te veel banen, te weinig personeel. De haven brengt groei – maar onze huizen zitten al te vol met spullen.  Er is een watertaxi op waterstof – ja, en er is die cruisemaatschappij die waterflesjes verbood maar bleef varen op stookolie. Het oude lied.  De marineband op het dek van de Titanic zette Smoke on the water in. Wijze economen pleitten al jaren voor degrowth, voor verstandige krimp. Niet iedereen vond krimp verstandig, er was debat over, er kwamen voetnoten. Maar wat deed het er nog toe? De krimp kwam toch. Wal keerde schip.  We stevenen af op het einde van de grote weelde en het is goed zo: terug naar toen we minder spullen hadden, maar minstens zo veel geluk – minder onmin.  Want zo onzeker is de wereld niet. We zullen allen boeren worden: mensen die hun manier van leven drastisch moeten veranderen. Misschien zullen we tegen die tijd ook de echte boeren beter begrijpen. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/we-worden-boeren-a4141015
2022-09-08||De tijd dat de staat héél lang fouten mocht maken van de rechter lijkt nu wel voorbij||Op 10 februari  dit jaar zit ik in een zaaltje van de Centrale Raad van Beroep, in een vooroorlogs deel van het Utrechtse Paleis van Justitie. Op de gang ruikt het naar archief en oud schoolgebouw. Het zaaltje, een pijpenla, is niet echt berekend op pers of publiek. Op de gang is het doodstil. Dit is een niche van de rechtsstaat – de hoogste rechter in onder meer sociale verzekeringskwesties. Het is één van de maar liefst vier hoogste rechters in het sterk verkavelde  bestuursrecht.  Na de Toeslagenaffaire knaagt het, althans bij mij. Schrijven journalisten niet te veel over strafrecht? En te weinig over bestuursrecht, waar dat schandaal vrij ongezien kon ontstaan? Daarom zit ik hier. En ik heb mazzel: de zaak van hovenier Marco vandaag springt eruit. De vraag is of hij zelf had moeten opmerken dat zijn uitkering niet klopte. Net als in de Toeslagenaffaire was zijn uitkering voor arbeidsongeschiktheid er een ‘op voorschot’. De hoogte zou achteraf definitief vastgesteld worden. Hem was verzekerd dat dit automatisch zou gebeuren. Zodra hij aangifte bij de fiscus zou doen, werd het UWV, de uitkeringsinstantie, automatisch op de hoogte gebracht.  Maar dat gebeurde dus niet.  In de computer van het UWV was zijn dossier niet correct aangevinkt, waardoor zijn fiscale gegevens niet binnenkwamen. Waarna het UWV hem jarenlang te veel uitbetaalde. Die fout kwam pas in 2019 aan het licht – Marco had zeven jaar lang te veel geld uitgekeerd gekregen. Uiteindelijk ongeveer een ton. Had hij dat zelf moeten zien? Of mocht hij vertrouwen op het UWV? Alleen omdat Marco zich in 2019 opnieuw meldde, met een volgende blessure, schoot het UWV wakker. En begon terug te rekenen. De hovenier is in een variant op de Toeslagenaffaire verzeild geraakt, met zijn WIA-uitkering uit 2012. Ook nu gaat het om een uitkering waarvan de hoogte pas achteraf definitief wordt vastgesteld. Ook nu is de vraag waar de burger op mag vertrouwen en hoelang de staat nog mag terugvorderen.  Op de zitting een vertegenwoordiger van het UWV die geen millimeter wijkt, ook niet na herhaalde vragen van twee rechters. En een almaar nijdiger advocaat wier blikken door het perspex wandje priemen, richting de UWV-dame, die met een flesje water frunnikt. En Marco dus, die bij de zoveelste keer dat hem wordt verweten z’n juridische burgerplicht te hebben verzaakt tenslotte uitroept „…maar ik ben túínman!”. Marco had zeven jaar lang te veel geld uitgekeerd gekregen. Uiteindelijk ongeveer een ton. Had hij dat zelf moeten zien? Het is een mooie zitting, met kritische rechters, die de staat het vuur aan de schenen leggen. Heeft u overwogen meneer tegemoet te komen? Het UWV wil dus géén gebaar maken? En een ongenaakbare UWV-ambtenaar, die vooral wil voorkomen dat de rechter Marco’s beroep op verjaring vanaf de fout gaat honoreren. En niet vanaf het ontdekken van de fout, wat het UWV wil.  Uiteindelijk beperkt het geschil zich tot zijn plicht tot terugbetalen over 2012 en 2013. Over de jaren erna is hij met wat onderhandelen tot een deal gekomen. Hij  aanvaardt dat hij te veel kreeg uitgekeerd en lost nu af . Maar die laatste 17 mille, die voelen onrechtvaardig – daar wil hij een streep door. Zijn fout was het immers niet, maar die van het UWV. En het is écht te lang geleden. Bestuursrechters mogen van de wet zes weken over een uitspraak doen, drie keer zo lang als de strafrechter. Begin maart vraag ik bij de Raad de uitspraak op. Helaas, is het antwoord, de termijn is verlengd, met nog eens zes weken. Als zich dat herhaalt, vraag ik wat er aan de hand is. Er is nog ‘intern overleg’ nodig, is het antwoord. Intrigerend: gaan rechters na de zitting uit het zicht verder met procederen? Was die zitting dan wel gesloten? En met wie praten ze dan nog door?  Op 13 juli is de uitspraak binnen. Dat is 23 weken na de zitting, 17 weken later dan de wet eist. Marco heeft glansrijk gewonnen. De beslissing van het UWV hem te laten terugbetalen over 2012 en ’13 is in strijd met het beginsel van rechtszekerheid. Het UWV is immers zelf nalatig geweest en Marco hoefde „redelijkerwijs geen rekening te houden” met het zoveel jaren later alsnog verlagen van z’n uitkering.  Bellen met de persrechter dus. De beslissing is vrij eenvoudig, nauwelijks vijf alinea’s. Waarom duurde dat 23 weken – en met wie moest er dan zo nodig nog worden overlegd?  Intussen heb ik de doorlooptijden van de Centrale Raad opgezocht. Die blijkt landelijk hekkensluiter: slechts in 2 of 3 procent van de zaken slaagt de Raad erin binnen de normen te blijven. Het jaarverslag van de Centrale Raad geeft als gemiddelde 86 weken, meer dan anderhalf jaar. De Raad kampt ook met een stevige voorraad ‘oude zaken’, waarvoor 150 (!) weken staat. Recentere zaken halen de eindstreep in 73 weken. Tussen de anderhalf en drie jaar wachten dus. Het gaat bij de Centrale Raad dus langzaam, heel langzaam of uiterst langzaam.  Mijn verbazing over Marco’s uitspraak blijkt volstrekt naïef. Sterker: zijn zaak blijkt relatief juist zeer voorspoedig te zijn afgehandeld. De hovenier verloor vorig jaar op 30 juli bij de rechtbank. Met een zitting bij de Raad ‘al’ begin februari en een uitspraak half juli is een doorlooptijd van 54 weken gerealiseerd. Marco’s advocaat Annette Terpstra moet lachen om mijn verbazing. „Dit was juist heel snel”. Zij bereidt haar cliënten standaard voor op anderhalf jaar of langer wachten.  Persrechter Zimmerman van de Centrale Raad, die toevallig ook Annette heet, heeft me dan al uitgelegd dat Marco’s uitspraak waarschijnlijk eerst is besproken met andere raadsheren in hetzelfde vakgebied. Concept-uitspraken die een nieuwe richting inslaan plegen binnen de Raad eerst te rouleren. De uitspraak in Marco’s zaak kan aldus in concept door wel twintig andere rechters zijn bekeken en becommentarieerd. Soms zelfs buiten de Centrale Raad – er zijn in andere rechtsgebieden andere hoogste bestuursrechters, die veelal met dezelfde wetten en beginselen werken. In Marco’s zaak is de reikwijdte van het beginsel rechtszekerheid uitgebreid – en de marge voor overheden om fouten te mogen (blijven) maken verkleind.   Is dat een trend, na ‘toeslagen’? Advocaat Terpstra is voorzichtig. Het zou kunnen. Sociaal zekerheidsrecht was altijd ‘heel formeel’. Maar nu lijken overheden toch niet meer zó makkelijk weg te komen met fouten als vroeger. Het ‘klakkeloos accepteren’ lijkt voorbij. Rechters, vooral de jongere garde, denkt zij, zijn zich meer bewust van de kwetsbare positie van de burger en laten dat ook op zitting merken.  En, zegt Terpstra, de tijd dat de overheid héél lang fouten kon maken zonder dat die fataal bleken – dat begint te kenteren. „Vier jaar geleden zou deze uitspraak niet zo zijn uitgevallen.” De reden? „Toch wel de Toeslagenaffaire, denk ik.”  NRC-redacteur Folkert Jensma onderzoekt hier iedere maand hoe de rechtsstaat functioneert.
		Lees ook de NRC-nieuwsbrief Recht en onrecht.||https://www.nrc.nl//nieuws/2022/09/08/de-tijd-dat-de-staat-heel-lang-fouten-mocht-maken-van-de-rechter-lijkt-nu-wel-voorbij-a4141155
2022-09-08||Opinie | Beperk de instroom van buitenlandse studenten, Erasmus Universiteit!||De Nederlandse universiteiten zijn in trek. Jaarlijks kiezen meer buitenlandse studenten voor een studie in Nederland. Ook Rotterdam is populair. Onze Maasstad met zijn internationale allure trekt zowel interessante bedrijven als allerlei nationaliteiten aan. Op gebied van onderwijs heeft Rotterdam studenten veel te bieden, met aantrekkelijke hogescholen en de Erasmus Universiteit Rotterdam (EUR). In de stad is men trots op het feit dat onze EUR en hogescholen in Rotterdam internationaal bekend zijn. Het gaat de onderwijsinstellingen voor de wind. Waren er in 2016 nog 25.594 studenten op de EUR ingeschreven, in 2020 was dat aantal gestegen tot 39.150 studenten. Sinds 2016 komt bijna één op de vijf studenten aan de EUR uit het buitenland. Een mooie ontwikkeling die goed past bij het internationale karakter van Rotterdam.  De groei van buitenlandse studenten, met name studenten die korter dan één jaar blijven, zorgt tegelijkertijd voor grote uitdagingen. Druk op de woningmarkt, woonoverlast, uitbuiting van studenten door malafide huurders en het wegconcurreren van Nederlandse studenten.  Waar Rotterdam meestal voorop loopt met nieuwe ideeën en creatieve oplossingen, kwam het nieuws deze week uit Amsterdam. De Universiteit van Amsterdam (UvA) kondigde begin deze week in NRC aan vanaf volgend jaar de instroom van buitenlandse studenten voor de studies psychologie en politicologie te willen beperken. Zo wil de UvA Nederlandse studenten een grotere kans geven een studie te gaan volgen én de werkdruk voor de medewerkers verlagen. Bijna tweederde van de studenten die zich inschrijven voor deze studies komt nu uit het buitenland. Rotterdam kan niet achterblijven – het is tijd voor de EUR hier werk van te maken. Het goede van een instroombeperking is dat het niet alleen ruimte biedt voor Nederlandse studenten, het gaat ook helpen bij het oplossen van andere problemen. Allereerst verlaagt het de druk op huisvesting. Afgelopen jaren is de kamernood voor studenten groot geworden, ook in Rotterdam. Gevolg is dat steeds meer studenten bij hun ouders blijven wonen. Buitenlandse studenten die voor een éénjarige masteropleiding naar Rotterdam komen, zorgen voor meer druk op de beschikbare woningen. Door deze woningnood zijn huizen in bepaalde straten opgekocht en omgetoverd in studentenhuizen waar het altijd feest lijkt te zijn. Met als consequentie: minder kansen op een woning voor starters, leerkrachten, zorgmedewerkers en andere bewoners.  34 van de 39 masters aan de EUR zijn Engelstalig. Meer Nederlandstalige masters maakt het voor buitenlandse studenten minder aantrekkelijk Ten tweede vermindert de instroombeperking de woonoverlast. Een aantal jaar geleden was er nog sprake van een goede balans en harmonie tussen de stadsbewoners en studenten. Inmiddels wordt studentenwijk Kralingen overspoeld door studenten met de meest uiteenlopende nationaliteiten. De instroom van studenten uit binnen- en buitenland is zo groot geworden, dat de balans zoek is. Steeds meer studenten komen tussen gezinnen en werkende Rotterdammers te wonen. Zeker buitenlandse studenten, die hier kort verblijven, hebben geen binding met de wijk. Ze willen plezier maken en houden geen rekening met de omgeving waarin ze terecht zijn gekomen. Het zijn Amsterdamse toestanden in Rotterdam. Ten derde krijgen malafide huisbazen minder kans door instroombeperking van studenten. De overspannen woningmarkt werkt uitbuiting van studenten in de hand. Malafide verhuurders vragen extreem hoge huurprijzen voor een piepkleine kamer. Zeker buitenlandse studenten weten niet wat normale tarieven zijn én zijn al blij met een kans op woonruimte. Minder instroom is minder druk op de woningmarkt en minder uitbuiting. Hierin heeft de EUR ook een verantwoordelijkheid te nemen, om voor internationale studenten passende woonruimte te realiseren. De EUR probeert dat ook. De laatste jaren zijn er al studentencomplexen op de Campus bijgebouwd. Het bouwen gaat alleen niet snel genoeg en kan de enorme instroom niet bijhouden. Bovenop de instroombeperking kan de EUR ervoor kiezen extra toelatingscriteria in te stellen. Denk aan de verplichting als buitenlandse student eerst onderdak te hebben in de regio alvorens toegelaten te worden aan de universiteit. Daarnaast kan de EUR de instroom van kortstondige buitenlandse studenten beperken door minder masterstudies in het Engels aan te bieden. Intussen zijn 34 van de 39 masters aan de EUR Engelstalig.  Meer Nederlandstalige masters maakt de studie voor buitenlandse studenten minder aantrekkelijk en zal de instroom beperken. Hierdoor kun je ook meer ruimte bieden voor studenten die de volledige vierjarige bacheloropleiding willen volgen. Die geef je dan een eerlijkere kans op een woning en die hebben meer binding met de wijk. Kortom, het beperken van de instroom van buitenlandse studenten is breder dan alleen een gelijker speelveld creëren voor Nederlandse studenten. Mijn advies: EUR, pak deze kans en laat zien dat wij de stad zijn van de aanpakkers én de oplossingen voor de toekomst. Dan leven we nog lang en gelukkig met onze studenten in één stad! 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/beperk-de-instroom-erasmus-a4141011
2022-09-08||Geen duidelijke oorzaak voor oversterfte; onderzoekers hebben onvoldoende data||Het blijft onduidelijk wat de oorzaak is van de oversterfte waar Nederland al een halfjaar mee te maken heeft. De afgelopen maanden overleden honderden mensen meer dan verwacht voor de tijd van het jaar. Wetenschappers die onderzoek deden naar de oorzaak, hebben niet voldoende data in handen om tot een conclusie te komen. Het RIVM en de GGD’s kunnen die persoonlijke gegevens niet delen vanwege privacywetgeving. Dat bevestigt een RIVM-woordvoerder donderdag na berichtgeving van de Volkskrant.  Naar aanleiding van een motie van het onafhankelijke Tweede Kamerlid Pieter Omtzigt gaf het kabinet de opdracht tot een onderzoek naar de oversterfte. De verwachting was dat het coronavirus een rol speelt. De onderzoekers hebben geen overzichten van wie wel of niet gevaccineerd is, daarom is de motie volgens hen „niet uitvoerbaar”. Ook missen ze uitslagen van coronatesten. Het RIVM stelt dat gevaccineerden voor hun inenting tegen Covid-19 ervoor hebben getekend dat het instituut hun data niet deelt, alleen met het Centraal Bureau voor de Statistiek (CBS). Volgens het RIVM ligt „de bal nu in Den Haag” en moet het ministerie van Volksgezondheid toestemming geven om de data alsnog vrij te geven. Een woordvoerder van het departement stelt woensdag belang te hechten aan het onderzoek naar oversterfte. „We willen dat verdere studie doorgang vindt en de onderzoekers toegang krijgen tot de data. Maar het moet wel kunnen.” Ambtenaren op het ministerie zoeken uit of en hoe de data op een later moment bij de onderzoekers kan komen, zonder dat dit in strijd met de wet is.  Omtzigt zelf reageert donderdag via Twitter op het nieuws. Hij pleit voor een hoorzitting met het CBS, RIVM en de onderzoekers. „Hopelijk al volgende week.” Het partijloze Kamerlid vindt het „bizar” dat de onderzoekers nog geen toegang tot de data hebben. „Je had een QR-code nodig, een bewijs dat je gevaccineerd was of besmet en genezen en iedereen mocht het zien. En nog mogen onderzoekers dat niet geanonimiseerd gebruiken voor onderzoek waarom er oversterfte is.” In juni van dit jaar deden het RIVM en het CBS onderzoek naar de oversterfte uit de afgelopen jaren: ook toen was de oorzaak onduidelijk. Bij 3.400 sterfgevallen was die niet vast te stellen.  In 2020 en 2021 overleden zo’n 340.000 mensen, zo’n 10 procent meer dan gebruikelijk. Van dat aantal stierven 40.000 mensen aan Covid-19. Ook speelt mee dat ongeveer één op de vier coronadoden waarschijnlijk aan iets anders zou zijn gestorven zonder besmetting. De andere 30.000 sterfgevallen aan Covid-19 kwamen redelijk onverwacht.   In april 2020 - twee maanden na de eerste coronabesmetting in Nederland - was het coronavirus doodsoorzaak nummer één, met vier op de tien overlijdens die terug te leiden waren tot het virus. Volgens CBS-onderzoekers was het coronavirus over heel 2020 en 2021 de derde doodsoorzaak in Nederland: aan hart- en vaatziekten en psychische- en hersenaandoeningen, waaronder dementie, stierven meer mensen. ||https://www.nrc.nl//nieuws/2022/09/08/geen-oorzaak-duidelijk-voor-oversterfte-onderzoekers-hebben-onvoldoende-data-a4141154
2022-09-08||Met kwikzalf  over water lopen||Welk scheikundig element spreekt op het blote oog nou meer tot de verbeelding dan kwik? Het heeft iets magisch, met dat zilverschijnende, glibberige uiterlijk. Dat karakter komt ook mooi terug in de oude benaming kwikzilver.   Aan kwik zijn eeuwenlang bijzondere krachten toegedicht. Met kwikzalf op de voeten zou je over water kunnen lopen. Fameus is Qin Shi Huang (259-210 v.Chr.), de eerste keizer van een verenigd China, die frequent wijn en honing nuttigde waaraan het roodzilveren kwiksulfide – het meest voorkomende kwikerts – was toegevoegd. Het zou hem onsterfelijk maken. Helaas, het vergiftigde hem juist. Het is die giftigheid waarmee kwik nu wordt geassocieerd. Het element heeft daardoor veel van zijn glans verloren. Onterecht, want het is fascinerend spul. Het is het enige metaal dat bij kamertemperatuur vloeibaar is. Het is ook ongelooflijk dicht. Lood drijft erop. In een zwembad met kwik zak je slechts een paar centimeter weg. En nog zo’n bijzondere eigenschap: bij stijgende temperaturen zet kwik heel gelijkmatig uit. Zo ontwikkelde Daniel Fahrenheit de kwikthermometer. Kwik vormt ook makkelijk legeringen, met metalen zoals goud, zilver en tin. Van die eigenschap wordt dan weer gebruik gemaakt bij het mijnen en zuiveren van goud. En tandartsen vulden gaatjes lange tijd met een amalgaam van kwik met zilver, tin en/of koper. Kwik is een van de weinige elementen die op basis van hun scheikundige aanduiding moeilijk vallen af te leiden. Na is natrium, Si is silicium. Maar Hg? Het komt van het Griekse hydrargyros, een samenvoeging van hydor (water) en argyros (zilver). En kwik is dus ook giftig. Daarom is het sinds 2008 steeds meer uit onze levens verbannen. Dat is vrij laat, want de eerste gevallen van kwikvergiftiging zijn al in 1865 beschreven. In te hoge concentraties blijkt het element schadelijk, voor het zenuwstelsel, hart en bloedvaten en het afweersysteem. Het meest toxisch is de verbinding methylkwik, die in bodem en water kan worden gevormd door micro-organismen. Het hoopt zich op in de voedselketen, en kan in vis en schelpdieren gevaarlijke concentraties bereiken. Daarom heeft de EU maximumgehalten aan kwik vastgesteld voor voedingsmiddelen. Daarnaast zijn er verboden voor kwikhoudende batterijen, thermometers en barometers. En sinds 2018 is kwik in tandheelkundige amalgamen verboden voor kwetsbare patiënten, onder andere kinderen. Het heeft de uitstoot binnen de EU fors teruggebracht. De belangrijkste hedendaagse bronnen zijn kolencentrales en de productie van ijzer, staal en cement. Maar kwik blijft Europa ook vanuit het buitenland nog binnenwaaien. Volgens het Europees Milieuagentschap is de concentratie kwik nog steeds te hoog in 46.000 van de 110.000 rivieren, meren en plassen, waardoor dieren schade oplopen. Kwik blijft ook opduiken in de winkelschappen. Afgelopen maart waarschuwde de Nederlandse Voedsel- en Warenautoriteit nog voor illegale huidbleekmiddelen. Het kan verkeren. In de 15de eeuw werden mensen met syfilis ingesmeerd met een kwikzalf, en als dat niet werkte werden ze boven een bad met kwikdamp gezet. ||https://www.nrc.nl//nieuws/2022/09/08/met-kwikzalf-over-water-lopen-2-a4141076
2022-09-08||Oekraïne claimt aanvallen op de Krim||De explosies die vorige maand een luchtmachtbasis op de Krim troffen, waren het gevolg van een Oekraïense raketaanval. Dat schrijven Valeri Zaloezjny, commandant van de Oekraïense krijgsmacht, en parlementslid Mychajlo Zabrodsky woensdag in een artikel op de Oekraïense nieuwssite Ukrinform. De ontploffingen vlakbij de stad Saki eisten volgens een Russische bestuurder één leven.  Eerder waren er al vermoedensd at de explosies door Oekraïense raketten waren veroorzaakt, maar de aanval werd tot nu toe nog niet officieel opgeëist. In augustus waren er ook elders op het geannexeerde Oekraïense schiereiland explosies, maar die noemt Zaloezjny niet specifiek. Hij heeft het over een „serie succesvolle raketaanvallen op vijandelijke luchtmachtbasissen op de Krim, in de eerste plaats het Saki-vliegveld”. Zaloezjny hoopt dat de steun van Russen voor de oorlog afneemt als de oorlogsdreiging voor hen dichterbij komt, schrijft hij op Ukrinform. „Door de afstand zijn ze zich minder bewust van de tol van de oorlog. Volgend jaar is de taak van de Oekraïense strijdkrachten om dat gevoel voor de Russen scherper te maken.”||https://www.nrc.nl//nieuws/2022/09/08/oekraine-claimt-aanvallen-op-de-krim-a4141152
2022-09-08||Deze docuserie komt heel dicht bij ouders van vroeg geboren   baby’s||Natuurlijk wakkerde er een waakvlammetje toen ik afstemde op Handen aan de couveuse van de EO. Bij die omroep zullen ze wel vinden dat elk leven gered moet worden, hoe klein en kwetsbaar ook. En voor je het weet zit je dan bij de kwestie wanneer in de zwangerschap een kind een kind is volgens de hemelse vader. Niet dat er in de serie ook maar één woord over religie wordt gerept hoor, het waren mijn eigen reserves vooraf.  Op de  intensive care Neonatologie in het Erasmus MC Sophia Kinderziekenhuis waar Anne-Mar Zwart mag meelopen, geldt de wereldse wet die bepaalt dat in Nederland artsen baby’s vanaf 24 weken oud mogen behandelen. Een normale zwangerschap duurt 40 weken, het leven van een extreem vroeg geboren kind is allesbehalve zeker en ligt in handen van hoog-technologische apparatuur en mensen die weten wat ze  moeten doen. Direct is volkomen duidelijk dat de filmploeg hier niet vijf dagen heeft rondgelopen, maar weken en waarschijnlijk  maanden. Zo dicht als Anne-Mar Zwart bij Lianne en John mag komen, de ouders van Edith, geboren met 26 weken, 940 gram. De moeder heeft zich geharnast met make-up en rode nagellak, maar zweeft ergens tussen pril  optimisme en wanhoop. Samen de baby verschonen is een hoogtepunt. De ouders wriemelen behendig tussen de buisjes, infusen en piepende apparaten alsof ze nooit anders deden.  De vraag wordt gesteld óf  ouders wel gefeliciteerd willen worden met hun veel te vroeg geboren kind dat misschien veel te vroeg zal sterven. Is een gelukwens te voorbarig? Hun dochter is er, zeggen deze ouders. En ze zijn er blij mee. Ze hebben daarom besloten toch geboortekaartjes te sturen. De verpleging hoef je niet te vragen of ouders gefeliciteerd willen worden. Voor de verjaardag van moeder Lianne hangen ze slingers aan de couveuse en maken een kaart met daarop de afdruk van de minuscule voetjes van haar kind.  Beetje gek om het geluk te noemen, maar tijdens de opnames diende zich een geval aan dat de artsen van  het Erasmus MC  nog nooit meemaakten. Een zwangere moeder met ernstige complicaties door corona. Ze wordt in coma gehouden en ligt aan de hartlongmachine op de intensive care als de bevalling spontaan op gang komt. De neonatologen hoopten dat het kind nog wat langer zou „binnenblijven”, maar het valt niet tegen te houden. „Het kind wil zichzelf redden,” weet gynaecoloog-perinatoloog Hans Duvekot. Twee teams worden in allerijl opgetuigd. Eén voor de moeder. En in een kamer ernaast één voor haar kind.  Niks obligate interviewtjes met de dokters en verpleegkundigen over of hoe zwaar of dankbaar hun werk is. Je ziet wat ze doen. Eerst de moeder, Jennifer. Halverwege de bevalling krijgt ze een bloeding, de  hartslag van de baby daalt. Tig mensen aan het bed. De vrouw in het midden zegt: „Mes. Mes. Mes. Steriel gaas. Nú steriel gaas. Klemmen.” Spoedkeizersnede. En dan: „De baby is geboren.” Hóllen met een bloederig bundeltje naar het kamertje ernaast. Neonatoloog erbij plus verpleegkundigen. Alsof ze een rondje quizvragen doen. „Hartactie?” Nee. „Hoor je inkomend ademgeruis?” Ook niet. Drie paar handen op een heel klein lichaampje om het hart aan de gang te krijgen. De vader, Bonito, staat toe te kijken, zijn eigen vader houdt hem vast. Hij wordt in alle geconcentreerde consternatie niet vergeten. „Papa, kom er maar bij hoor”, zegt de neonatoloog. Na acht minuten hebben ze het meisje aan het  ademen. De vader wordt met zachte hand haar leven in geduwd. „Even een foto van uw dochter maken, meneer.” Zij weten: nu zit haar gezicht nog niet onder de plakkers en pleisters. Nu leeft ze. „Hoe gaat ze heten?”  Vajèn, zegt de vader. „Maar of je dat nou met een V of een F schrijft... ”, vraagt hij zich vertwijfeld  af. „Daar heb ik Jennifer voor nodig.” Met haar leven zijn de IC-artsen  dan nog  bezig.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/08/deze-docuserie-komt-heel-dicht-bij-ouders-van-vroeg-geboren-babys-a4141153
2022-09-08||OM seponeert zaak tegen Stichting Hulptroepen, onderzoek tegen Van Lienden en co gaat wel door||Het Openbaar Ministerie seponeert de zaak tegen de Stichting Hulptroepen Alliantie (SHA) van Sywert van Lienden. Volgens het OM ontbreekt het „maatschappelijk belang” om de stichting en de daaraan gelieerde Hulptroepen Alliantie BV (HA BV) verder te vervolgen. De stichtingen spelen een belangrijke rol in het strafrechtelijk onderzoek naar de zogeheten mondkapjesaffaire. Het strafrechtelijk onderzoek tegen de voormalige bestuurders van Lienden, Bernd Damme en Camille van Gestel, hun persoonlijke holdings en Relief Goods Alliance wordt wel voortgezet, aldus het OM. De ex-bestuurders worden verdacht van oplichting, verduistering en witwassen. De stichting en de BV zijn volgens het OM door de aantijgingen richting de oud-bestuurders al voldoende getroffen. Daarnaast heeft het nieuwe bestuur van de SHA aangegeven „schoon schip” te willen maken nadat het oude bestuur is ontslagen, stelt het OM.  De Stichting Hulptroepen Alliantie werd in het voorjaar van 2020 opgericht om tijdens de coronacrisis mondkapjes naar Nederland te importeren. Kort daarna werd de bv Relief Goods Alliance opgericht, waarmee uiteindelijk een mondkapjesdeal met de overheid van 40 miljoen euro werd gesloten. De bestuurders hielden de schijn op dat de stichting geen winst wilde behalen, maar de bestuurders hielden gezamenlijk ruim 20 miljoen euro over aan de deal.  De rechtbank van Amsterdam besloot in juli om Van Lienden en Damme te ontslaan als bestuurders van de Stichting Hulptroepen Alliantie. Van Gestel trad in 2020 zelf terug als bestuurder. Wouter Jongepier is aangesteld als nieuwe bestuurder en hij heeft van de rechtbank de opdracht gekregen om te onderzoeken of hij de door Van Lienden en compagnons opgestreken miljoenen terug kan vorderen. ||https://www.nrc.nl//nieuws/2022/09/08/om-seponeert-zaak-tegen-stichting-hulptroepen-alliantie-van-sywert-van-lienden-a4141151
2022-09-08||Plan kabinet: komende acht jaar 60.000 nieuwe studentenwoningen||De komende acht jaar moeten er 60.000 nieuwe studentenwoningen worden gerealiseerd. Dat is te lezen in het Landelijk actieplan studentenhuisvesting 2022-2030 dat het kabinet donderdag presenteert. Om het nijpende tekort van zo’n 26.500 studentenwoningen aan te pakken, moeten er de komende twee jaar versneld 37.500 flexwoningen worden gebouwd. Ook wil het kabinet bestaande bouw beter benutten door hospitaverhuur te stimuleren. Uit de Landelijke Monitor Studentenhuisvesting van vorig jaar bleek dat de krapte in 2030 zal oplopen tot zo’n 57.000.   Het kabinet probeert daarnaast meer grip te krijgen op de instroom van internationale studenten. Deze zomer raadden universiteiten van steden als Amsterdam, Maastricht, Groningen en Utrecht internationale studenten af naar Nederland te komen als ze nog geen huisvesting hadden gevonden.  Eerder deze week meldde NRC dat een groot deel van de Nederlandse universiteiten niet verder wil groeien en de instroom van internationale studenten wil beperken. Universiteiten hebben hiervoor echter geen wettelijke bevoegdheid. Minister Robbert Dijkgraaf (Onderwijs, D66) komt daarover begin volgend jaar met een voorstel.  Het kabinet zegt tevens de rechtspositie van internationale studenten te willen verbeteren. Doordat zij vaak tijdelijke huurcontracten krijgen, hebben zij minder rechtsbescherming en worden ze eerder slachtoffer van woningmarktdiscriminatie. Het kabinet wil daarom dat internationale studenten een „passend” huurcontract krijgen en dat er meer transparantie komt over de huurprijzen.  Tenslotte wil het kabinet voor alle studenten zorgen voor betaalbare huurprijzen. Het wetsvoorstel ‘Goed verhuurderschap’, dat in juni 2021 is ingediend, moet gemeenten de mogelijkheid geven te handhaven op te hoge huurprijzen. Binnen een jaar na ondertekening van dit voorstel moeten onder meer gemeenten richtlijnen ontwikkelen voor betaalbare huren voor studentenwoningen. ||https://www.nrc.nl//nieuws/2022/09/08/plan-kabinet-komende-acht-jaar-60-000-nieuwe-studentenwoningen-a4141149
2022-09-08||&#8216;Asieldeal is in strijd met Europees recht&#8217;||Het asielakkoord waarmee het kabinet de instroom van asielzoekers wil vertragen, is in strijd met het Europees recht. Dat schrijft de Commissie Meijers, een Nederlandse groep onafhankelijke juristen die onder andere adviseert over Europees migratierecht, in een commentaar. De asielprocedure zou met het uitstel langer duren dan is toegestaan. Vijftien maanden wordt de norm voor gezinshereniging, volgens het plan dat staatssecretaris Eric van den Burg (Asiel en Migratie, VVD) eind augustus aankondigde. Dat is te lang, schrijft de Commissie Meijers: volgens de Gezinsherenigingsrichtlijn van de EU mag de procedure alleen in bijzondere gevallen langer dan negen maanden duren. Dat gezinnen eerder mogen overkomen als de vluchteling in Nederland een huis heeft, is volgens de Commissie ook in strijd met de richtlijn. Minderjarige asielzoekers worden nog harder door de asieldeal getroffen, staat in het commentaar. Als zij vijftien maanden op hun eigen procedure moeten wachten, en dan nog eens vijftien maanden tot hun ouders mogen overkomen, zitten ze in feite tweeënhalf jaar alleen. In verschillende Europese afspraken staat dat dat sneller moet. Deze donderdag debatteert de Tweede Kamer over de asielopvang. Leden van coalitiepartijen D66, ChristenUnie en CDA hebben eerder kritiek geuit op het asielakkoord omdat ze het aangekondigde beleid te hardvochtig vinden, en VVD-Kamerlid Daan de Neef stapte om die reden op. Andere VVD’ers willen juist strenger asielbeleid.||https://www.nrc.nl//nieuws/2022/09/08/asieldeal-is-in-strijd-met-europees-recht-a4141150
2022-09-08||Fransen voelen de angst voor terreur nog dagelijks|| Zes jaar na de aanslag in Nice is de rechtszaak tegen de verdachten begonnen. Frankrijk correspondent Floor Bouma volgt de zaak en sprak een van de nabestaanden. Ze ziet en ervaart hoe de Fransen nog elke dag leven met de dreiging van een nieuwe aanslag.||https://www.nrc.nl//nieuws/2022/09/08/fransen-voelen-de-angst-voor-terreur-nog-dagelijks-a4141148
2022-09-08||Column | Snotapen aan  de wandel||‘Mevrouw!”, roept een geagiteerde stem door de telefoon. „Waar bent u mee bezig?” Nou, met fietsen. Kleuter in het zitje achterop. De man aan de telefoon is conducteur op de metro. De twee oudsten (toen negen en zeven) zijn op weg naar muziekles. Al kaartjes controlerend was de conducteur hen tegengekomen. „Je laat toch niet jonge kinderen alleen met de metro reizen”, zegt hij pissig door de telefoon. Dat leek mij wel. Paar haltes, overstappen op station Beurs. Nog één halte, klein stukje lopen. Ze hebben dat talloze keren gedaan. En als er iets is, hebben ze een Nokia-telefoontje. De boze conducteur liet de snotapen, na wat gesoebat, hun weg vervolgen. Ze lachen er, twaalf jaar later, nog steeds om. Jonge kinderen alleen op pad – het gebeurt nauwelijks meer. Of een klein stukje, en dan krijgen ze een tracker mee, ouders volgen ze live op hun telefoon. De meeste kinderen spelen in de tuin of pal voor de deur. Als ze al buiten spelen. Eindeloos toezichtloos ronddwalen bestaat niet meer in een kinderleven. Dat is snel veranderd. Ikzelf speelde in een park of een leegstaand ziekenhuis, waar we een plank uit het dichtgespijkerde raam trokken. Ik kon makkelijk een paar uur weg zijn, zonder telefoon of tracker. Ik had geen onverantwoordelijke ouders. Zo ging dat toen, voor álle kinderen. Hoe het dwalen der kinderen in een paar generaties verdween, is mooi te zien in een artikel in The Daily Mail  uit 2007 over een familie uit Sheffield. Ik herinnerde me vooral het plaatje: Je ziet op een plattegrond de cirkels beweegruimte per persoon, per generatie kleiner worden. Overgrootvader George (8 jaar in 1919) liep in z’n eentje zes mijl naar een visplek. Grootvader Jack (8 in 1950) wandelde alleen naar het bos op één mijl afstand. Zijn dochter Vicky (8 jaar in 1979) mocht alleen naar het zwembad een halve mijl verderop. Haar zoon Edward (8 in 2007) komt niet verder dan het eind van de straat. In Nederland is het niet anders. En ook hier zijn talloze onderzoeken gedaan naar binnen zitten en minder bewegen van kinderen. Ouders zijn bang dat hun kinderen iets overkomt als ze alleen op pad gaan. Maar binnen overkomt hen ook veel níét – en juist dat is jammer. Opvallend is dat hoe minder kinderen buiten ronddwalen, des te meer ze dwalen over social media en internet. En dat mag dan weer wel zonder toezicht. Anders gezegd: drie generaties geleden kon je als kind een dag lang de hort op, maar het zien van een blote vrouwenborst gold als morele ramp. Tegenwoordig mag een kind fysiek tot het tuinhek maar heeft het op zijn achtste al duizend keer heftig geweld en waarschijnlijk ook keiharde porno gezien op een schermpje. Dan is alleen in de metro toch beter.||https://www.nrc.nl//nieuws/2022/09/08/snotapen-aan-de-wandel-a4141146
2022-09-08||Protesterende Google-werknemer Ariel Koren: ‘Ik kon niet blijven zwijgen’|| Toen haar werkgever Google in april vorig jaar bekendmaakte een contract te sluiten met de Israëlische overheid, voelde het voor Ariel Koren (28) alsof ze geen keuze had. „Ik kon dit niet stilzwijgend goedkeuren”, zegt  de Amerikaanse in een videogesprek. „Hoe mijn bedrijf zich gedraagt, voelde ook als mijn verantwoordelijkheid.”  Koren, die zeven jaar op de marketingafdeling van Google werkte,  is het  gezicht van het verzet van  Google- en Amazon-werknemers tegen ‘Project Nimbus’.  In dit project  van 1,2 miljard dollar bouwen de  techgiganten  aan een nieuwe digitale infrastructuur in opdracht van de  Israëlische regering. De angst van Google-werknemers zoals Koren, die  Joods is en zich „anti-zionist” noemt,  is dat Project Nimbus het straks  eenvoudiger maakt voor het  Israëlische leger om de Palestijnse bevolking te bespioneren.      Deze donderdag protesteren Amazon- en Google-werknemers  voor hun kantoren in Seattle, New York en San Francisco  tegen Project Nimbus. Een petitie waarin werknemers  hun bedrijven oproepen de contracten te verscheuren is inmiddels door zevenhonderd medewerkers ondertekend. „Onze technologie zal de systematische discriminatie en ontheemding door Israël nog wreder en dodelijker maken voor de Palestijnen”, schreven de  werknemers vorig jaar in een ingezonden brief in The Guardian. De ondertekenaars bleven anoniem, „uit angst voor represailles” van Google en Amazon.  De protesten van donderdag zijn ook een steunbetuiging aan Ariel Koren, die naar eigen zeggen vanwege haar acties tegen Nimbus door Google op een zijspoor werd  geplaatst. Ze vertelt dat ze   in november te horen kreeg dat Google  haar baan – ze verkocht onderwijsproducten voor Google in Latijns-Amerika –  verplaatste  naar São Paulo, Brazilië. „Als ik niet ging verhuizen moest ik vertrekken, werd me verteld.”   Een woordvoerder van Google stelt  dat „intern onderzoek” heeft uitgewezen  dat er van represailles tegen Koren  geen sprake was. De National Labor Relations Board, een Amerikaanse overheidsinstelling die arbeidsconflicten onderzoekt, wees een klacht van Koren af  wegens gebrek aan bewijs.  Koren, die in San Francisco woont, nam vorige week ontslag. Ze zegt overladen te zijn met steunbetuigingen  van collega’s, van wie  vijf werknemers zich ook in het openbaar uitspraken als tegenstander van Nimbus. „Google probeert door mij weg te werken werknemers te laten zien dat ze stil moeten blijven”, zegt Koren. „Het tegenovergestelde gebeurt.”   Ariel Koren is na haar vertrek een van de zeker tien Amerikaanse  werknemers die Google de laatste drie jaar hebben verlaten na interne kritiek. De werknemers bekritiseerden onder meer Googles beleid rond seksuele intimidatie en de ontwikkeling van Googles spraakalgoritmes, die discriminatie in de hand zouden werken.   Google ontkent steevast werknemers te vervolgen die zich uitspreken. Het bedrijf wijst op de interne gedragsregels die door verschillende werknemers zouden zijn overtreden,  onder meer door het lekken van bedrijfsgevoelige informatie.   Voor Google en Amazon zijn de protesterende werknemers een ingewikkelde kwestie. Een jong, progressief deel van de werkvloer verwacht  dat Google maatschappelijk bewustzijn verkiest boven winstmaximalisatie. Alle grote  techbedrijven kampen met werknemers die met protestacties hun management proberen te dwingen meer te doen tegen klimaatverandering, mensenrechtenschendingen, racisme of seksuele intimidatie.  Google (beurswaarde van moederbedrijf Alphabet: 1.400 miljard dollar) en Amazon (1.300 miljard) zijn ondertussen druk op zoek naar nieuwe manieren om hun omzet  te blijven vergroten. Daarbij richten de techgiganten zich op twee  zeer lucratieve markten: de gezondheidszorg en overheidscontracten.  Daarbij strijden vooral Microsoft, Amazon en Google  om de miljardendeals.  Zo werken de drie bedrijven  onder meer aan een groot dataproject voor de CIA. De Amerikaanse overheid  koos in februari dit jaar Google als een belangrijke partner van het  ministerie van Defensie, dat zichzelf tot doel heeft gesteld met hulp van Silicon Valley het  leger te moderniseren.  Tot frustratie van Google-werknemers zijn de Defensie-projecten zoals Project Nimbus met geheimzinnigheid omgeven.  Volgens Google helpt het project om Israël „digitaal te transformeren op het gebied van financiën, gezondheidszorg, transport en onderwijs”. Maar uit een uitgelekte Google-presentatie bleek dat Israël ook de beschikking krijgt over Googles geavanceerde gezichtsherkenningssoftware. Die onthulling voedde de angst van  protesterende Google-werknemers zoals Ariel Koren, die bang zijn dat hun bedrijf zo medeplichtig is  aan mensenrechtenschendingen door Israël.     Dat de bedrijven de protesten negeren, staat  niet bij voorbaat al  vast.  In 2018 trok Google zich onder  personeelsdruk terug uit een project  waarbij Google-technologie werd gebruikt door het Amerikaanse leger  bij de analyse van beelden van drone-aanvallen.  Om een dergelijk scenario te voorkomen, liet Israël  in de contracten voor Project Nimbus een clausule opnemen:  Google en Amazon mogen het project niet stopzetten vanwege werknemersprotesten. Volgens Ariel Koren is dat geen excuus, zegt ze. „Google kan doen wat ze wil, als ze maar betalen. Google is Google.” Ook in Nederland mogen  overheidsinstellingen binnenkort  onder strikte voorwaarden gebruik gaan maken van clouddiensten (voor opslag en bewerking van digitale gegevens op externe servers) van  bedrijven. Dat  schreef staatssecretaris Alexandra van Huffelen (Digitalisering, D66) vorige week  aan de Tweede Kamer. De nieuwe cloudstrategie vervangt het huidige beleid, dat dateert uit 2011, waarbij de overheid zelf alle servers beheerde. „Anders dan een paar jaar geleden winnen de voordelen het nu van de risico’s”, schreef Van Huffelen.  Het ministerie van Defensie valt buiten de nieuwe regels. Ook mogen  overheden geen gebruik maken van diensten uit landen met „een actief cyberprogramma  dat gericht is tegen Nederlandse belangen”, zoals Rusland en China . Ook is het niet toegestaan voor  ambtenaren om staatsgeheimen op te slaan in de cloud.||https://www.nrc.nl//nieuws/2022/09/08/protesterende-google-werknemer-ariel-koren-ik-kon-niet-blijven-zwijgen-a4141143
2022-09-08||Column | Neurotisch Rusland blijft imperialistisch gevaar||Tot het einde leefde Michail Gorbatsjov (1931-2022) in de waan dat de Unie van Socialistische Sovjetrepulieken behouden had kunnen blijven. Als de vijftien Sovjetrepublieken niet door nationalisme uit elkaar waren gedreven maar op basis van gelijkwaardigheid in een statenbond waren gaan samenwerken, dan zou de burgers van deze nieuwe Unie van Soevereine Staten veel ellende bespaard zijn gebleven, dacht ex-partijchef Gorbatsjov na zijn politieke einde. Hij had toen lang en breed het onderspit gedolven tegen Boris Jeltsin, die in juni 1991 met pleidooi voor een ‘Russische renaissance’  tot eerste president was gekozen.  Jeltsins appèl aan een hernieuwd Russische nationalisme kwam niet uit de lucht vallen. Hoewel oppermachtig binnen de Sovjet-Unie, voelde Rusland zich tekortgedaan. Rusland had de gekoloniseerde rest alles gegeven: industriële nijverheid, militaire macht, geopolitiek aanzien, hoge cultuur en verheven taal. Maar het had stank voor dank teruggekregen. Het sentiment dat Rusland werd gepiepeld leefde al langer, maar nam een vlucht toen Gorbatsjovs perestrojka niet leidde tot een sociale markteconomie, maar tot lege winkels. „Terwijl wij, arbeidminnend volk, hard werken en toch in de rij moeten staan voor tomaten en worst, genieten zij in Georgië in de zon van sjasjlik, vers fruit en wijn”, hoorde ik regelmatig toen ik in de zomer van 1990 in Moskou kwam wonen. Dit gemoed was een echo van de 19de-eeuwse geschiedtheorie dat Rusland niet zozeer andere volkeren had onderworpen maar veeleer zichzelf had gekoloniseerd en dus geen dader maar slachtoffer was. De Russische renaissance moest dit recht trekken. Dat is gebeurd. Rusland is nu rijker dan de rest. Toch blijkt die genoegdoening onvoldoende geweest, sterker, ze is uitgedraaid op agressief nationalisme en zelfs op oorlog. Waarom? Omdat de Russische samenleving zich sinds de ondergang van de Sovjet-Unie nooit heeft willen verdiepen in haar eigen imperiale verleden. De sinds de jaren vijftig toch echt niet zo bezopen gedachte dat ook het Russische rijk door de geschiedenis was ingehaald – net als het Britse en Franse empire –  is in Rusland uit den boze. De uit de 19de eeuw stammende ideologie dat expansiedrift de onvermijdelijke lotsbestemming van de Russische staat is, is dominant gebleven. Het is geen toeval dat Poetin bij de 350ste geboortedag van Peter de Grote beweerde dat Rusland nooit gebied heeft veroverd, maar alleen heeft teruggenomen wat al Russisch was. Het is evenmin toeval dat het Russische imperialisme in Balticum, Polen, Belarus, Oekraïne, Bessarabië, Kaukasus en Centraal-Azië afgelopen decennia nooit serieus onderwerp van kritische reflectie is geworden. Integendeel. Terwijl in Kiev en andere nieuwe hoofdsteden is gewerkt aan een eigen nationale geschiedschrijving (met alle averechtse overdrijvingen die bij zo’n antikoloniale historiografie horen), sloot Moskou juist de loketten. Het verbod van het historische genootschap Memorial is daarvan het  schrijnendste voorbeeld.  Hier is het niet bij gebleven. Onder Poetin heeft het missionaire staatsexpansionisme uit de 19de eeuw zich vermengd met een 20ste-eeuws etnisch nationalisme. Dat mengsel blijkt bedwelmend. De vernietigingsoorlog tegen Oekraïne wordt soms niet alleen bejubeld als historische gerechtigheid, maar ook als een manier om het Russische bloed te zuiveren van de vreemde smetten die afgelopen decennia zijn binnengesijpeld. Dit  Russofascisme werd afgelopen half jaar niet alleen gebezigd door Ivan Romanovitsj ergens in de 15de  Parkstraat in Izmailovo, maar ook door een gerespecteerd internationaal denker als Dmitri Trenin, directeur van de inmiddels opgeheven denktank Carnegie Moskou. Of Gorbatsjovs unie dit zou hebben voorkomen, zullen we nooit weten. Maar dat de Russische renaissance zou culmineren in Blut und Boden is bij zijn dood een intens tragische nagedachtenis.||https://www.nrc.nl//nieuws/2022/09/08/neurotisch-rusland-blijft-imperialistisch-gevaar-a4141113
2022-09-08||Wat vindt NRC | Universiteit moet buitenlandse student kunnen weren||De vwo-leerling uit Emmen die moet concurreren met duizenden Indiaase of Duitse vwo-ers voor een felbegeerde plek bij psychologie of politicologie aan een Nederlandse universiteit, zal het afleggen. Niet omdat ze in Emmen of  Rotterdam-Zuid minder gemotiveerd of slim zijn. Maar omdat de talentenpoule in de rest van de wereld zo ontzettend groot is.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Dat kan niet de bedoeling zijn.  Om die reden willen veel universiteiten zo snel mogelijk een quotum kunnen instellen voor buitenlandse studenten. Dat mag nu niet: selecteren op nationaliteit is verboden. Maar wat begon als inspirerende, en nodige, internationalisering van Nederlandse universiteiten, is inmiddels uit de hand gelopen.  Want universiteiten zijn het afgelopen decennium veel vakken in het Engels gaan geven en die zijn dus te volgen voor studenten uit de hele wereld. Dat blijkt aantrekkelijk: Nederlandse universiteiten zijn goed én goedkoop, vergeleken met die in bijvoorbeeld Amerika. Iedereen mag zich inschrijven mits hij de juiste diploma’s heeft en voor studies met een numerus fixus, zoals psychologie, de selectie doorloopt.  Het gevolg: in 2016 waren er 41.000 buitenlandse studenten aan de Nederlandse universiteiten, in 2021 al 80.000. Op de uitpuilende universiteiten – die in twintig jaar groeiden van 170.000 tot 340.000 studenten – is een kwart van de studenten buitenlands.  Dat is mooi en welkom, als de universiteiten het aankunnen, maar dat kunnen ze niet meer. Zoals rector magnificus Wim van de Donk (Tilburg) in NRC zei: „We willen alleen nog groeien in betekenis, niet in aantallen.” Ook rector magnificus Henk Kummeling van de Universiteit Utrecht wil expliciet niet dat zijn studentenpopulatie verder groeit. Het extra geld dat dit kabinet heeft vrijgemaakt voor universiteiten komt na twintig jaar groei zónder extra middelen. Deze investering is nog maar het begin van een verlaging van de werkdruk voor docenten en meer aandacht voor de individuele student. Tegelijk worden Nederlandse studenten nu soms verdrongen door buitenlandse. Dat kan niet. De Engelstalige opleidingen psychologie, politicologie en communicatie zijn zó populair dat, zeker in Amsterdam en Utrecht, ruim de helft van de geselecteerde leerlingen uit het buitenland komt.  Koepelorganisatie Universiteiten van Nederland vindt dat het kabinet snel een wetswijziging moet maken die een quotum mogelijk maakt. Ze vragen er al sinds 2018 om. Voorzitter Pieter Duisenberg: „Er zijn miljóénen studenten uit landen als China en India. Om aan die behoefte tegemoet te komen zou je wereldwijd elke week een  universiteit willen openen.” Minister Dijkgraaf (OCW, D66) zette vlak voor de zomer een voorstel van het vorige kabinet voor de nodige wetswijziging in de ijskast. Hij wil eerst zijn visie voor het hele hogeronderwijsstelsel uitwerken. Dat de grote aantallen studenten aan de universiteit en de grote buitenlandse instroom problemen geven, erkent hij wel.  Maar door dit uitstel zal een quotum (een voorstel, stemming in Tweede Kamer, Eerste Kamer en toetsing door Raad van State) een paar jaar op zich laten wachten. En dat vinden veel universiteiten begrijpelijkerwijs veel te lang.  Buitenlandse studenten zijn welkom en zelfs nodig voor internationale inzichten en onderzoek. Maar het Nederlands onderwijs moet echt alle  Nederlandse kandidaten kunnen bedienen.||https://www.nrc.nl//nieuws/2022/09/08/universiteit-moet-buitenlandse-student-kunnen-weren-a4141112
2022-09-08||Opinie | Millimeter||Aan de overkant zwoegt hij tegen de wind in. Met zo’n Thuisbezorgd-tas op zijn rug. Youssef. Gedurende een jaar was ik zijn mentor. Als ik ’s ochtends inlogde bij Teams had ik minstens tien berichtjes van deze nachtuil. Intensief contact hadden we, Youssef en ik. Als hij passeert, zitten mijn mondhoeken bij mijn oren en wapper ik mijn arm enthousiast uit de kom. Youssef trekt ter herkenning zijn wenkbrauw een millimeter op en tilt kort zijn wijsvinger van het stuur. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/08/millimeter-a4141108
2022-09-08||Sudoku van donderdag 8 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/08/sudoku-a4141107
2022-09-08||In het midden||Horizontaal: 1.  Die boys scoorden met We’re Going to Ibiza! 5.  Stapte af in Spanje 10.  Past voor bos of pakket 11.  Jet of Gong 13.  Eenzame romanfiguur 14.  __ summer 15.  Wout van __, ploeggenoot van 5 horizontaal 16.  Europese ruimtevaart 17.  Een sporter als Jumbo of Ravensburger 21.  __ Fête, Stromae 23.  Voor de onervaren patissier 24.  __divisie 26.  Australische metal 28.  Spirituele bijeenkomsten niet kunnen bijwonen 29.  Scharnierverbinding  30.  Texas Hold ‘__ 31.  Black __ 32.  Het geslacht onderzoeken 33.  Plaats met een circuit    Verticaal:   1.  ‘__ naar ruim 28 euro per reis’  2.  Toen zag Jantje pruimen hangen 3.  Nazi-partij 4.  Daar won Peltola van Palin 5.  Zonder vertraging 6.  Schaars goed 7.  Was toch geen echte kenner 8.  __ Kertész, Nobelprijs voor Literatuur 2002 9.  Gaan in de limoncello 12.  Afnemen 18.  Europees noodfonds 19.  Bezoekt de VS  20.  Onaangename zwelling 22.  Onaangename uitslag 24.  Tussen Fins en Lets 25.  Kanaaltje in Brugge 27.  Past voor huidig of tevreden Oplossing puzzel 7 september.  Horizontaal: 1. VISTA 5. NADAT 9. TURKSE 11. WARE 13. OSAKA 15. OPBAREN 17. UNA 18. EARN 23. LEEP 24. REL 25. CANASTA 27. CHINA 29. SABA 30. ONKIES 31. LAGER 32. ASHES   Verticaal:  1. VROUW 2. STAAK 3. TUK 4. ARAMEES 5. NEPAL 6. DWANG 7. AAR 8. TREINEN 10. SOEPPAN 12. EN 14. SNIJZAAL 16. BRESCIA 19. VLAAG 20. RETOR 21. IRISH 22. GLANS 25. CS 26. NBA 28. HES In het midden: WIJKVERPLEGING  ||https://www.nrc.nl//nieuws/2022/09/08/in-het-midden-a4141101
2022-09-08||Korean fried tofu met gember-soja-glaze||Dit is een veganistische variatie op de populaire Korean fried chicken. Emma de Thouars gebruikt voor dit recept zachte tofu. Warm de saus op voordat je hem over de tofu heen schenkt en voorzichtig omschept. Gochugaru is Koreaans chilipoeder en vind je in de Aziatische supermarkt. Groenten en witte rijst erbij en je hebt een volledige maaltijd.  Rasp de knoflook en gember en doe samen met de gochugaru, suiker, sojasaus en azijn in een steelpannetje. Breng aan de kook, draai het vuur lager en laat de saus twee minuten zachtjes pruttelen. Zet de saus apart terwijl je de tofu maakt. Meng voor de tofu de maizena met het zout, knoflookpoeder en gemberpoeder. Verhit een flinke laag olie in een wok of koekenpan. Snijd de tofu in blokjes en wentel de helft voorzichtig door het maizenamengsel. Als je alles tegelijk doet, breekt de tofu eerder en gaat de maizena aan de tofu klonteren. Frituur de gewentelde tofu in circa vijf  minuten op hoog vuur lichtbruin en knapperig. Laat uitlekken op een bakrooster of keukenpapier en herhaal met de rest van de tofu. Warm de saus weer iets op zodat hij vloeibaarder wordt, doe samen met het geroosterd sesamzaad en de tofu in een grote kom en schep voorzichtig om. Leg op een schaal en serveer.  VOOR 3 PERSONEN Voor de saus: Voor de tofu:   Emma de Thouars Tofu  Nijgh & Van Ditmar.  192 blz. € 23,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/08/thuiskok-korean-fried-tofu-met-gember-soja-glaze-a4141096
2022-09-08||‘Minder IC-bedden nodig voor niet-spoed-operaties’|| Na chirurgische ingrepen zijn waarschijnlijk minder intensivecarebedden nodig dan tot nu toe de praktijk is. Dit blijkt uit de vergelijking van veertigduizend niet-spoed-operaties in Nederland, in de jaren 2018, 2019 en het coronajaar 2020. De studie, gedaan door Nederlandse chirurgen, is verschenen in het British Journal of Surgery.  Voor elke grote operatie – zoals verwijdering van een tumor – reserveert het ziekenhuis een intensivecarebed voor de eerste uren na de operatie. Meestal kan de patiënt na een paar uur of een dag van de intensive care af en terug naar de verpleegafdeling. Uit de studie blijkt dat tijdens de pandemie geopereerde patiënten korter dan voorheen in het ziekenhuis bleven, door de schaarste aan bedden, maar daar níet onder leden. Het aantal medische complicaties na de operatie was net zo laag als voorheen – toen ze langer in het ziekenhuis verbleven. Er zouden daarmee 3 procent minder bedden nodig zijn tot nu toe verondersteld. Op duizend IC-bedden in het land zou dat per dag dertig vrije IC-bedden kunnen opleveren. Dat kan de IC-capaciteit tijdens toekomstige pandemieën vergroten, concluderen de onderzoekers. „Met het huidige tekort aan personeel voor intensive cares zou dit een belangrijke les kunnen zijn. De richtlijn om na elke operatie een intensivecarebed klaar te hebben staan, kan per ingreep worden heroverwogen. Een mediumcarebed – dat minder belastend is voor het personeel – zou kunnen volstaan.” Volgens onderzoeker  Schelto Kruijff  (UMC Groningen) kan op basis van deze data voorspeld worden welke patiënten een IC-bed nodig zullen hebben en welke niet.  Er deden vijftig ziekenhuizen mee aan de studie; de gegevens van 40.296 patiënten werden meegenomen. 34 procent van die patiënten werd in 2018 geopereerd, 35 procent in 2019 en 30 procent in 2020. Die gegevens werden verzameld door de Dutch Institute of Clinical Auditing – een organisatie die alle gegevens over operaties vergelijkt om de kwaliteit te verbeteren. Tijdens de studie bleek ook dat er in coronajaar 2020 maar 10 procent minder niet-spoed-operaties werden uitgevoerd dan in eerdere jaren. Patiënten van wie de ingreep werd uitgesteld hebben daar in sommige gevallen wel echt last van gekregen.  Correctie (8 september 2022): In een eerdere versie van dit stuk werd de British Journal of Surgery foutief aangeduid als de British Surgical Journal.||https://www.nrc.nl//nieuws/2022/09/08/minder-ic-bedden-nodig-voor-niet-spoed-operaties-a4141142
2022-09-08||Tweede verdachte dodelijke steekpartijen Canada kort na arrestatie overleden||De tweede verdachte van de dodelijke steekpartijen in Canada, de 30-jarige Myles Sanderson, is woensdag gearresteerd en kort daarna overleden. Dat meldt de Canadese politie. Volgens verschillende Canadese en Amerikaanse media heeft hij zelfmoord gepleegd, maar dat kan de politie niet bevestigen.  Sanderson wordt ervan verdacht afgelopen zondag samen met zijn broer Damien tien mensen van een inheemse gemeenschap te hebben doodgestoken en achttien anderen te hebben verwond. Damien werd eerder deze week al dood aangetroffen.  De voortvluchtige Sanderson werd opgepakt in Rosthern, een plaats in de Canadese provincie Saskatchewan op ruim een uur rijden van de plekken waar de steekpartijen plaatsvonden. Hij was door tientallen inwoners gezien op een snelweg waar hij tot wel 150 kilometer per uur reed. „Er is geen risico meer voor de openbare veiligheid in verband met dit onderzoek”, liet de politie na zijn arrestatie weten De politie hield sinds zondag een grote klopjacht en had mensen gewaarschuwd Myles Sanderson niet te benaderen. „Myles heeft een lang strafblad”, zei ondercommandant Rhonda Blackmore van de politie in de provincie Saskatchewan, waar de steekpartijen plaatsvonden. „We beschouwen hem als gewapend en gevaarlijk. Benader hem niet.” Over de motieven van de broers is nog steeds niets bekend. Zijn ouders riepen hem woensdag op zichzelf over te geven en boden excuses aan voor wat er gebeurd is. „Myles, mijn jongen, alsjeblieft, doe het juiste en kom terug”, zei zijn moeder.   De Canadese politie maakte woensdag bekend dat zes van de tien doden dezelfde achternaam hebben: Burns. Of zij familie van elkaar zijn is niet bekend. Leiders van de inheemse gemeenschap James Smith Cree Nation denken dat de steekpartijen mogelijk te maken hebben met drugscriminaliteit. Praten over zelfdoding kan bij de landelijke hulplijn 113 Zelfmoordpreventie. Telefoon 0900-0113 of www.113.nl.||https://www.nrc.nl//nieuws/2022/09/07/tweede-verdachte-dodelijke-steekpartijen-canada-opgepakt-a4141147
2022-09-08||Onderzoekers: ‘Extreme  temperaturen voeden  online haat’||Online haatzaaien neemt  toe bij temperaturen onder de 12 en boven de 21 graden. Dat concluderen Duitse onderzoekers in   The Lancet Planetary Health na een analyse van meer dan vier miljard tweets in de Verenigde Staten. „Mensen hebben de neiging om zich online agressiever te gedragen als het buiten te koud of te warm is”, zegt de Duitse onderzoeker Annika Stechemesser. De onderzoekers van het Potsdam Institute for Climate Impact Research  detecteerden met kunstmatige intelligentie 75 miljoen haattweets in een dataset van meer dan 4 miljard berichten, die tussen 2014 en 2020 in de VS zijn geplaatst. Vervolgens analyseerden ze hoe het aantal haatberichten  veranderde bij een stijging of daling van  de lokale temperatuur. Bij temperaturen onder de 12 graden neemt de online haat tot 12 procent toe, boven de 21 graden stijgt het tot 22 procent. „Het beschermen van ons klimaat tegen de opwarming van de aarde is dus óók van cruciaal belang voor onze geestelijke gezondheid”,  aldus  Stechemesser. Emeritus-lector GGZ aan de Hogeschool Leiden, Jaap van der Stel, bevestigt deze ‘waarschuwing’ van de onderzoekers: „Deze studie beklemtoont dat de klimaatcrisis niet alleen een natuurkundige aangelegenheid is, maar ook een psychische crisis teweeg kan brengen.” Volgens de onderzoekers kan online haat vooral onder jongeren en gemarginaliseerde groepen  geestelijke gezondheidsproblemen verergeren. Dat er een samenhang bestaat tussen hitte en agressief gedrag is al langer bekend. Maar  de invloed van de buitentemperatuur op online haat in de VS  is volgens de onderzoekers  niet eerder onderzocht. Wel wijzen zij op een vergelijkbaar  onderzoek  dat een correlatie vond tussen temperatuur en online racisme in Europa. De onderzoekers spreken  van een causaal verband tussen temperatuur  en online haat, maar erkennen  tegelijk  dat temperatuur slechts één van de factoren is die online haatzaaien verklaren.  Bij  temperaturen boven de 30 graden vonden  de onderzoekers  een „sterke toename” van online haat in alle klimaatzones en sociaaleconomische groepen. „Zelfs in gebieden met een hoog inkomen waar mensen zich een airconditioning kunnen veroorloven, zien we een toename van haatzaaiende uitlatingen op extreem warme dagen”, zegt Annika Stechemesser.   Blijkbaar is het menselijk vermogen  zich aan te passen aan hoge temperaturen beperkt, stelt de onderzoeker.  Emeritus-lector Van der Stel ziet ook een andere verklaring voor deze sterke toename. „Het betreft natuurlijk een sociaal medium (Twitter), waardoor men ook in contact staat met andere delen van de Verenigde Staten. Nou is menselijk gedrag heel ‘besmettelijk’ en kunnen personen bij een aangename temperatuur ook agressiever reageren op mensen die zich in de hitte begeven.” Onderzoeker Stechemesser hoopt dat er een debat uitbreekt over de gevolgen van klimaatverandering op de geestelijke gezondheid van mensen. Ze wil zelf  meer onderzoek doen naar wie deze online haatzaaiende mensen zijn en op wie zij zich richten. „Wij proberen in het algemeen een beter beeld te krijgen wat de impact is van klimaatverandering op de maatschappij.” Van der Stel, die zich al jarenlang bezighoudt met mentale gezondheid rond de klimaatcrisis, roept onderzoekers op om de mechanismen achter deze problematiek te onderzoeken: „Beperk je niet tot je eigen vakgebied. Kijk ook naar de sociologie, psychologie en neurowetenschap.” Bij het definiëren van haatzaaien gebruikten de onderzoekers de officiële VN-definitie: gevallen van discriminerend taalgebruik met betrekking tot een persoon of groep op basis van hun religie, etniciteit, nationaliteit, ras, huidskleur, afkomst, geslacht of andere identiteitsfactor. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/07/bij-extreme-temperaturen-is-er-online-meer-haat-a4141144
2022-09-08||Noodverbinding naar kerncentrale Zaporizja beschadigd door beschietingen||Een van de drie noodstroomverbindingen naar de kerncentrale van Zaporizja is dinsdag beschadigd geraakt door aanhoudende beschietingen rondom het complex. Dat heeft het Internationaal Atoom Energie Agentschap (IAEA) woensdag bekendgemaakt in een update. Alle vier de reguliere hoogspanningslijnen van de grootste kerncentrale van Europa waren al beschadigd.  Oekraïense autoriteiten hebben woensdag bewoners in de buurt van de door Rusland bezette kerncentrale opgeroepen te evacueren „voor hun eigen veiligheid”, meldt persbureau Reuters. Kiev overweegt de centrale te sluiten om een nucleaire ​​ramp te voorkomen. In de fabriek werken nog altijd Oekraïense werknemers. De noodstroomverbindingen tussen de door Rusland bezette kerncentrale en een nabijgelegen thermische centrale waren eerder deze week al losgekoppeld van het elektriciteitsnet vanwege een brand in het complex.  Bezorgd over nucleaire veiligheid
De centrale ontvangt op dit moment nog elektriciteit van de enige werkende reactor. Stroomvoorziening is cruciaal voor de koeling van de reactoren. Hoewel er ook nooddieselgeneratoren ter beschikking zijn indien nodig, heeft IAEA-baas Rafael Grossi woensdag nogmaals zijn bezorgdheid geuit over de nucleaire veiligheid rondom de kerncentrale.  Het IAEA stuurde vorige week een team van experts om de veiligheid in het complex te controleren en bracht dinsdag een rapport daarover uit. De Oekraïense werknemers zitten daar in een onhoudbare situatie, zo stelde het rapport onder meer. Twee VN-experts uit dat team blijven voorlopig op de locatie. ||https://www.nrc.nl//nieuws/2022/09/07/noodverbinding-naar-kerncentrale-zaporizja-beschadigd-door-beschietingen-a4141139
2022-09-08||Rode Kruis en VN eisen toegang tot Russische &#8216;filtratiekampen&#8217;||Het Rode Kruis en de Verenigde Naties willen toegang tot zogeheten Russische ‘filtratiekampen’ en andere plekken waar Oekraïners tegen hun wil worden vastgehouden. Dat zei Rosemary DiCarlo, het hoofd van een VN-afdeling verantwoordelijk voor politieke zaken, woensdag tegen de VN-Veiligheidsraad. Tegelijkertijd heeft het Witte Huis Rusland opgeroepen de kampen te sluiten. Dat melden internationale persbureaus. De controlepunten, in onder meer bezette schoolgebouwen, zijn opgezet in bezette Oekraïense gebieden en in Rusland. Volgens VN-mensenrechtenfunctionaris Ilze Brands Kehris, zijn er aanwijzingen dat er ook alleenstaande kinderen in de kampen verblijven.  De Organisatie voor Veiligheid en Samenwerking in Europa (OVSE) en Human Rights Watch uitten eerder al hun zorgen over de praktijken in ‘filtratiekampen’. De organisaties ontdekten er deze zomer tal van misstanden, van mishandelingen tot schijnexecuties. Volgens de OVSE zitten tienduizenden mensen vast in dit soort kampen.||https://www.nrc.nl//nieuws/2022/09/07/rode-kruis-en-vn-eisen-toegang-tot-russische-filtratiekampen-a4141140
2022-09-08||België begint ‘kernuitstap’, of toch niet?||Terwijl Frankrijk en Nederland de levensduur van hun kerncentrales verlengen en overwegen nieuwe te bouwen, Duitsland op het nippertje is teruggekomen van zijn besluit de laatste twee kernreactoren te sluiten en zelfs Japan, elf jaar na de kernramp in Fukushima, weer in kernenergie wil investeren, maakt België in de nacht van 23 op 24 september een begin met zijn veelbesproken ‘kernuitstap’.  Dan wordt Doel 3 in de Antwerpse haven als eerste van zeven kernreactoren van het elektriciteitsnetwerk losgekoppeld. In februari volgt Tihange 2, gelegen tussen Namen en Luik. Beide reactoren hebben België dan precies veertig jaar van elektriciteit voorzien. Met de sluiting verdwijnt meer dan 2.000 megawatt  elektriciteit van het net, zo’n 16 procent van het totale verbruik in België. Groene energie en kolen- en gascentrales moeten dit verlies opvangen.  Of dat zal lukken, is de vraag, zegt Vincent Van der Heyden, ingenieur bij de kerncentrale in Doel. Hij denkt terug aan de zomer van 2018, toen reactor Doel 4 door een technisch probleem stil kwam te liggen. „We hadden daardoor in de herfst nog maar weinig marge en waren al bezig met afschakelplannen. Minder bewoonde gebieden dreigden het zonder elektriciteit te moeten stellen. Gelukkig was de winter daarna zeer zacht. Maar als de komende winter streng wordt, is er een risico in België. In het ergste geval gaat dan het licht uit.” Van der Heyden vroeg eind augustus met een aantal collega’s in een open brief aan de regering van premier Alexander De Croo met klem de geplande sluiting van de twee reactoren op te schorten. „Het is oorlog en de afhankelijkheid van Russische fossiele brandstoffen heeft alle Europeanen meegesleurd”, schreven ze. „Geef ons een kans om ons werk te doen en zo mee België door de koude winters te helpen. […] Uitzonderlijke omstandigheden vragen om uitzonderlijke maatregelen.” De Luikse energiespecialist Damien Ernst is dat met Van der Heyden eens. „Europa komt gas tekort, en bij elke sluiting van een kernreactor loopt dat tekort op, aangezien er dan meer gas nodig is om elektriciteit mee op te wekken. Nu reactoren sluiten is slecht nieuws.” Volgens Ernst gaat de energiecrisis nog heel lang duren en bestaat de kans op sociale onrust. „Uiteindelijk zullen ze de reactoren daardoor wel langer open móéten houden.”  Ronnie Belmans, energiespecialist en emeritus hoogleraar aan de KU Leuven, erkent dat de gasprijs mensen in problemen kan brengen, maar hij is niet bang dat Belgen in de kou komen te staan. „Deze sluiting is voorzien. Er komt voldoende gas naar België en we hebben de capaciteit om gas om te zetten in elektriciteit.” Zelfs energieminister Tinne Van der Straeten (Groen) lijkt van mening te veranderen De wet op de kernuitstap dateert uit 2003, toen de paars-groene regering van premier Guy Verhofstadt besloot dat alle kernreactoren in België na veertig jaar dienst gesloten moesten worden en er geen nieuwe centrales mochten komen. De groene partijen vreesden voor aanslagen op kerncentrales, kernrampen en nog meer radioactief afval. Bovendien was de verwachting dat hernieuwbare energie rond 2025 kerncentrales overbodig zou maken. Maar de opmars van windmolens en zonnepanelen verliep minder voortvarend dan gedacht. Nog steeds komt meer dan de helft van de Belgische elektriciteit uit kernenergie. Het aandeel groene stroom was vorig jaar slechts 17 procent.  Toen de energiecrisis dit voorjaar steeds ernstiger vormen aannam, besloot de regering-De Croo de twee jongste reactoren – Doel 4 en Tihange 3, gebouwd in 1985 – tien jaar langer open te houden. In de wet op de kernuitstap staat dat tot ‘levensduurverlenging’ van kernreactoren kan worden besloten als de leveringszekerheid van stroom in België in het geding komt. Van der Heyden en zijn collega’s beroepen zich op diezelfde clausule in de wet om ook voor Doel 3 en Tihange 2 een uitzondering te vragen. Hun noodkreet lijkt echter te laat te komen, in elk geval voor deze winter, want de nucleaire brandstof is bijna op. „We mikken op de winter van volgend jaar”, zegt hij. „En dan nog drie jaar uitbaten. Zo kopen we tijd voor de hernieuwbare sector.” Inmiddels lijkt zelfs energieminister Tinne Van der Straeten (Groen) van mening te veranderen. In weekblad Knack verwees ze voor de sluiting van Doel 3 en Tihange 2 onder meer naar de nucleaire waakhond FANC, die eerst het sein veilig zou moeten geven. Maar volgens het FANC ligt het initiatief bij de regering. Een doorstart kan „snel gaan als het dringend is. Dan zetten we daar alle middelen op”, aldus een woordvoerder.  Veiligheid is een gevoelig thema. Doel 3 en Tihange 2 staan te boek als ‘scheurtjesreactoren’. Bij een meting in 2012 met nieuwe apparatuur werden waterstofvlokken in de stalen reactorkuipen gevonden, ontstaan bij de fabricage ervan. Maar volgens Matthias Meersschaert van belangenbehartiger Nucleair Forum is de term ‘scheurtjes’ „in de populaire media” een eigen leven gaan leiden en door de politiek overgenomen. Uit tests door „onafhankelijk experts” zou volgens Meersschaert blijken dat de reactoren „met wat aanpassingen” veel langer open kunnen blijven. „In de VS staan er die tot 80 jaar blijven draaien.” Eric Van Walle, afzwaaiend directeur-generaal van nucleair onderzoekscentrum SCK CEN, wil zo ver niet gaan. De beide reactoren kunnen volgens hem nog zo’n zes tot tien jaar draaien. „We hebben aan de hand van gecertificeerde metingen en normen bij Doel 3 en Tihange 2 kunnen vaststellen dat die zogenaamde scheurtjesreactoren qua integriteit nog zeer, zeer goed zijn.”  Het lijkt om geld te gaan. Want wie draait op voor de extra kosten van jarenlange opslag van nog meer nucleair afval? En wat zijn de politieke gevolgen voor een regering die tot voor kort vasthield aan de kernuitstap? België is sowieso niet van plan helemaal met kernenergie te stoppen. Het SCK CEN kreeg in mei 100 miljoen euro van de federale regering om de komende vier jaar onderzoek te doen naar kleine, modulaire  kernreactoren van de nieuwste generatie, die niet met water maar met lood worden gekoeld en minder radioactief afval produceren. Er is één probleem: de eerste kan volgens Van Walle op zijn vroegst rond 2040 in gebruik worden genomen. ||https://www.nrc.nl//nieuws/2022/09/07/belgie-begint-kernuitstap-of-toch-niet-a4141115
2022-09-08||Affaire met alle ingrediënten van een thriller: seks, moord en corruptie bij politie||  Een moord, overspel, een politie-eenheid die bijklust als goksyndicaat, tientallen arrestaties en gerommel met bewijsmateriaal. De affaire die Indonesië al weken aan de buis gekluisterd houdt, heeft alle ingrediënten van een thriller. Dagelijks doen nationale televisiezenders bijna non-stop verslag van nieuwe details, geruchten en verklaringen over de moord op politiebrigadier en bodyguard Yosua Hutabarat, die op 8 juli werd doodgeschoten in de woning van zijn baas, inspecteur-generaal Interne Zaken van de Nationale Politie Ferdy Sambo. De politiegeneraal, inmiddels verdacht van moord met voorbedachte rade, een vergrijp waar de doodstraf op staat, verscheen afgelopen week in een oranje gevangenispak in een sensationele reconstructie die werd uitgezonden op het YouTube-kanaal van de politie, POLRI-TV. Hij omarmde zijn vrouw Putri Candrawati. Ook haar rol wordt onderzocht. Er zijn verklaringen van overspel, een driehoeksverhouding en homoseksualiteit. Zo deden al snel na de moord geruchten de ronde dat het slachtoffer niet alleen een liefdesverhouding had met Sambo’s vrouw Putri, maar ook met Sambo zelf; geruchten die werden aangewakkerd door vage verklaringen van Sambo’s voorganger, de huidige minister voor Veiligheidszaken Mahfud. In een televisieprogramma zei hij dat „het motief te gevoelig was om te delen met een jong publiek”.  In eerste instantie verklaarde de politie dat Hutabarat zich in de slaapkamer zou hebben vergrepen aan Sambo’s vrouw Putri Candrawati. Een aanwezige agent zou haar te hulp zijn geschoten, en de brigadier in het daaropvolgende vuurgevecht hebben gedood.  Maar in de weken daarna rees het vermoeden dat bewijsmateriaal was gefabriceerd. Bewakingscamera’s in Sambo’s woning deden het net die dag niet, en berichten van Hutabarat aan zijn familie in de dagen voor zijn dood waren op afstand van hun telefoons gewist. Volgens Hutabarats familie zouden zijn verwondingen bovendien niet overeenkomen met een vuurgevecht. Er werd een nieuwe autopsie uitgevoerd, bewaakt door 330 agenten, aldus de Jakarta Post.  Nadat ook president Joko Widodo van zich had laten horen, werd een nieuw onderzoeksteam aangesteld onder leiding van het hoofd van de Nationale Politie Listyo Prabowo, Sambo’s, leidinggevende. Die kwam met een nieuwe verklaring. Forensisch bewijs zou aantonen dat Sambo een vuurwapengevecht had nagebootst. Na de moord zou hij met het wapen van Hutabarat in de muur hebben geschoten. Er volgde een golf van schorsingen en aanhoudingen. Ruim tachtig agenten zijn inmiddels aangeklaagd voor medewerking aan valse verklaringen en het verbergen van bewijsmateriaal. Inmiddels stapelen de aanwijzingen zich op dat Hutabarat is vermoord omdat hij te veel wist van de illegale zaken van Sambo, wiens politie-eenheid een illegaal goksyndicaat zou vormen. Het onderzoek leidde tot invallen in casino’s in Centraal Java en de arrestaties van tientallen verdachten die onderdeel zouden zijn van Sambo’s gokkartel. Door de affaire is in Indonesië een nationale discussie losgebarsten over hervorming van het politieapparaat. Het is in het land publiek geheim dat de politie haar ontoereikende budget aanvult door afpersing van goksyndicaten. Volgens politicoloog Jacqui Baker van de Murdoch Universiteit in Perth, die onderzoek doet naar het Indonesische politieapparaat, worden de illegale nevenactiviteiten gezien als noodzakelijk kwaad voor de financiering van de politie, eufemistisch ‘off-budget economy’ genoemd. Daarbij komt dat de Nationale Politie direct onder de president valt, en in de praktijk zonder toezicht opereert. Gebrek aan controle werkt corruptie in de hand. Dat is een erfenis van het autocratische regime van oud-president Soeharto, volgens onderzoeker Nicky Fahrizal van het Centrum voor Strategische en Internationale Studies (CSIS). Politie en leger waren nauw met elkaar verweven en stonden ter beschikking van zijn bewind. Bij de democratische hervormingen na de val van Soeharto zijn politie en leger uit elkaar getrokken. Maar dit proces is niet af, schrijft Fahrizal in de Jakarta Post. „Er is nog steeds geen goed controlesysteem. Deze zaak  schreeuwt om verdere hervorming.”  Zo legde Sambo verantwoording af aan het hoofd van de Nationale Politie Listyo Prabowo. Is het niet curieus dat dezelfde Prabowo nu het onderzoek leidt? „Natuurlijk!”, reageert de Indonesische criminoloog Adrianus Meliala aan de telefoon. „Dat is precies waarover ik bezorgd ben. Listyo is bang om te worden aangesproken op de illegale praktijken die nu naar buiten komen.”  Ook politicus Benny Harman van de Democratische Partij was sceptisch. Hij eiste dat onderzoeksleider Lystio zou worden geschorst en een onafhankelijke commissie de zaak moest overnemen. „Als er een Sambo-gokimperium is, dan kun je gerust stellen dat hij niet alleen werkte”, verklaarde hij. Een analyse die experts zoals Bambang Rukminto van het instituut voor Veiligheid en Strategische Studies (ISESS) delen. Ook Rukminto gaat ervan uit dat de rot dieper zit. „Ik sluit niet uit dat Sambo’s syndicaat is opgezet om corrupte zakenlieden en politici te beschermen”, liet hij optekenen door de Jakarta Post. Waar Rukminto consistent is in zijn analyse, trok Harman enkele dagen later zijn eis in. Hij verklaarde dat hij door de minister voor Veiligheidszaken Mahfud ervan was overtuigd dat Lystio de juiste man is om het onderzoek te leiden. De draai leverde hoongelach van collega’s op. „Kijk, ik twijfel er niet aan dat Sambo terecht zal staan”, zegt criminoloog Meliala. „Maar de belangrijkste vraag is: wat gebeurt er met de verdenkingen van de illegale gokactiviteiten? Zal het syndicaat ontmanteld worden? Het democratiseringsproces is niet af. Daar ben ik het mee eens. President Joko Widodo is de sleutel tot verdere hervorming. De grote vraag is nu: zal hij besluiten om een groter onderzoek naar corruptie te openen? Of zal hij ervoor kiezen om de zaak onder het tapijt te vegen?”||https://www.nrc.nl//nieuws/2022/09/07/sambo-zaak-seks-moord-en-corruptie-a4141138
2022-09-08||Column | Goed nieuws||Mijn cavia P. tikt bijna de zeven jaar aan en dat is een regelrecht wonder, ik heb zelfs een cactus niet zo lang in leven weten te houden. Desondanks beginnen de jaren te tellen: P. is inmiddels kalend en aan één oog blind maar gelukkig piept ze nog steeds het hele huis bij elkaar als ik de kamer binnenkom en is ze ook nooit te beroerd om eten van haar kooigenoten te stelen. Vorige maand bleek echter dat ze cystes op haar eierstokken had. De arts durfde vanwege haar hoge leeftijd niet meer te opereren en gaf een hormooninjectie.   „Heel soms verdwijnen ze dan”, mompelde ze, „maar deze cavia is ook wel echt oud.”  Met P. onder mijn ene arm en mijn ziel onder de andere kwam ik thuis, ervan overtuigd dat het einde nabij was. P. is de huisdierliefde van mijn leven. Ik weet heus wel dat de meeste mensen een cavia zien als een wat obees uitgevallen hamster maar P. is tammer en aanhankelijker dan een labrador, zo praatziek als een kaketoe en komt meteen aangerend als ik haar naam roep. En zo begon ik maar vooruit te grienen, zodat ik alvast een beetje kon wennen aan haar dood. Helaas raakte ik daar alleen maar door van slag, waardoor ik de rest van de dag op de bank lag te janken met P. in mijn armen die opgewekt de ene na de andere wortel wegknabbelde.  Gistermiddag moest ze naar de dierenarts voor controle. Ik had mezelf al ingesteld op slecht nieuws.  ‘Zo”, zei de arts nadat ze de scan had bekeken. „Niets aan het handje. Cystes weg, geen kalk meer in de blaas.” Nieren bleken oké, nergens tumoren en ook het hartje was in topconditie. „Echt een krasse knar. Die haalt de tien nog wel”, zei ze tevreden.  Verbijsterd stond ik buiten. Ik had zózeer op slecht nieuws gerekend, dat ik deze afloop niet aankon. Ik mijn zus bellen.  „Ja ja”, zei ze. „Dingen lopen soms goed af. Voorlopig dan.” Zelfs die toevoeging sloeg me  niet meer  uit het veld, want die voorlopigheid gold ook voor slechte dingen.  Buiten zag ik een Nederlandse vlag wapperen in traditionele kleurvolgorde. Op de radio klonk het bericht dat er vanwege de energiecrisis in rap tempo werd verduurzaamd. Al weken geen snelwegblokkade, Staghouwer weg, Rutte sterfelijk. Opeens was er hoop. Het klotste tegen mijn slapen, ik wist er de rest van de dag niet meer aan te ontkomen.||https://www.nrc.nl//nieuws/2022/09/07/goed-nieuws-a4141123
2022-09-08||Schiphol wil door minder concurrentie de arbeidsomstandigheden voor bagageafhandelaars verbeteren|| Schiphol wil het aantal bedrijven dat op de luchthaven de grondafhandeling verzorgt drastisch beperken. Zo moet een einde komen aan de hevige concurrentie tussen de afhandelingsbedrijven. Dat zou de arbeidsomstandigheden en de veiligheid op Schiphol ten goede komen. De zeven bedrijven die nu actief zijn in Amsterdam – inclusief het grondbedrijf van KLM – zorgen onder meer  voor de koffers, vracht, inchecken van passagiers en begeleiden van vliegtuigen op het platform. President-directeur Dick Benschop van Schiphol schrijft dat aan minister Mark Harbers (Infrastructuur en Waterstaat, VVD) die verantwoordelijk is voor Schiphol. De brief is van 12 juli maar is nu pas bekend geworden. Benschop wil dat de vrije markt hier wordt losgelaten en pleit voor „gereguleerde markttoegang”. Nu kan nog elk bedrijf dat een luchtvaartmaatschappij als klant meebrengt en een bagageband huurt, aan de slag op Schiphol. Benschop wil ook zorgen dat afhandelaars materieel (bagagekarren, vliegtuigtrappen) kunnen delen. Hoe minder spullen op het platform, hoe kleiner de kans op ongelukken. Het plan is een trendbreuk. Lange tijd leidde de concurrentie tussen afhandelaars ertoe dat luchtvaartmaatschappijen relatief weinig betaalden voor deze faciliteiten. Schiphol werd zo een van de goedkoopste luchthavens in Europa. Minister Harbers stelde onlangs dat dat afgelopen moet zijn; Schiphol moet niet langer de „prijsvechter” van de Europese luchtvaart zijn. Vakbonden FNV en CNV vragen al langer om maatregelen tegen de in hun ogen moordende concurrentie op de luchthaven. Schiphol telt circa 15.000 werknemers in de afhandeling, zoals bagagemedewerkers, grondstewardessen en tankwagenbestuurders. In het sociaal akkoord dat Schiphol en FNV en CNV in juni sloten sloten spraken ze niet alleen een zomerbonus af en, voor na de zomer, een (lagere) arbeidsmarkttoeslag. Ze stelden ook dat het aantal afhandelaren op Schiphol „zo spoedig mogelijk moet worden beperkt”. Campagneleider Joost van Doesburg van FNV Schiphol zegt in een reactie dat hij zeer positief is over de voorgenomen maatregel. „Buitenlandse voorbeelden tonen dat minder afhandelaars leidt tot fors minder incidenten en meer kwaliteit.” Op het vliegveld van Frankfurt, een van de grootste van Europa, zijn twee grondafhandelingsbedrijven. In Rome waren tot het faillissement van de Italiaanse luchtvaartmaatschappij Alitalia drie afhandelaars actief. De Europese Unie eist dat er minimaal twee grondbedrijven zijn op grote Europese luchthavens om een monopolie te voorkomen. Hoe Schiphol wil afdwingen dat het aantal afhandelaars afneemt, is nog onduidelijk. Minister Harbers moet snel een maximum instellen, stelt Benschop. Daarna volgt mogelijk een vorm van openbare aanbesteding van grondafhandelingsdiensten. Hoe zwaar het werk als afhandelaar kan zijn, bleek dinsdag uit onderzoek van Nieuwsuur en NOS. Bagage- en vrachtbedrijven op Schiphol hebben hun personeel jarenlang te zwaar werk laten uitvoeren, terwijl de Arbeidsinspectie eerder zei dat dit niet meer mocht. Veel (ex-)medewerkers hebben klachten zoals pijn in de nek, armen, gewrichten en knieën. De FNV bekijkt de mogelijkheden om een collectieve rechtszaak te beginnen namens mensen die werken of hebben gewerkt als afhandelaar van bagage op Schiphol en andere luchthavens en daardoor lichamelijke klachten hebben gekregen.||https://www.nrc.nl//nieuws/2022/09/07/schiphol-wil-door-minder-concurrentie-de-arbeidsomstandigheden-voor-bagageafhandelaars-verbeteren-a4141132
2022-09-08||Nabestaanden   van terreurdaad in Nice vrezen dat aanslag wordt vergeten||Als Patrick Prigent (60) deze dinsdagmiddag aankomt bij congrescentrum Acropolis in Nice, licht zijn gezicht op van herkenning als hij een oudere beveiliger ziet. De mannen geven elkaar twee kussen en kletsen zachtjes terwijl ze elkaars armen vast blijven houden. Sterkte, fluistert de bewaker Prigent na een paar minuten toe, waarna hij plaatsneemt op een van de ruim 150 stoelen in de sobere zaal. Politieman Prigent – een man met helderblauwe ogen, een getekend gezicht en zijn overhemd op z’n niçois: met de bovenste knoopjes open – gaat zitten en staart naar de twee enorme schermen voor hem, waarop een rechtszaal in Parijs te zien is. In  de twee zalen in het congrescentrum in Nice  zijn nog geen dertig bezoekers en journalisten aanwezig, maar  op de schermen is te zien dat de zaal in Parijs is gevuld met tientallen in toga gestoken advocaten, zeven verdachten en talloze burgers, journalisten en breedgeschouderde beveiligers. Via grote speakers stromen hun woorden  de zalen in Nice binnen. Het is de tweede dag van de rechtszaak over de aanslag in Nice op 14 juli 2016. In het Paleis van Justitie op het Parijse  Île de la Cité vertelt voorzitter van het gerechtshof Laurent Raviot langzaam en gedetailleerd hoe de geradicaliseerde Tunesiër Mohamed Lahouaiej Bouhlel (31) zes jaar geleden met een vrachtwagen van 19 ton inreed op een menigte op de Promenade des Anglais. Daar hadden zich zo’n 30.000 mensen  verzameld voor het vuurwerk ter ere van de nationale feestdag 14 juillet. Tijdens een dodentocht van 1,85 kilometer bracht Lahouaiej Bouhlel 86 mensen om het leven, onder wie vijftien kinderen. Het opnoemen van al hun namen en de precieze plek waar ze stierven, kost Raviot bijna een half uur. Lahouaiej Bouhlel is de grote afwezige in de rechtszaal: hij werd de avond van de door Islamitische Staat opgeëiste aanslag doodgeschoten door de politie. Daarom staan alleen de acht medeverdachten (één is voortvluchtig) terecht die hem zouden hebben geholpen bij zaken als het verkrijgen van wapens en de vrachtwagen.   Ook Prigent was die avond aanwezig op de Boulevard des Anglais. Met zijn toenmalige partner en twee vriendinnen was hij op zijn vrije avond naar het vuurwerk komen kijken. „Ik heb veel herinneringen verdrongen”, vertelt Prigent dinsdagavond terwijl hij een halve liter Heineken drinkt op het terras van zijn stamkroeg Master Home in het oude centrum van Nice. „Ik weet bijvoorbeeld niet meer hoe de lijken eruit zagen waar ik overheen ben gestapt. Maar  het gezicht van die terrorist, die op een paar meter van me vandaan voorbij racete in zijn vrachtwagen, kan ik nog zo uittekenen. Emotieloos en geconcentreerd, terwijl zijn vrachtwagen op en neer hobbelde over de mensenlichamen.”  Patrick Prigent was getuige van de aanslag. „Ik heb veel herinneringen verdrongen.”  Foto Michael S. Honegger Prigent raakte niet fysiek gewond, maar kampte de jaren na de aanslag met somberheid, schuldgevoelens dat hij wél overleefde, suïcidale gedachten. Een jaar na de aanslag werd hij tijdelijk opgenomen in een psychiatrische inrichting. Ook heeft hij een jaar lang zijn werk als politieagent moeten neerleggen. „Ik heb wel eens gedacht: is het leven niet de hel?”, zegt hij terwijl hij tranen wegbijt. „Niet het hiernamaals, maar juist de periode tussen geboorte en dood?”  Nog altijd leeft hij met de gevolgen van de aanslag: zijn relatie liep een paar maanden na de aanslag op de klippen en  omdat hij „overgevoelig” is geworden, heeft hij  zijn baan als wijkagent moeten ruilen voor een slechter betaalde bureaubaan. „Ik heb inmiddels geleerd om afstand te nemen en ik vul mijn leven met dingen die ik leuk vind: fietsen,  zwemmen, reizen, borrelen met vrienden, daten. Maar nu de rechtszaak geopend is, word ik  toch weer geconfronteerd met wat er is gebeurd. Dat maakt dit een hele zware periode.”  Als hij praat over de eerste procesdagen, komt oude woede en verdriet ook weer bovendrijven. „Hoe vaak hebben we de naam van die terrorist vandaag wel niet moeten horen?” zegt hij bijvoorbeeld, verwijzend naar het betoog van voorzitter Raviot. „Het was een onmens. Zijn naam verdient geen plaats in ons collectieve geheugen. Vooral niet omdat we de namen van de slachtoffers aan het vergeten zijn.”  Ook andere slachtoffers beginnen erover in deze eerste week van het proces: vergeten. Zo vertelt spraaktherapeut Anne Murris (62), die haar 27-jarige dochter Camille verloor bij de aanslag en het begin van het proces volgt in Parijs, telefonisch dat ze er „alles aan doet om te voorkomen dat vergeten wordt wat er is gebeurd”. Met haar stichting Mémorial des Anges (gedenkteken van de Engelen) heeft ze zich de afgelopen jaren ingezet voor de creatie van gedenktekens en -momenten in Nice. „Als de maatschappij vergeet wat er gebeurd is, verliezen we de gezichten van de slachtoffers en het leed van hun naasten.”  Zelf heeft ze iedere dag nog moeite met het verlies van haar dochter, met wie ze als zelfverklaard overbeschermende moeder een zeer hechte band had. Omdat de gezinsleden op verschillende manieren rouwden, leidde het overlijden van Camille bovendien tot spanningen in de familie en een tijdelijke breuk met haar partner. „Het verliezen van een kind is verwoestend.”    Aanslag in Nice kostte 86 mensen het leven  De angst van slachtoffers dat de aanslag vergeten wordt, is niet onterecht: aanslagen wórden vergeten. „In de periode meteen na een aanslag zie je dat mensen die altijd beschouwen als ‘belangrijk’”, zegt Jörg Müller die voor het Franse onderzoeksinstituut CREDOC onderzoek doet naar de gevolgen van terroristische aanslagen telefonisch. „Maar in de jaren die volgen, neemt het belang dat we toekennen aan zo’n gebeurtenis af.” Uit peilingen over de aanslag van Nice blijkt dat kort erna vrijwel alle Fransen de gebeurtenis beschouwden als belangrijk, maar in 2017 was dat gezakt naar 47 procent en inmiddels rond de 20 procent. „Je ziet dat men in de loop van de jaren details vergeet en door elkaar gaat halen, zoals het aantal slachtoffers en het aantal terroristen dat erbij betrokken was. Ik denk dat  Fransen over de aanslag in Nice zouden kunnen zeggen dat er vijftig, honderd of driehonderd slachtoffers waren.”  Wat pijnlijk is voor de slachtoffers van ‘Nice’ is dat de andere grote aanslag van deze eeuw, die van 13 november 2015 in Parijs en Saint-Denis, wél in het geheugen blijft plakken. „Nog altijd wijdt 45 procent van de Fransen grote betekenis toe aan 13 novembre”, zegt Müller. Dat heeft er volgens hem niet per se mee te maken dat er meer slachtoffers (130) waren. „Die aanslagen waren heel symbolisch omdat ze plaatsvonden in het economische en politieke centrum van Frankrijk, het hart van de republiek.” Dit werd bij optochten en gedenkmomenten na de aanslagen ook in binnen- en buitenland onderstreept.  Maar ook het feit dat veel slachtoffers Parijzenaren waren, heeft volgens Müller een rol gespeeld. „Zij zijn zichtbaarder omdat ze meer toegang tot de media en politiek, wat vrijwel allemaal in Parijs gevestigd is, hebben. Een hoogopgeleide vader uit Parijs die zijn kind verliest belandt nou eenmaal sneller op televisie dan een boer van het platteland wiens kind stierf tijdens een avondje uit in Nice.” Het begin van het proces van de aanslag in Nice wordt deze week wel breed besproken in de Franse pers. „Na zes jaar begint een fase van luisteren”, zegt Prigent. Hij kijkt uit naar de vijf weken die in het proces zijn uitgetrokken om de parties civiles (slachtoffers die ook formeel eiser zijn) te horen: „Hoe meer mensen praten, hoe sterker de herinnering blijft.” Inmiddels hebben bijna driehonderd van de bijna negenhonderd parties civiles gezegd dat ze willen spreken in het proces; ook Prigent en Murris zullen het woord nemen. Hoe pijnlijk voor sommige slachtoffers, het is overigens maar de vraag hoe gezond het zou zijn als alle aanslagen wel altijd top of mind zouden blijven. Een van de gevolgen van terrorisme is dat wantrouwen in een maatschappij groeit, zegt Müller daarover. „En we zien dat momenteel 60 procent van de Fransen onbekende mensen wantrouwt, een mogelijk gevaar in hen ziet – ook als daar geen aanleiding toe is.”  Ook is het gevoel van onveiligheid onder Fransen op het hoogste niveau sinds het begin van de eeuw. Müller voegt daarbij de nuance toe dat beide gevoelens niet alleen aan terrorisme gelieerd zijn; ook zaken als politieke polarisatie en de Gele Hesjes-protesten hebben bijgedragen. Dit soort gevoelens kan wellicht positief uitpakken als mensen een verdachte koffer aangeven bij de politie, maar, zegt Müller, „wantrouwen is niet het antwoord. Langdurig en breedgedeeld wantrouwen leidt alleen maar tot een afname van de sociale cohesie”. Patrick Prigent voelt zich niet per se wantrouwiger. Maar op het terras van Master Home vertelt hij wel vaak vrienden op te zoeken en af te spreken in cafés waar hij de bediening kent. Ook het ontmoeten van bekende gezichten, zoals dat van de bewaker in Acropolis, stelt hem op zijn gemak. „Een vertrouwende omgeving vind ik prettig. Want een onbekende omgeving kan een vijandige omgeving zijn.”||https://www.nrc.nl//nieuws/2022/09/07/nabestaanden-nice-vrezen-dat-aanslag-wordt-vergeten-a4141124
2022-09-08||Europa zoekt koortsachtig naar een manier om de energiecrisis te bestrijden. Zes vragen en antwoorden|| Europa zoekt koortsachtig naar  een manier om de energiecrisis te bestrijden. Aan voorstellen en plannetjes ontbreekt het niet, maar terwijl de gevolgen van de torenhoge energieprijzen steeds zichtbaarder worden, zijn EU-lidstaten het allerminst eens over het wondermedicijn. Woensdag gaf Ursula von der Leyen, de  voorzitter van de Europese Commissie, met vijf voorstellen aan welke richting de discussie wat Brussel betreft op moet. Het gaat deels om radicale marktinterventies, waaronder een prijsplafond voor Russisch gas en een ‘solidariteitsheffing’ voor fossiele bedrijven.  Maar over de uitwerking en haalbaarheid is nog veel onduidelijk. Onzeker is vooral ook waarover de EU-landen het uiteindelijk eens kunnen worden. Vrijdag komen de energieministers naar Brussel om de voorstellen te bespreken. Alle taboes lijken inmiddels van tafel, maar nog altijd lopen de belangen en opvattingen uiteen. Aan elke vorm van marktingrijpen kleven grote nadelen. Ook omdat het acuut overhoop halen van de energiemarkt klimaatbeleid op de langere termijn kan schaden. Zes vragen over de zoektocht naar een oplossing voor de energiecrisis. 1Waarom is de energiecrisis recent verder verdiept? De prijzen van gas zijn sinds de Russische invasie al historisch hoog, maar de afgelopen weken werden alle records verpulverd. De belangrijkste reden voor de nervositeit is de heisa rond de Nord Stream 1-pijpleiding die Duitsland met Rusland verbindt. Nadat het Russische Gazprom afgelopen weekend onverwacht wederom een ‘onderhoudsbeurt’ aankondigde, ging de kraan helemaal dicht. Volgens Moskou omdat „westerse sancties” het repareren van de pijp verhinderen, een argument dat buiten Rusland vrijwel niemand gelooft. Hoe dan ook bereikt nu nog minder Russisch gas Europa, wat de prijs verder opdrijft. In het kielzog zijn ook de elektriciteitsprijzen de lucht in geschoten. Dat heeft grotendeels te maken met de gasschaarste: nog altijd zijn gascentrales nodig om de levering van elektriciteit in Europa te garanderen. Maar ook andere factoren spelen een rol. Meer dan de helft van de Franse kerncentrales ligt stil, deels door een tekort aan koelwater als gevolg van de aanhoudende droogte. Daardoor liggen ook Europese hydrocentrales stil en is het lastiger om kolen naar centrales te vervoeren. 2 Waarom heeft de gasprijs invloed op de elektriciteitsprijs, ook als die van groene stroom komt? Omdat de Europese elektriciteitsmarkt uitgaat van het zogeheten ‘marginale prijssysteem’. Daarin wordt de prijs van alle ‘soorten’ stroom die in een bepaald gebied verkocht worden (of die nou geproduceerd is met windmolens, zonnepanelen of kolencentrales) bepaald door de prijs van de stroomsoort die als laatste nodig was om aan de totale vraag te voldoen. ‘Groene’ stroom is daardoor net zo duur als stroom die is opgewekt met gas. Dat klinkt misschien gek, maar is volgens marktvorsers heel logisch. Het idee is dat het om hetzelfde eindproduct gaat – elektriciteit – en dat moet overal hetzelfde kosten.  Producenten van onder meer groene stroom lopen dankzij dit marktmodel nu gigantisch binnen. Ze produceren tegen relatief lage kosten maar krijgen de hoofdprijs betaald. Dat stimuleert  de verdere opmars van die technologie, want investeren is nu aantrekkelijk. Voor veel klanten is het echter juist zeer pijnlijk.  En dus is er steeds meer steun – ook van het traditioneel terughoudende Duitsland – voor het radicaal wijzigen van dit marktmodel. Werkt het immers nog, nu hernieuwbare energie een groter deel van de elektriciteitsproductie gaat uitmaken? In Brussel wordt gewerkt aan een fikse hervorming van het systeem. Maar voordat zoiets is ontworpen en kan worden doorgevoerd  ben je maanden, zo niet jaren verder.  3  Wat kan Europa nu dan wel snel doen? Een van de voorstellen die Von der Leyen woensdag presenteerde, is een prijsplafond voor elektriciteit die níét door gas wordt geproduceerd. Het betekent dat producenten die elektriciteit halen uit hernieuwbare bronnen, kernenergie en kolen een limiet krijgen opgelegd van wat ze aan winst mogen houden, en de rest richting de overheid vloeit. Deze producenten maken, aldus Von der Leyen, momenteel „enorme winsten, winsten die ze nooit hebben berekend, waarvan ze nooit hebben gedroomd en die ze niet snel kunnen investeren”. Het geld dat overheden zo ophalen, zou direct aan huishoudens kunnen worden uitgekeerd. Het liefst zelfs via een systeem waarbij mensen die elektriciteit besparen een extra financiële bonus krijgen – alles om de prijsprikkel voor besparingen in stand te houden. Maar probleemloos is deze maatregel niet. Want hoe bepaal je hoe hoog het plafond moet worden? In Brussel gaat het bedrag rond van 200 euro per megawattuur,  minder dan de helft van wat sommige elektriciteitsbedrijven nu kunnen rekenen. Ook over de juridische uitwerking van het afromen van winsten is nog veel onduidelijk. Belangrijkste zorg is waarschijnlijk dat het huidige marktmodel de ontwikkeling van hernieuwbare energie stevig stimuleerde – en die financiële prikkel straks dus geremd wordt. Woensdag kwam Von der Leyen daarnaast met een nog pikanter voorstel, dat zich specifiek richt op de fossiele ‘winnaars’ van de huidige energiecrisis. Via een ‘solidariteitsbijdrage’ zouden bedrijven in de olie-, gas- en kolensector bij moeten dragen aan het dempen van de crisiseffecten. Daarbij gaat het dus om bedrijven als Shell en Total.  4     Energiebedrijven zitten er toch allemaal warmpjes bij? Nou, dat valt vies tegen. Er zijn grote verschillen tussen energiebedrijven. Bedrijven die zelf geen of nauwelijks energie produceren, maar het vooral inkopen en doorverkopen, zoals het Duitse Uniper, hebben het nu juist vaak zwaar. Uniper moet nu, omdat Gazprom niet meer levert, duur inkopen, maar tegen een relatief lage prijs aan klanten doorverkopen. Die klanten hadden langlopende contracten afgesloten voor een relatieve lage prijs. Dat kon Uniper doen omdat het er vanuit ging zelf goedkoop bij Gazprom te kunnen inkopen.  Ook op andere manieren komen dit soort partijen in de knel: om contracten af te kunnen sluiten (om zich tegen risico’s in te dekken) moeten ze een steeds hogere financiële zekerheidsstelling opbrengen. Handelaren en verkopers zijn namelijk huiverig geworden dat de energiebedrijven failliet kunnen gaan en willen zekerheden dat ze wel betaald krijgen. Die zogeheten ‘margin calls’ zijn soms zo hoog dat energiebedrijven om hulp aankloppen bij de overheid, bijvoorbeeld al in Finland, Zweden en Tsjechië. De Finse minister van Economische Zaken zei eerder zelfs te vrezen voor een “Lehman”-moment in de energiesector: omvallende energiebedrijven brengen dan een kettingreactie teweeg waardoor ook andere bedrijfstakken in gevaar komen (zoals de bankensector).  In Nederland zijn er volgens het ministerie van Economische Zaken nog geen signalen dat energiebedrijven hier ook in problemen komen, wat mogelijk komt omdat zij veel op hernieuwbare energie inzetten en met de winsten daar de verliezen bij de gasafdeling kunnen opvangen. Om te voorkomen dat bedrijven omvallen, kondigde Von der Leyen aan dat het voor overheden makkelijker wordt bedrijven in nood van extra liquiditeit te voorzien door de staatssteunregels op te rekken.  5  Kan Europa de gasprijs niet gewoon aan banden leggen? De roep om zo’n zogeheten ‘price cap’ groeide de afgelopen maanden sterk. Maar dat is op z’n minst erg ingewikkeld, en volgens sommige critici zelfs gevaarlijk. Stel: Europa voert een maximumprijs in voor gas, dan ontstaat er voor leveranciers al snel een financieel gat tussen de prijs waarvoor ze gas op de wereldmarkt inkopen, en die waarvoor ze het gas kunnen doorverkopen. Om te voorkomen dat energiebedrijven omvallen, zou de overheid daarom financieel moeten bijspringen, wat een uiterst kostbare exercitie kan worden. Vraag is ook hoe gas binnen Europa gedistribueerd wordt, als iedereen dezelfde prijs betaalt en er nog steeds tekorten zijn.  Problematischer nog is dat zo’n maximumprijs de prikkel bij consumenten om te besparen sterk vermindert. Dat zag je de afgelopen maanden in Spanje, waar een prijsplafond werd ingevoerd en het energieverbruik steeg. Voormalig Shell-medewerker en inmiddels energieanalist Jilles van den Beukel van het The Hague Centre for Strategic Studies, een denktank, is om die reden faliekant tegen elke vorm van een gasprijsplafond. „De prijzen voor de eindgebruiker moeten juist hoog genoeg blijven om consumptie verder te ontmoedigen. Je ziet dat steeds meer bedrijven uit zichzelf ‘afschakelen’. Precies dat lagere verbruik gaat ons helpen komende winter door te komen.” Maar er zijn meer prijsplafondvarianten. Zo kunnen overheden burgers een soort ‘basispakket’ gas voor een gereguleerde prijs laten gebruiken, waardoor de impact beperkter blijft. In onder meer Duitsland en België wordt over deze variant nu nagedacht.  Ook de Europese Commissie deed, na het voortdurend ontraden te hebben, woensdag een eigen voorstel door een maximumprijs te suggereren voor de aankoop van Russisch gas. In theorie zou dat de aankoopkosten voor de EU drukken, maar de kans dat Moskou de kraan dan nog verder of helemaal dicht draait is aanzienlijk. Het verklaart waarom sommige Oost-Europese lidstaten die nog steeds op Russisch gas leunen er zeer huiverig voor zijn. De vrees voor zo’n acute Russische stop is in Brussel inmiddels zo goed als verdampt – de stroom is toch al zo goed als opgedroogd. Ook Von der Leyen reageerde woensdag desgevraagd haast laconiek op de suggestie dat Moskou de kraan wel eens helemaal kan dichtdraaien. Meer dan een maatregel om consumenten te ontlasten is zo’n prijsplafond een geopolitiek instrument om een daad richting Rusland te stellen. Veel effect op de prijzen zal zo’n ‘price cap’ niet meer hebben, denkt Van den Beukel. „Wellicht moet Europa zelf stoppen nog enig Russisch gas te kopen, want het doet ons niet zo veel pijn meer maar Poetin wel.”   6  Wat gaat het worden en gaat dat snel helpen?   Dat is nog afwachten: EU-lidstaten verschillen nog altijd sterk van mening over oplossingen. Zo vinden Zuid-Europese lidstaten dat de plannen die de Commissie suggereert niet ver genoeg gaan. Bereiken landen in de komende weken een akkoord, dan moeten de maatregelen ook nog worden uitgewerkt en doorgevoerd. Als de EU erin slaagt winsten snel af te romen en te herdistribueren, dan zou dat in potentie relatief snel voor financiële verlichting kunnen zorgen. Maar, benadrukken energie-analisten: een sluitend medicijn voor de hoge prijzen wordt het hoe dan ook niet. Simpelweg omdat dat niet bestaat in de huidige omstandigheden , waarin het aanbod niet aansluit op de vraag en een cruciale leverancier met de markt aan het sollen is. Het verklaart waarom ook de Commissie op één maatregel het stevigst hamert:  terugdringen van het gebruik. ||https://www.nrc.nl//nieuws/2022/09/07/eu-wil-energiemarkt-overhoop-halen-a4141121
2022-09-08||Met control-F  door de vergunningen: zo wint Johan Vollenbroek keer op keer zijn rechtszaken||Mensen vragen hem weleens: „Verdorie, hoe weet je dat nou?” Ligt er een vuistdikke vergunningsaanvraag op tafel voor de uitbreiding van een fabriek, een energiecentrale, veehouderij, snelweg, bouwproject of mestvergister, tweeduizend pagina’s vol  met onnavolgbare berekeningen, weet-ie er precies het zwakke punt uit te pikken. „Die tabel daar op pagina zestienhonderd-zoveel…” Waarna de rechter zijn beroep tegen de vergunningsaanvraag – meestal – gegrond verklaart en het hele plan niet doorgaat. Zo is het al honderden keren gegaan.  Vergunningsaanvragen zijn niet voor niets zo dik, daar is Johan Vollenbroek, oprichter van Mobilisation for the Environment (MOB), van overtuigd. „Opvulling” noemt hij het. Zodat het openbaar bestuur, dat over de aanvraag beslist, niet precies weet wat erin staat, niemand eigenlijk, en omwonenden die zo’n plan willen aanvechten verzuipen in de materie en het vizier richten op de verkeerde dingen. Beginnen ze in hun bezwaarschrift  tegen de komst van een biomassacentrale over klimaatverandering of bossenvernietiging. „Maar”, zegt Vollenbroek bij een kopje koffie in zijn tuin in Nijmegen, „dat is juridisch niet relevant.” Zelf leest-ie zo’n vergunningsaanvraag ook niet helemaal. Welnéé. Hij begint altijd bij de niet-technische samenvatting, „de essentie”. Met een aantal „checkpoints” in zijn achterhoofd scrolt hij verder, diagonaal door de tekst. Hij pakt de milieueffectrapportage erbij en kijkt naar de gevolgen voor lucht, water en bodem – „al kun je met bodem niet zo veel, juridisch”. Geluid, soms ook. En hij tikt met control-F wat zoektermen in. ‘Cadmium’, ‘lood’, kwik’. „Effe kijken of ze die hebben meegenomen.” ‘Nvp’ en ‘zzs’ – „verwijzen naar kankerverwekkende stoffen” – en hij zoekt op ‘zwaveldioxide’, ‘waterstoffluoride’ en natuurlijk, de troefkaart, ‘stikstof’. Vervolgens zet hij wat tabellen naast elkaar en als blijkt dat een waarde hoger is  dan vergund, kan het plan bij de rechter, hup, de prullenbak in. „Maar de effecten staan niet altijd keurig vermeld hoor”, zegt Vollenbroek terwijl hij een schaaltje chocolade veilig stelt uit de  zon. „Soms zitten er gaten in zo’n rapportage. Gisteren nog, kreeg ik van Stijn [een collega bij MOB] de lozingvergunningsaanvraag van een mestvergister onder ogen. En als je dan de milieueffectbeoordeling leest lijkt het alsof dat bedrijf helemaal geen schadelijke stoffen uitstoot. Maar ammonium, fosfor, koper en stikstof moeten toch érgens blijven? Ik heb tegen Stijn, die de procedure doet, gezegd: breng nog eventjes in dat die milieueffectrapportage van geen kanten deugt. Alleen al op grond daarvan kan de rechter de vergunning vernietigen.” De 73-jarige Vollenbroek stopt pas met procederen als de overheid haar belofte uit het coalitieakkoord nakomt: halvering van de emissie per 2030 in de industrie, landbouw en luchtvaart. Maar zo ver is het nog lang niet. Sterker, sinds MOB samen met Werkgroep Behoud de Peel in 2019 bij enkele procedures door de Raad van State in het gelijk werd gesteld – met als gevolg dat duizenden vergunningen verleend op basis van het Programma Aanpak Stikstof (PAS) niet meer geldig zijn en Nederland in een stikstofcrisis belandde – is de emissie amper verminderd. Het kabinet heeft rond stikstof drie jaar niets anders gedaan dan traineren Vollenbroek: „En we zijn alweer ruim drie jaar verder, hè. In de tussentijd heeft het kabinet niets anders gedaan dan traineren. Nu weer met  Remkes, die de kritische depositiewaarde eruit wil slopen. Nou, prima, fantastisch voor ons, want dan blijft er geen enkele vergunning meer overeind. Die depositiewaarde is een Europees concept, het enige wetenschappelijk gevalideerde meetmodel om de neerslag van stikstof op de natuur te meten. Dat kun je niet zomaar van tafel vegen.”  Uitstelgedrag, vindt hij het. Net als het opstappen deze week van minister van Landbouw Henk Staghouwer (ChristenUnie) vanwege de stikstofcrisis. Loopt het dossier mogelijk wéér  vertraging op. En dus gaat Johan Vollenbroek onverschrokken verder. Om tien uur 's  ochtends heeft hij er alweer een halve werkdag opzitten. Vanmorgen om half vier was-ie uit de veren – normaal rond vijf uur – om nog even een verweerschrift na te lezen tegen de vergunningsaanvraag voor een biomassacentrale in Limburg. En van de omgevingsdienst Haaglanden kreeg hij zojuist een reactie op zijn verzoek tot handhaving inzake het ontbreken van een natuurvergunning voor Rijnmond Energie. Afgewezen. „Flutverhaal. Die ga ik nog eens heel duidelijk maken dat…” En zo lopen er namens MOB nóg rond de driehonderd rechtszaken. Wat helpt: Vollenbroek is chemicus  én jurist. Twee totáál verschillende talen, waar hij de tegenpartij mee ziet worstelen In een vorig leven werkte  Vollenbroek bij een groot adviesbureau. Twintig jaar lang, na  studies schei- en natuurkunde (cum laude) en een postdoc economie en milieurecht. „Leuk werk, veel vrijheid.” Hij werkte in Boedapest, India, Zuid-Amerika, Indonesië, en had een ruim kantoor met prachtig uitzicht. Maar op zijn vijftigste, toen hij besefte dat de natuur hard achteruit ging terwijl niemand er wat aan deed, gooide hij het roer om en richtte met de – vier jaar geleden overleden – Imre Csikós  actiegroep Mobilisation for the Environment op, ter ‘mobilisatie’ van  krachten voor een duurzame samenleving. Middels lezingen, advieswerk en vooral: procedures. Winstratio, naar eigen zeggen: 90 procent. MOB richtte zich aanvankelijk vooral op de zware industrie. Kolencentrales. Zo'n twee keer per week toog Vollenbroek naar de Raad van State in Den Haag. In de trein nog het juiste dossier doornemen – in zijn hoofd zitten er altijd tientallen –  en dan in de rechtszaal, meestal alleen, plaatsnemen – tegenover een team van technici en juristen, soms 25 man.  Het helpt dat hij zelf bij een adviesbureau heeft gewerkt. Zulke bureaus schrijven  in opdracht van grote bedrijven milieueffectrapportages die daarop hun vergunningsaanvraag baseren. Maar die bureaus trekken volgens hem nog wel eens „een blik biologen open” die best willen bevestigen dat een project tóch niet zoveel kwaad kan voor de natuur, waar hij dan – „en dat is het leukste aan dit werk” - tracht doorheen te prikken. Wat ook helpt: Vollenbroek is chemicus  én jurist. Twee totáál verschillende talen, en hij ziet de tegenpartij daarmee soms worstelen. Dan snapt de jurist in de rechtszaal niets van omgekeerde osmose bij mestvergisting en roept de techneut iets waarvan de jurist fluistert: „Neeee…” Toen in de jaren tien mede na opheffing van het melkquotum de veehouderij wilde uitbreiden, groeide  bij MOB het aantal procedures. Vollenbroek intensiveerde de samenwerking met juristen  Valentijn Wösten en Ton van Hoof, die namens MOB zoveel rechtszaken tegen de veehouderij voerden – „in Overijssel alleen al 150” –  dat de besluitvorming stokte en provincies de bezwaarschriften niet tijdig konden behandelen, waarna MOB ook die in gebreke stelde.  Toen in 2019 het PAS sneuvelde, kwamen er nóg meer zaken bij. Veehouderijen verloren hun vergunning bij bosjes. Zo vernietigde de rechtbank in Utrecht in september 2021 de vergunning van zeventien boerenbedrijven na procedures van MOB en raakte in mei  dit jaar  29 veehouders in Overijssel in één klap  hun vergunning kwijt vanwege  MOB.  En woensdag zette de Raad van State op verzoek van MOB  een streep door de natuurvergunning van drie veehouders. Procederen tegen boeren is een andere tak van sport dan tegen de grote bedrijven. Niet per se makkelijker, want je moet per veehouderij uitzoeken wat de historische emissierechten zijn en dat vereist nogal wat onderzoek. Bovendien is de sfeer in de rechtszaal niet altijd prettig. De publieke tribune zit vaak vol aanhangers van de tegenpartij en als een MOB-vertegenwoordiger binnenstapt en  „goeiedag” zegt, blijft een reactie dikwijls uit.  Natuurlijk, hij  begrijpt het. Het stikstofprobleem wordt volgens hem onvoldoende begrepen en voor de individuele boer zijn de gevolgen van zo’n proces desastreus. Dat besefte hij laatst weer  toen hij op de koffie ging bij een gedupeerde boer in Drenthe. Die was na een proces van MOB deels zijn vergunning kwijtgeraakt en had Vollenbroek uitgenodigd om te horen over de gevolgen. Van  zijn 200 koeien had hij er 150 moeten  wegdoen, net als zijn auto. Hij slikte kalmeringsmiddelen. Maar verder was de sfeer oké.  Vollenbroek heeft  hem - zoals hij vaker doet -  uitgelegd dat hij  niet procedeert tegen zijn boerenbedrijf maar tegen een onbetrouwbare overheid, en dat de enige manier  is: procederen via vergunningen. Zo kijkt MOB periodiek op  de site van provincies naar alle vergunningsaanvragen en pikt er dan een aantal uit, gebaseerd op impact voor de natuur en haalbaarheid. En ja, als je dan één van die bedrijven bent, „dan heb je gewoon zwaar pech”. De boer en hij liepen vervolgens samen door het dossier en concludeerden dat de overheid  hem beloftes had gedaan die ze niet waar kon maken. „Hij vroeg nog of MOB namens hem een procesclaim kon indienen voor een schadevergoeding.” Maar nee, dat doet hij niet. Het hoofd koel kunnen houden, dat is wel een vereiste in dit vak. Sinds twee jaar heeft MOB een donatieknop op de website – „loopt als een trein, er staat nu 170.000 euro op de rekening” – en daardoor heeft Vollenbroek soms ruimte voor een extra teamlid. Hij leidt ze op tot zelfstandig jurist met een eigen rechtspraktijk. De leden – nu vijf – werken vanuit huis of een enkele keer op Vollenbroeks zolderverdieping. Vergaderen gaat via Teams. En zo werkt hij nu met een aantal jonge, slimme mensen, maar hij heeft er ook weleens twee gehad die het toch te spannend vonden. Want met sommige projecten zijn miljarden euro’s gemoeid en volgende maand verwacht hij de uitspraak in de Rotterdamse Porthos-zaak, over CO2 opslag; bij winst legt die zaak mogelijk de hele bouwsector plat. „Dus ja... dat heeft wel gevolgen.” Onlangs zat Johan Vollenbroek nog bij stikstofbemiddelaar Johan Remkes aan tafel. Ook Provinciale Statenleden zoeken soms  contact. Zoals oud-minister Staghouwer, in zijn tijd als gedeputeerde in Groningen. „Politici proberen ons soms op andere gedachten te brengen. Zo van: ‘Luister, dit is toch een heel milieuvriendelijk project… kun je niet…’.” ‘Nee hoor’, zeg hij  dan. ‘Voor stikstofruimte moet je bij Rutte zijn’. Vollenbroek slaapt er niet minder om. Hij sport veel. Vroeger hardlopen - de marathon in 2,5 uur –, nu vooral toertochten met zijn vrouw door de bossen van Duitsland, ieder in een eigen ligfiets.  Zijn eigen, een gele banaan, staat in de gang. Glimlachend: „Mijn vrouw zegt altijd dat ik een geweldig talent heb voor parkeren.”||https://www.nrc.nl//nieuws/2022/09/07/met-control-f-wint-vollenbroek-keer-op-keer-zijn-milieuzaken-a4141116
2022-09-08||Uitspraak Raad van State is nieuwe tegenslag voor veehouders|| Boeren hebben opnieuw een flinke tegenvaller te verwerken. De Raad van State zette dinsdag   een streep door drie stikstofvergunningen voor Utrechtse melkveehouders. De boeren wilden gebruik maken van emissiearme stalvloeren om hun bedrijven te kunnen uitbreiden. Maar dat mag volgens de hoogste bestuursrechter niet, omdat onduidelijk is of deze ‘duurzame’ stalvloeren wel zoveel stikstofbesparing opleveren als producenten beloven. Zolang er onduidelijkheid is over de precieze uitstoot kunnen provincies geen nieuwe vergunningen verstrekken, oordeelt de Raad van State.   De rechterlijke uitspraak is de zoveelste tegenslag voor de veehouderij.  Maandag werd bekend dat boeren vanaf 2026 minder mest mogen uitrijden. Dinsdag  meldde NRC  dat een nieuwe rekenmethode voor stikstofneerslag waar boeren hun hoop op hebben gevestigd waarschijnlijk geen extra ruimte  biedt.  Voor het vertrouwen in innovaties in de landbouw is de uitspraak een flinke knauw. Boerenorganisaties zetten in hun onderhandelingen met bemiddelaar Johan Remkes juist sterk in op nieuwe technieken om de uitstoot van stikstof te verminderen.   Ralph Frins, universitair docent omgevingsrecht aan de Radboud Universiteit,  noemt de uitspraak van de Raad van State „zeer belangrijk”. „Boeren zullen beter moeten bewijzen dat ze met nieuwe technieken geen schade toebrengen aan de natuur.” Volgens Frins zal de uitspraak ook gevolgen hebben voor andere innovaties zoals luchtwassers, die stikstof uit stallen filteren. „Op papier zijn de systemen goed en aardig, maar nu blijkt dat je er niet te veel van moet verwachten.” Volgens hoogleraar stikstof Jan Willem Erisman (Universiteit Leiden) laat deze uitspraak zien dat politiek en boeren te optimistisch zijn over nieuwe technieken. „Ik ben niet tegen innovatie, maar we moeten niet blijven hopen op innovaties om te kunnen blijven doen wat we doen.” Landbouweconoom Cor Pierik van het Centraal Bureau voor de Statistiek  beaamt dat. „In de jaren negentig hebben we de stikstofuitstoot dankzij innovaties flink kunnen terugdringen. Dat is een succesverhaal, maar het is niet genoeg. Er is meer nodig om de stikstofdoelen te halen, bijvoorbeeld een minder intensieve landbouw of kleinere veestapel.”  Voor Johan Vollenbroek, oprichter van milieuorganisatie MOB die de rechtszaken aanspande, voelt de overwinning bitterzoet. „We hebben in 2019 al aan de minister geschreven dat de rekensystemen voor dit soort stalsystemen niet deugen”, zegt Vollenbroek. „De minister zei toen dat de methoden ‘robuust’ zijn. Wij vinden dat de minister maatregelen had moeten nemen. Toen die uitbleven zagen we geen andere oplossing dan via de rechter politieke verandering af te dwingen.” Landbouworganisatie LTO Nederland constateert dat boeren „verder in onzekerheid" zijn gebracht met deze uitspraak. „Dit zet opnieuw veel op losse schroeven”, zegt ook Bart Kemp van actiegroep Agractie. „Het gaat hier om stalvloeren die eerder door de overheid zijn goedgekeurd. Hoeveel rechtszekerheid heb je dan als de rechterlijke macht ze vervolgens afkeurt?” De overheid moet volgens Kemp „als de wiedeweerga aan de slag" om ervoor te zorgen dat de lijst van geschikt bevonden stalsystemen ook echt klopt en „juridisch geborgd is”. Het ministerie van Infrastructuur en Waterstaat werkt al maanden aan zo’n onderzoek. De maandag afgetreden minister Henk Staghouwer beloofde afgelopen juni dat de studie na het zomerreces aan de Tweede Kamer zou worden gestuurd.  Of zo’n studie de boeren soelaas gaat bieden, is allesbehalve zeker. In 2019 concludeerde het CBS dat de werkelijke emissies van ‘duurzame’ stalvloeren waarschijnlijk flink hoger zijn dan gedacht. De Commissie Deskundigen Meststoffenwet kwam een jaar later tot dezelfde conclusie. Volgens een onderzoek van de Universiteit Wageningen van vorig jaar is de uitstoot van oudere typen emissiearme stallen zelfs ongeveer gelijk aan die van normale stallen. „Vergelijk het met een autofabrikant die beloftes doet over hoe zuinig een auto rijdt”, zegt hoogleraar  Erisman. „De meeste mensen halen dat niet, je rijdt nooit optimaal. Bij emissiearme vloeren zijn we daar lange tijd wel van uitgegaan.”   Wat de uitspraak betekent voor boeren die al emissiearme vloeren hebben, is onbekend. „Provincies moeten vergunningen intrekken als er significante gevolgen zijn voor natuurgebieden en als er geen andere mogelijkheden zijn om schade te voorkomen”, zegt omgevingsjurist Frins. „Maar ik verwacht niet dat provincies dit een-twee-drie actief gaan oppakken. Provincies hebben zich juist verzet tegen de rechterlijke uitspraken.”||https://www.nrc.nl//nieuws/2022/09/07/uitspraak-raad-van-state-is-nieuwe-tegenslag-voor-veehouders-a4141122
2022-09-08||Ajax is mede dankzij Calvin Bassey van een ander niveau dan Rangers FC||Ajax is in vrijwel alles een klasse beter dan Rangers FC. Afgelopen zomer bleek dat al in financieel opzicht, toen de Nederlandse kampioen Calvin Bassey voor 23 miljoen euro bij de nummer twee van Schotland wegkocht als vervanger van Lisandro Martínez. Met Bassey in de basis was Ajax woensdag in sportief opzicht oppermachtig tegen  Rangers FC. De Amsterdamse club begon met een overtuigende zege (4-0) in Groep A van de Champions League. Edson Álvarez, Steven Berghuis, Mohammed Kudus en Steven Bergwijn maakten de doelpunten. Achterin bleef het dicht. „Ze krijgen voetballes”, zong de aanhang van Ajax pesterig naar het elftal en de supporters uit Glasgow. Ajax liet zien dat het  tot een andere categorie behoort dan  Rangers FC. De nummer één van Nederland heeft in een groep met Liverpool en Napoli de ambitie om verder te komen,  terwijl kwalificatie  voor het hoofdtoernooi ten koste van PSV al  een hoofdprijs was voor de Schotse club. Tegen Ajax werd duidelijk dat meedoen voor het elftal van trainer Giovanni van Bronckhorst belangrijker is dan winnen.  Rangers FC is een club uit een nog kleinere competitie dan de Eredivisie, wiens beste spelers in Ajax tegenwoordig een tussenstap naar de absolute top van Europa zien. Ajax – dat voor 216 miljoen euro aan spelers verkocht en voor 105 miljoen euro nieuwe spelers  binnenhaalde –  was een veel grotere partij  op de transfermarkt dan Rangers FC, dat 31 miljoen euro zag binnenkomen en 14 miljoen euro uitgaf. De overstap van     Bassey van Glasgow naar Amsterdam maakte Rangers FC zwakker en Ajax onmiddellijk beter.  Binnen een paar weken is de Nigeriaanse international al onomstreden  basisspeler in het elftal van Alfred Schreuder. De 22-jarige verdediger kende nog een wel een valse start bij de strijd om de Johan Cruijff Schaal tegen PSV. Bassey  stond bij zijn debuut voor Ajax  nog maar veertien minuten  in het veld, als invaller voor Owen Wijndal, toen hij rood kreeg na  een harde overtreding op PSV’er Ismael Saibari. Op de avond zelf was Bassey even van slag,  maar hij zette  zich er snel overheen. Bassey  heeft wel voor grotere problemen  gestaan.       Na een  schorsing van twee wedstrijden wist  Bassey een vaste plek te veroveren. En toen  zijn  concurrent Perr Schuurs ook nog eens  naar het Italiaanse Torino vertrok, nam  Bassey ook diens rugnummer 3 over. Hij verontschuldigde zich nog wel bij fans van Ajax, die al een shirt met Bassey en nummer 33 hadden aangeschaft. Bassey vormde  samen met Jurriën Timber tegen Sparta, FC Utrecht en Cambuur het nieuwe centrale verdedigingsduo van Ajax. Ze hielden in de competitie drie keer op rij de  nul. En op woensdagavond in de Champions League wederom.  Bassey stond bij zijn debuut in de Champions League  tegen  zijn oude werkgever.  De ploeg die Bassey  twee weken geleden nog bezocht toen  de Rangers  in Eindhoven kwalificatie voor de Champions League kwamen afdwingen.  Bassey gunde het zijn oud-ploeggenoten van harte.  Op woensdag in de Johan Cruijff Arena draaide hij een knop om en was het in zijn ogen een sportief gevecht dat moest worden gewonnen. Met zijn 1.85 meter lengte, zijn snelheid en zijn kracht, is hij de moderne verdediger waar Ajax naar op zoek was. Bassey bleek achterin een belangrijke schakel bij Ajax, dat vrijwel geen kans weggaf. Rangers scoorde alleen in de tweede helft via Borna Barisic, maar na een ingreep van de VAR werd het  doelpunt wegens buitenspel afgekeurd.   Hoewel Bassey nog een vrijwel totaal onbeschreven blad in de top van het Europese voetbal was, durfde Ajax het aan om hem tot een van de duurste aankopen te maken. Bassey is een bijzondere mix van een speler met Nigeriaans bloed die het voetbal leerde  op veldjes in Italië en Engeland.   De verdediger  kwam   op 31 december 1999 als Calvin Ughelumba in het Italiaanse  Aosta op de wereld  als zoon van twee Nigeriaanse migranten. Toen  zijn ouders later van  elkaar gingen scheiden, nam  hij de achternaam van zijn moeder Ebere Bassey aan.  Als tiener ging hij aan de hand van zijn  moeder naar Engeland op zoek naar een beter leven. Bassey had   in Oost-Londen echter slechts  één doel voor ogen: profvoetballer worden. In de Londense achterstandsbuurt Newham leerde  Bassey op straat als voetballer te overleven,  terwijl anderen de drugshandel ingingen.  Voetbal hield  Bassey op het rechte pad. Leicester City bood hem  in september 2015 de kans zijn droom waar te maken.  Als jeugdspeler zag  hij hoe zijn club dat seizoen de verrassende kampioen van de Premier League  werd. En de Champions League in mocht. Bassey kon bij Leicester City in vijf jaar tijd niet   de stap naar het eerste  maken. Hij  vertrok  als talentvolle  linkervleugelverdediger naar  Rangers FC.    Aanvankelijk maakte hij  onder trainer Steven Gerrard geen bijzondere indruk. Maar na de komst van Giovanni van Bronckhorst naar Glasgow veranderde het perspectief voor Bassey. De Nederlandse coach zag een centrale verdediger in hem. Hij groeide in het hart van de defensie uit tot  uit tot een revelatie. Bassey  speelde  zich in de finale van de Europa League  met een ijzersterk optreden tegen Eintracht Frankfurt internationaal in de kijker. Ajax haalde  ‘de kolos’ naar Amsterdam.   Bassey kon met Ajax terugkijken op een goed begin van de Champions League. De verdediger kreeg de bevestiging dat hij met zijn nieuwe werkgever een stap vooruit is gegaan. Als dank voor zijn tijd in Glasgow applaudisseerde Bassey na afloop nog wel even naar de fans van de Rangers FC, om daarna de zege met de Amsterdamse aanhang te vieren.||https://www.nrc.nl//nieuws/2022/09/07/ajax-is-mede-dankzij-calvin-bassey-van-een-ander-niveau-dan-rangers-fc-a4141120
2022-09-08||Terrorist kreeg 2.000 dollar om exclusief te blijven voor een documentaire over ‘München 1972’|| Was het een betaald interview met een terrorist? Of kun je dat niet zeggen over een „kleine vergoeding” na afloop, 2.000 euro,  om zo  de exclusiviteit van een  interview met een doodgewaande Palestijnse gijzelnemer te garanderen?  De VPRO werd afgelopen weekend in het defensief gedrukt,  toen journalist Twan Huys felle kritiek uitte op de handelwijze van de makers van een internationale docuserie over het gijzelingsdrama  tijdens de Olympische Spelen van 1972 in München. Deze vierdelige reeks, Terror at the Games: Munich ’72, werd in Nederland afgelopen week uitgezonden door de VPRO. Huys zelf maakte voor KRO-NCRV de documentaire Ankie – de olympische weduwe, over  voormalig Israël-correspondent Ankie Rechess (in de documentaire Ankie Spitzer) die haar man vijftig jaar geleden verloor toen de gijzeling uitmondde in een bloedbad. Voor Huys is het meer dan een principiële zaak. Hij had ook last van het contractueel inkapselen van terrorist Mohammed Safady door de makers van Terror at the Games. Hierdoor was het voor  Huys en Rechess onmogelijk om de  moordenaar van  André Spitzer te spreken.  Safady, zo bleek uit de documentaire van Huys en filmmaker Evert-Jan Offringa, heeft vijf gijzelaars gedood, onder wie schermcoach Spitzer. In totaal stierven  elf leden van de Israëlische  equipe.   Ter nagedachtenis aan dit drama, deze week vijftig jaar geleden, verschenen  recent drie grote documentaires. Naast  de twee genoemde producties bracht Sky in Duitsland 1972 – Münchens schwarzer September.  Tijdens de research kregen alle drie de filmploegen door dat  een tweede terrorist nog in leven bleek te zijn. Dat was interessant.   Immers, van de drie terroristen die de schietpartij op het militaire vliegveld in München overleefden, werd lang gedacht dat alleen de jongste, Jamal Al-Gashey, nog leefde. De  drie waren na acht  weken al  vrijgekomen nadat  terreurorganisatie  Zwarte September hun invrijheidstelling had geëist na de kaping van een Lufthansa-vlucht. Bij latere  vergeldingsacties door Israël zouden   twee van hen  zijn omgebracht.  Maar Mohammed Safady leefde ook nog én hij bleek bereid te praten. Een neef van Safady bemiddelde met Huys, zo is te zien in de Ankie-documentaire. Maar helaas: Safady was gebonden aan een contract met de makers van  Terror at the Games. Die hadden hem een exclusiviteitscontract voorgelegd.  Toen Huys en Offringa hier achter kwamen, hebben ze  de VPRO daarop aangesproken. De omroep bleek  niet op de hoogte. Betalen voor exclusieve interviews, zeker als het  misdadigers betreft, ligt zeer gevoelig en is bij veel journalistieke organisaties een brug te ver. Maar als het gaat om een  deal achteraf, kan de VPRO  zich de keuze van de makers „voorstellen” omdat Safady „nooit eerder heeft gesproken over zijn aandeel en een belangrijk perspectief vertegenwoordigt”, mailt een woordvoerder.  „Een kleine vergoeding voor een korte exclusiviteitsperiode” is  „niet onbillijk”.  De Duitse producent Looks Film stelt in een verklaring op de VPRO-site dat sprake zou zijn van   exclusiviteitsdeals die concurrerende makers hadden gesloten met „belangrijke bronnen”.  Welke concurrenten dat zijn, blijft onduidelijk. In een mail aan NRC wil directeur Gunnar Dedio niet naar anderen wijzen, behalve naar een aankondiging uit 2021 waarin Sky met „exclusieve getuigenissen” schermt. Volgens Dedio is het „nu eenmaal zo”  dat dit  „steeds vaker voorkomt”. Dat Looks Film hier ook toe over ging was om „het resultaat van tijdrovende research, enorme inspanning en  grote risico’s” te beschermen.       Huys en Offringa zeggen dat zij bronnen niet via  exclusiviteit hebben vastgelegd. Kathrina Edinger van Bilderfest, producent van  1972 – Münchens schwarzer September  (Sky), zegt dat  er alleen een contract was met   toenmalig  politieofficier Guido Schlosser, „maar zonder vergoeding”. Schlossers dochter was researcher bij de Sky-documentaire. Aan de terrorist Jamal al-Ghasy, die in de Sky-documentaire onherkenbaar werd opgevoerd, was wel gevraagd om niet aan andere documentaires mee te werken. Volgens de producent was dat zonder contract of vergoeding. Dat hij  ook opdook in Terror at the Games van Looks Film was dan ook niet te voorkomen.  Duidelijk is dat  Terror at the Games het meest assertief te werk ging en dat leverde spraakmakende tv op. Maar Ankie Rechess noemde het tegenover Huys „verwerpelijk” dat er contracten zijn getekend en dat Safady „wil praten voor een heleboel geld”.  Volgens Dedio  is pas „maanden na het interview” een exclusiviteitsdeal overeengekomen. Dat daar een bedrag tegenover staat, zou zijn om aan de Duitse wet te voldoen. Dedio verwijst naar  wetsartikelen over portret- en auteursrecht, waar een „passende”  vergoeding vereist is. Dit is volgens hem ook van toepassing op een exclusiviteitsdeal. „Onze juridisch adviseur heeft de passende vergoeding op 2.000 euro bepaald.”  Volgens  woordvoerder Hendrik Zörner van de Duitse journalistenvakbond is betaling echter geen wettelijke  noodzaak in dit soort gevallen.  De inbreng van de VPRO in het hele proces is volgens een omroepwoordvoerder   „te verwaarlozen”, aangezien de omroep co-producent noch financier is.   De VPRO verbiedt betaling voor interviews – „bronnen, zegslieden of geïnterviewden krijgen niet betaald voor hun medewerking”, staat in de journalistieke principes. Alleen voor  deskundigheid wordt vergoeding geboden. Onkosten voor een geïnterviewde worden wel vergoed, zoals gebruikelijk in de journalistiek. De VPRO  noemt  dit pertinent geen  betaald interview. „Het is geen beloning voor het interview, maar het veiligstellen van het verhaal” stelt de omroep.   NPO Ombudsman Margo Smit, die zich in het verleden boog over betaling aan No Surrender-leider  Henk Kuipers in een PowNed-serie, zegt zich geen oordeel aan te meten. „Was het een Nederlandse productie geweest, dan had je  kunnen vaststellen dat er niet volledig voldaan is aan de journalistieke NPO-code”, omdat  de hoogte van het bedrag door de makers vermeld moet worden. Dat had de VPRO tot woensdag nog niet gedaan, al is het bedrag inmiddels  bekend. De VPRO liet weten door de Duitse producenten   te zijn gevraagd het bedrag niet te  publiceren, „omdat het een aankoop betreft en meerdere partijen” betrokken zijn.||https://www.nrc.nl//nieuws/2022/09/07/terrorist-kreeg-2000-dollar-om-exclusief-te-blijven-voor-een-documentaire-over-munchen-1972-a4141119
2022-09-08||Topman P&O Ferries: ‘We moeten onze klanten bij Ryanair en easyJet terughalen’|| Peter Hebblethwaite steekt zijn hoofd om de deur van de badkamer. De Britse topman van rederij P&O Ferries staat in een hut van veerboot Pride of Hull. Trots toont hij een flesje zeep van een duur Frans merk. „Een detail, maar de meeste bedrijven zouden dit al lang hebben wegbezuinigd. Ik wil juist de reiservaring van onze passagiers beschermen.” De Pride of Hull, die samen met de Pride of Rotterdam zeven dagen per week passagiers en vracht vervoert tussen Rotterdam-Europoort en Hull, ligt voor anker in Rotterdam. Groepen schoolkinderen dwalen door de gangen van het schip – het zijn de Wereldhavendagen. Voor 5 miljoen euro heeft P&O Ferries alle 546 kajuiten van de veerboot gerenoveerd. Hebblethwaite hoopt met „betere zeep, een lekkere biefstuk en meer entertainment” de passagiers terug te winnen die de veerdiensten de afgelopen decennia hebben verloren aan de goedkope luchtvaartmaatschappijen. Vorig jaar namen ruim 420.000 passagiers een veerboot tussen Nederland en het Verenigd Koninkrijk; het dubbele aantal passagiers vloog (bron: CBS). Voor de pandemie, in 2019, was het verschil nog groter. Met de ferry gingen 986.000 passagiers, met het vliegtuig 5,7 miljoen. De renovatie van de hutten was twee jaar geleden eigenlijk al voltooid. „Alles stond klaar voor de start op 1 april 2020. Zeven dagen ervoor ging de wereld in lockdown.” Het leidde tot twee loodzware jaren voor P&O Ferries. De rederij leed zo’n 200 miljoen pond (ruim 230 miljoen euro) verlies. In 2020 vervoerde P&O 2,7 miljoen passagiers (2019: 7,8 miljoen), het vrachtverkeer bleef wel op peil. Omdat de rederij in vergelijking met concurrenten verhoudingsgewijs meer passagiers vervoert dan vracht, raakte de lockdown P&O Ferries harder dan het Deense DFDS en het Zweedse Stena Line, die ook varen op de Noordzee. De Britse rederij schrapte routes – onder meer tussen Zeebrugge en Engeland – en verkocht schepen. Nu vaart P&O op vier routes: Rotterdam-Hull, Dover-Calais, Liverpool-Dublin en Cairnryan (Schotland) - Larne (Noord-Ierland). Afgelopen maart bereikte de crisis bij P&O een dieptepunt: totaal onverwacht voor het personeel ontsloeg de rederij in één keer achthonderd zeelieden, deels via videodienst Zoom. Op de Pride of Hull, in de haven van de Noord-Engelse stad, kreeg de bemanning online te horen dat zij boventallig was. Zeelieden in vaste dienst zijn veel te duur, aldus de directie. Busjes met uitzendkrachten die voor 5,50 pond per uur zouden werken, ver onder het Engelse minimumloon, stonden al klaar in de haven.  Het leidde tot veel ophef in het Verenigd Koninkrijk. Politici en pers spraken schande van de actie. Hebblethwaite werd geroosterd door een commissie van het Britse parlement. Daar bood de topman excuses aan, maar hij stelde ook dat het afscheid van veel vaste krachten noodzakelijk was om het bedrijf te behoeden voor faillissement. Eind augustus meldden de Britse autoriteiten dat P&O Ferries niet strafrechtelijk wordt vervolgd voor het massaontslag, ook al had de directie bewust verzuimd de vakbonden vooraf in te lichten. Dat is wel verplicht. „Van de wereldwijde scheepvaart werkt 80 procent met een bemanning op uitzendbasis”, zegt Hebblethwaite begin september in de lounge op de Pride of Hull. „Het ontslag was een heel moeilijke beslissing. Ik heb excuses aangeboden voor de impact die het besluit had voor de 786 zeelieden en hun families. Maar dit was de enige manier om competitief en efficiënt te worden – zeker nu een recessie dreigt. Ik wil dit bedrijf transformeren.” Moest dat zo bot? Had u uw mensen niet wat vriendelijker, humaner kunnen vertellen dat zij boventallig waren? „Ik heb heel wat foutieve verslaggeving over die dag gelezen. Wij zouden uit het niets achthonderd zeelieden hebben ontslagen via een vooraf opgenomen Zoom-boodschap. Dat is gewoon niet wat er is gebeurd. „We betalen iedereen de hoogste ontslagvergoeding ooit in de maritieme geschiedenis. Ik zeg niet dat geld alles kan oplossen, maar ik zeg wel dat we in de gegeven omstandigheden zo genereus zijn geweest als we konden zijn. „Ten tweede – heel belangrijk voor mij: wij hebben met zoveel mogelijk mensen vooraf persoonlijk gesproken. Dat was met ongeveer de helft. Maar je moet op een bepaald moment iedereen tegelijkertijd informeren. Via Zoom was volgens ons de enige manier. „Ik heb de verantwoordelijkheid om onze klanten efficiënt te bedienen, een competitief bedrijf te runnen en te zorgen dat de overige 2.200 medewerkers hun baan behouden. Het bedrijf was op dat moment niet levensvatbaar.” P&O Ferries leed in 2020 en 2021 zware verliezen. „Ja, dat waren twee heel moeilijke jaren. In het eerste jaar van de pandemie leden wij 100 miljoen pond verlies. En in 2021, een jaar later, nog eens 100 miljoen. Daarom moeten wij veranderen. Passagiers mogen wij niet langer laten betalen voor onze inefficiencies. Ik heb geen fancy strategie, ik heb een lijst van minstens vijftien dingen die wij moeten verbeteren. Doen wij dat, dan worden wij de beste veerdienst van Europa.” Bent u nu uit de verliezen? „Wij doen geen voorspellingen over onze toekomstige financiële resultaten.” Het massaontslag is extra wrang omdat uw moederbedrijf, DP World uit Dubai, onlangs recordcijfers publiceerde.  „We konden niet van onze aandeelhouder verwachten onvoorwaardelijk en oneindig de verliezen te blijven dragen als we geen plan om te veranderen hadden.  „Kijk, ons moederbedrijf bestaat uit 147 ondernemingen. Daar is P&O Ferries er een van. We moeten levensvatbaar zijn op eigen kracht. Ons moederbedrijf heeft de afgelopen jaren 3 miljard pond geïnvesteerd in bedrijfsactiviteiten in het Verenigd Koninkrijk en volgens mij nog nooit dividend gekregen. Ik vind dat DP World onze dank en waardering verdient. De mijne hebben zij zeker." Heeft DP World u een deadline gegeven om P&O Ferries weer gezond te maken? „Nee, nee, nee. Wij zijn een zelfstandig bedrijf. Onze aandeelhouder is precies dat, een aandeelhouder. We hebben een zelfstandig bestuur. Wij moeten zelf veranderen en moderniseren om levensvatbaar te zijn.” Was het massa-ontslag de laatste grote reorganisatie?  „Ik heb geen plan voor nog een grote reorganisatie, maar ik ga ook geen garanties geven. We weten niet hoe de komende jaren eruit zullen zien. Behalve dat ze zwaar zullen zijn.” P&O heeft 220 medewerkers in Nederland. Moeten zij bang zijn voor hun baan? „Ik heb vandaag met ze gesproken en gezegd dat wij geen nieuwe reorganisatieplannen hebben. Maar wij gaan in een recessie. Geen enkel bedrijf is op zijn gemak in een recessie. „Op de route tussen Rotterdam-Europoort en Hull werpen de investeringen in de nieuw kajuiten nu hun vruchten af. Hier is de toeristische omzet 13 procent gegroeid ten opzichten van 2018, ons laatste echt goede jaar. We hebben veel juwelen in onze kroon. Maar de verbinding tussen Rotterdam en Hull is heel speciaal voor P&O Ferries. Op dit moment is het de meest winstgevende route.” U spreekt over 15  dingen die u wil verbeteren. Kunt u een voorbeeld noemen? „Neem onze overeenkomst met [concurrent] DFDS. Wij hebben vorig jaar een vessel sharing agreement afgesproken. Wij verkopen samen onze vervoerscapaciteit. Op de route Calais-Dover vertrekt nu elke 35 minuten een veerboot in plaats van elke uur-en-een-beetje. Die hogere frequentie konden wij nooit bieden aan onze klanten, vrachtwagenchauffeurs en toeristen.  „Als truckchauffeur van bijvoorbeeld Birmingham naar Dover heb je vier opties om in Frankrijk te komen: drie veerdiensten en de Kanaaltunnel. Als mijn haven vrij is en ik heb ruimte op mijn schip, wil ik dat de chauffeur vertellen. Dan gaat hij niet naar de tunnel of een andere veerdienst.  „Daarom willen wij de informatievoorziening verbeteren aan onze klanten, zowel de vrachtwagenchauffeurs als de toeristen. Veel sectoren digitaliseren sneller dan de onze. Betere informatie via apps is een van de dingen die we moeten aanpakken.”  De veerboot – op diesel of stookolie – is nu nauwelijks een duurzaam alternatief voor het vliegtuig. Hoe gaat u dat verbeteren? „In de eerste plaats door onze schepen veel beter te benutten. We gaan besparen op brandstof door onze vloot beter in te zetten. We stoppen met onderbezette afvaarten. „Belangrijk zijn vooral de twee nieuwe schepen die wij volgend jaar in gebruik nemen. Zij vervangen twee oudere veerboten. De nieuwe schepen zijn hybride: ze varen op diesel en elektrisch. Als de stroomvoorziening in de havens aanwezig is, varen we volledig emissievrij. In Dover en Calais wordt daar aan gewerkt, in Rotterdam is het een punt van overleg. „De schepen zijn zo ontworpen dat ze niet hoeven te keren in de haven. Zo hebben ze onder meer twee bruggen. Recht erin en recht eruit scheelt liefst 40 procent brandstof. Dankzij de tijdwinst kunnen we langzamer varen, minder brandstof verstoken onderweg, en toch onze dienstregeling halen.” U noemt de faciliteiten aan boord ‘van cruiseschipniveau’. Is dat niet te luxe voor passagiers die  snel en voordelig van Nederland naar Engeland willen?  „De verwachtingen van de klanten zijn zó veranderd sinds de economische crisis van 2008/2009. Consumenten zijn veeleisender, dat zie je nu ook na Covid-19. Ze willen zoveel mogelijk waar voor hun geld. Hoe meer premium diensten je aanbiedt, hoe kleiner je markt. Dat geldt in elke sector. Maar ik denk dat wij een hoge kwaliteit kunnen bieden tegen een redelijke prijs.  „Er is een heel nieuwe generatie mensen die wij kunnen laten kennismaken met de ferrybusiness. Ze reizen nu met budgetmaatschappijen. Maar mensen willen zich herijken. Hun leven leiden in een iets rustiger tempo. Ze willen een betere ervaring, meer ruimte, meer te doen hebben onderweg. In plaats van altijd maar haast hebben. „Na de pandemie krijgen de veerdiensten nu de kans op een renaissance. Wij moeten achter de klanten aan die we twintig jaar geleden hebben verloren aan Ryanair, easyJet en de andere budgetmaatschappijen.” Peter Hebblethwaite (1971) geeft sinds november 2021 leiding aan P&O Ferries. Sinds januari 2019 werkte hij in enkele leidinggevende functies bij de Britse rederij. Voordat hij in dienst trad bij P&O Ferries werkte Hebblethwaite onder meer dertien jaar bij Greene King, een tot drie jaar geleden beursgenoteerde Britse keten van hotels, restaurants en pubs.||https://www.nrc.nl//nieuws/2022/09/07/we-moeten-onze-klanten-bij-ryanair-en-easyjet-terughalen-a4141111
2022-09-08||Chauffeurs in het streekvervoer staken: ‘De rek is eruit. De accu is leeg’|| Bus 157 naar Schagen rijdt wel. Bus 166 naar Bergen niet. Maar dat kan straks weer anders zijn. De staking in het streekvervoer, woensdag in Noord-Holland en Utrecht, maakt wachten een loterij op station Alkmaar. Komt de bus of niet? „De helft van de 101 ritten die wij vandaag zouden rijden, ligt eruit”, zegt Fred Redlich, kaderlid van vakbond FNV. In Hoorn ging het om een kwart. Een dag eerder, op dinsdag, staakte 50 tot 60 procent van de chauffeurs in Flevoland, Zuid-Holland en Zeeland. Donderdag staakt het streekvervoer in Noord-Brabant en Limburg, vrijdag in Noord-Nederland; 16 september volgt een landelijke staking in het streekvervoer. Bij het stadsvervoer in Amsterdam, Rotterdam en Den Haag wordt niet gestaakt. Werknemers en werkgevers van GVB (Amsterdam), RET (Rotterdam) en HTM (Den Haag) kwamen dit voorjaar een nieuwe cao overeen. Voor Fred Redlich, een grote man met kort grijs haar en een bril, begon de stakingsdag vroeg. Woensdagmorgen om vier uur stond hij al stakende collega’s in te schrijven bij de remise. Eerst in de stromende regen, later in de stralende zon. Redlich is sinds twaalf jaar buschauffeur bij de regionale vervoerder Connexxion, eigendom van het Franse Transdev. Het lijkt woensdag een staking als vanouds: koffie, broodjes, een tiental kletsende collega’s. De FNV heeft een rode partytent neergezet voor de remise in Alkmaar, aan de provinciale weg naar Den Helder. Veel bussen staan er stil, aan de laadpalen.  „80 procent van onze bussen is elektrisch”, vertelt Redlich. Maar soms vertrekt er toch een bus naar het station, anderhalve kilometer verderop. „Een collega die geen lid is van de bond. Of van het CNV.” Anders dan tot nu toe bij de NS-stakingen, trekken de bonden in het streekvervoer niet gelijk op. De 1.300 CNV-leden – van 12.000 werknemers in het streekvervoer – staken niet. De CNV’ers hebben in maart met een twee derde meerderheid ingestemd met het voorstel van de werkgevers. FNV Streekvervoer telt 6.000 leden. De nieuwe cao Openbaar Vervoer die het CNV heeft getekend, loopt vanaf 1 juni. Oudere werknemers kunnen gebruikmaken van een regeling om tot twee jaar eerder te stoppen. Alle werknemers krijgen een eenmalige uitkering van 1.200 euro en 2,8 procent meer loon per 1 juli. Onvoldoende, aldus FNV. De bond wil onder meer dat  werkgevers personeel compenseren voor de hoge inflatie. De FNV voert sinds enkele maanden actie. „Zonder prijscompensatie maakt het niet uit wat ik doe”, verwoordt Redlich het gevoel van collega’s.  „Mensen hebben niets meer te verliezen. Als je nu niet vecht voor je baan, wanneer dan wel?” Net als bij de spoorwegen, wil de FNV dat werkgevers meer doen tegen de werkdruk. „Die is enorm”, zegt Redlich. „Het ziekteverzuim is daardoor hoog, het tekort aan mensen loopt op. Van de 101 ritten konden wij er vandaag al 11 niet rijden. Er zijn onvoldoende chauffeurs.” Vroeger hadden ze op het station, tussen twee ritten, altijd een paar minuten pauze, vertelt Redlich. „Je kon de benen strekken, even naar de wc. Nu is de dienstregeling zo krap dat je eigenlijk direct moet vertrekken met je volgende bus. Er zit geen lucht meer in het rooster. Staat de brug open of is er een ongelukje, dan heb je meteen vertraging. Het gevolg: mopperende passagiers, zeker bij kou of regen.”   De vervoerders willen dat de chauffeurs nog flexibeler werken. „Je moet langer doorwerken, vroeger beginnen of juist later”, zegt Redlich. „Maar de rek is eruit. De accu is leeg.” Het is niet alleen de nasleep van de pandemie, aldus Redlich, waarom vervoerbedrijven in Nederland – overigens allemaal in buitenlandse handen – zo sterk letten op de kosten. Hij wijst ook op de negatieve invloed van  openbare aanbestedingen. Dat werkt zo: een ov-bedrijf kan inschrijven op een concessie, bijvoorbeeld busvervoer in Noord-Holland-Noord. Dat wordt tot 2028 verzorgd door Connexxion. Daarna volgt een nieuwe aanbesteding. Redlich: „Bij aanbestedingen wint over het algemeen de goedkoopste aanbieder. Die gaat vervolgens op zoveel mogelijk kosten proberen te besparen. De bussen moeten ze overnemen, die kosten liggen vast. Dan blijven vooral de loonkosten over.” Bij het stadsvervoer speelt dit niet; daar zijn de gemeenten eigenaar. Nog een manier om kosten te drukken is onrendabele lijnen schrappen. Vervoerders zeggen al langer dat zonder overheidssteun hun dienstverlening 20 tot 30 procent moet krimpen. Het kabinet geeft ze wel een ‘beschikbaarheidsvergoeding’ maar de steun vanaf 1 januari is te weinig, vinden ze. „De ‘dunne’ lijnen in de avond worden het eerst geschrapt”, zegt Redlich. „Dat heeft grote gevolgen voor de rest van de dienstregeling. Als je weet dat je bus ’s avonds laat niet meer gaat, na een avondje naar de schouwburg in de stad, dan neem je ook op heenweg niet de bus. Zo belanden wij in een neerwaartse spiraal.” De FNV’er wijst op het busvervoer op Texel. Daar laat Connexxion alleen nog een bus rijden van de veerhaven in ‘t Horntje langs (en niet door) Den Burg naar De Koog. „De kleinere dorpen worden niet meer bediend. Die mensen moeten maar naar de bus toekomen in plaats van andersom.”  Of neem lijn 10, van Alkmaar naar het nabijgelegen dorp Sint Pancras. Die verbinding werd vervangen door een buurtbus – bemand door vrijwilligers – omdat volgens Connexxion onvoldoende passagiers van de bus gebruikmaakten. Spreadsheetmanagers, moppert Redlich. „Ze kijken alleen naar de cijfers. Zo missen ze de lokale kennis dat in Sint Pancras twee jaar lang de doorgaande weg openlag vanwege rioolwerkzaamheden.”||https://www.nrc.nl//nieuws/2022/09/07/chauffeurs-in-het-streekvervoer-staken-de-rek-is-eruit-de-accu-is-leeg-a4141117
2022-09-08||Namen van politici, politieagenten en militairen op ledenlijst Amerikaanse militie||Op een ledenlijst van de extreem-rechtse Amerikaanse Oath Keepers-militie, die ervan wordt beschuldigd een sleutelrol te hebben gespeeld in de Capitoolbestorming op 6 januari 2021, zijn namen ontdekt van honderden Amerikaanse politici, politieagenten en militairen. Dat meldt het Anti-Defamation League Center on Extremism (ADL), een Amerikaanse non-profitorganisatie, in een deze week gepubliceerd onderzoeksrapport.  Een jaar geleden publiceerde klokkenluiderssite Distributed Denial of Secrets een lijst met de namen van ruim 38.000 Oath Keepers-leden, al is onduidelijk of de lijst authentiek is. Het ADL heeft de tienduizenden namen onlangs geanalyseerd en ontdekte dat ten minste 370 leden werkzaam zijn bij organisaties die de wet moeten handhaven, zoals de politie. Honderd anderen zijn in dienst bij de krijgsmacht en tachtig leden zijn werkzaam in de politiek of hebben zich kandidaat gesteld voor een politieke functie. Hoewel onduidelijk is of de lijst klopt, heeft een aantal mensen wel tegenover persbureau AP bevestigd ooit lid te zijn geweest van de militie. Wie op de lijst staat, is niet noodzakelijkerwijs nog steeds verbonden aan de Oath Keepers.  Zo stelt Shawn Mobley, een sheriff in de staat Colorado, dat hij jaren geleden afstand nam van de militie vanwege het anti-overheidsdenken binnen de beweging. „Hun opvattingen zijn veel te extreem voor mij.” Een Republikeinse politicus in South Dakota, Phil Jensen, zou in 2014 een jaar lid zijn geweest omdat de organisatie destijds „een behoorlijk solide conservatieve groep” leek te zijn. Inmiddels valt er volgens hem „niet meer met ze te praten”. Volgens het ADL is de organisatie altijd al extremistisch geweest. The Oath Keepers, opgericht in 2009 door Stewart Rhodes, is een paramilitaire anti-overheidsgroepering die complottheorieën aanhangt. Leden wordt gevraagd de grondwet te verdedigen „tegen alle vijanden, zowel buitenlandse als binnenlandse”. Een tiental mensen met banden met de Oath Keepers is aangeklaagd voor hun rol in de Capitoolbestorming. ||https://www.nrc.nl//nieuws/2022/09/07/namen-van-politici-politieagenten-en-militairen-op-ledenlijst-amerikaanse-militie-a4141110
2022-09-08||Rijk koopt 2.000 flexwoningen|| Minister Hugo de Jonge (Volkshuisvesting) heeft het Rijksvastgoedbedrijf opdracht gegeven een aanbesteding voor de bouw van 2.000 flexwoningen te doen. Daarmee hoopt hij de bouw van flexwoningen aan te jagen. Het kabinet wil tot en met 2024 37.000 flexwoningen bouwen in Nederland, maar daar zat tot nu toe weinig schot in. De woningen zijn bedoeld voor zogenoemde spoedzoekers, zoals statushouders, mensen die net zijn gescheiden of studenten zonder woning.  Een van de redenen voor de ‘bouwimpasse’ van flexwoningen, is dat deze niet altijd rendabel zijn. Zo’n flexwoning wordt doorgaans voor vijftien, soms dertig jaar bewoond, zegt huizenmarkteconoom bij Rabobank Stefan Groot, terwijl een reguliere woning een veel langere levensduur heeft. Als de flexwoning daarna weg moet, bestaat het risico dat een woningcorporatie de investering er niet uithaalt. „Dat risico vangt de overheid nu op, door in deze aanbesteding een garantieregeling op te nemen.”  Groot denkt dat de aanbesteding „een goede stap” is, omdat flexibele woningen op korte termijn voor extra woningaanbod zorgen – wat op dit moment „hoognodig” is. Tijdelijke woningen zijn sneller te realiseren: ze kunnen op locaties worden geplaatst die nu nog braak liggen en waar op langere termijn iets anders komt, en zijn vaak modulair gebouwd, met uitwisselbare onderdelen.  Om de bouw van flexwoningen structureler aan te jagen, zou de overheid een „coördinerende rol” kunnen spelen in het aanwijzen van nieuwe  locaties waar flexwoningen na de eerste gebruiksperiode naartoe kunnen worden verplaatst, zegt Groot. Zo kunnen ze langer worden gebruikt.  Waar de woningen in eerste instantie komen te staan, moet nog worden bepaald. Daartoe is een taskforce opgericht, die gaat „zoeken naar geschikte locaties”, zegt een woordvoerder van de minister. Eerder kaartte het Planbureau voor de Leefomgeving al aan dat het vinden van geschikte locaties voor flexwoningen een lastig karwei is. „Theoretisch gezien zijn er veel locaties mogelijk, maar het is een politieke afweging of je een geschikte locatie ook gebruikt”, zegt een woordvoerder van het Planbureau. „Daarbij moet je nadenken over bereikbaarheid, voorzieningen, scholen en draagvlak in de omgeving. Dat moet vooraf uitgezocht worden.” Tegelijkertijd uitte het Planbureau zorgen over of er genoeg capaciteit is om de 37.500 woningen te bouwen. „We weten dat er weinig capaciteit is, en dat betekent dat deze ergens anders vandaan gehaald moet worden. Maar met deze aankondiging gaan we ervan uit dat het kabinet deze woningbouw prioriteit geeft over andere projecten.”||https://www.nrc.nl//nieuws/2022/09/07/rijk-koopt-2000-flexwoningen-a4141114
2022-09-08||Europees Hof: niet-EU-ouders met Nederlandse kinderen moeten permanent kunnen blijven||Niet-Europese ouders die in Nederland mogen verblijven omdat zij een Nederlands kind hebben, moeten de mogelijkheid krijgen permanent in Nederland te blijven. Dat heeft het Europese Hof van Justitie woensdag geoordeeld. Met het beleid dat Nederland momenteel op dit gebied voert, gaat het al jaren in tegen Europese richtlijnen, aldus het Hof. Het gaat om het zogeheten Chavez-Vilchez-arrest uit 2017. Toen bepaalde het Hof van Justitie dat niet-Europese ouders, die gewoonlijk geen recht hebben om in Nederland te verblijven, dat wél hebben op het moment dat zij ouder zijn van een kind met de Nederlandse nationaliteit. Het belangrijkste argument is hier de afhankelijkheidsrelatie tussen kinderen en ouders. Omdat kinderen voor hun verzorging afhankelijk zijn, zouden zij bij uitzetting van hun ouders - ondanks hun eigen Nederlandse nationaliteit - óók het land moeten verlaten.  Nederland heeft dat arrest altijd stikt geïnterpreteerd en ging uit van ‘tijdelijkheid’. Zogeheten Chavez-Vilchez-ouders kregen niet een ‘normale’ verblijfsvergunning voor vijf jaar, maar een tijdelijke vergunning. Op het moment dat een kind meerderjarig wordt, is er geen afhankelijkheid meer, zo redeneerde Nederland. Chavez-Vilchez-ouders hebben daarom op het moment dat hun kind achttien wordt, geen recht meer op een verblijfsvergunning. Daarnaast kan iemand met een tijdelijke vergunning geen permanent verblijf aanvragen of een naturalisatieproces beginnen.  Het Hof oordeelde woensdag dat het niet aan Nederland is om de Chavez-Vilchez-vergunning als tijdelijk te bestempelen. Het begrip ‘tijdelijkheid’ is hier bovendien niet van toepassing, aldus het Hof. Dat impliceert dat een verblijf „vanaf het begin uitsluitend voor korte duur was bedoeld”, terwijl veel van deze ouders zich wel degelijk „verankeren” in de samenleving waarin zij vaak lang wonen. Wél met recht tijdelijk zijn bijvoorbeeld vergunningen voor au pairs of seizoenswerk.  Volgens het Hof moeten ook Chavez-Vilchez-ouders het recht kunnen krijgen permanent verblijf of naturalisatie aan te vragen, waardoor zij - als de vergunning wordt toegekend - ook mogen blijven wanneer hun kind meerderjarig is. Zij moeten dan wel aan een reeks voorwaarden voldoen, net als statushouders. Zo moet iemand vijf jaar of langer in Nederland wonen, een inburgeringsexamen hebben afgelegd en voldoende inkomen hebben om zichzelf mee te onderhouden. Ook mogen deze ouders nooit zijn veroordeeld.  Hoeveel Chavez-Vilchez-ouders er in Nederland zijn, is niet duidelijk. Wel is bekend dat van november 2017 tot en met mei 2018, de laatste periode waarover cijfers bekend zijn, 1.131 aanvragen voor een dergelijke vergunning zijn gedaan. Daarvan zijn er 1.076 ingewilligd. Omdat deze ouders aan een reeks voorwaarden moeten voldoen voor zij een permanente vergunning kunnen krijgen, is de kans klein dat zij allemaal mogen blijven.  Nederland heeft zich te houden aan de arresten van het Hof van Justitie, stelt vreemdelingenrechtadvocaat Elles Besselsen, die zelf Chavez-Vilchez-ouders bijstaat. „Het Hof heeft in dit arrest uitleg gegeven van een artikel in een EU-richtlijn”, vertelt Besselsen. „Zoals Nederland die jarenlang heeft geïnterpreteerd, klopt niet.”  Voor de ouders zelf is het nu vooral belangrijk dat ze perspectief hebben, vertelt Besselsen. „Dat je jarenlang in Nederland woont zonder perspectief op wat er gebeurt als je kind achttien is, gaf veel mensen een heel vervelend, onzeker gevoel”, zegt de advocaat. „Deze uitspraak geeft hen in ieder geval de mogelijkheid om aan bepaalde voorwaarden te voldoen en een aanvraag in te dienen.” Correctie (9 september 2022): In een eerdere versie van dit artikel werd gesproken van statushouders als het ging om Chaves-Vilchez-ouders. Dat klopt niet: het gaat om niet-Europese ouders zonder verblijfsvergunning. Dat is hierboven aangepast.||https://www.nrc.nl//nieuws/2022/09/07/europees-hof-statushouders-met-nederlandse-kinderen-moeten-permanent-kunnen-blijven-a4141092
2022-09-08||Hongkong arresteert journalist en veroordeelt logopedisten wegens &#8216;opruiende&#8217; kinderboeken||De politie in Hongkong heeft woensdag de baas van de journalistenvakbond van Hongkong gearresteerd, op grond van een Chinese wet die de vrijheid van meningsuiting beperkt. Op dezelfde dag werden vijf logopedisten veroordeeld door een rechter in Hongkong voor ‘opruiing’ middels een verhaal voor kinderen in prentenboeken. Dat meldt persbureau AP. De journalist, Ronson Chan (41), deed verslag van een bijeenkomst van eigenaren van sociale woningen in de stad voor de nieuwszender Channel C toen hij werd aangehouden. Volgens de politie werd Chan gevraagd zich te identificeren en „werkte hij niet mee”.  De logopedisten hadden een reeks kinderboeken gepubliceerd die volgens een rechtbank in Hongkong aanzet tot „haat tegen de autoriteiten van China”. De prentenboeken gaan over schapen die hun dorp beschermen tegen wolven – een verhaal dat sommigen interpreteren als een poging om de pro-democratische beweging in Hongkong aan kinderen uit te leggen. Na een proces van twee maanden oordeelde een door de Chinese regering gekozen rechter dat er een „opruiende bedoeling” achter de boekjes zat. De straf van de logopedisten is nog niet bekend, maar zij riskeren tot twee jaar gevangenisstraf. In 2020 werd in Hongkong de omstreden zogenoemde ‘Veiligheidswet’ aangenomen, die volgens China nodig was om de stad stabiel te houden na maanden van anti-regeringsprotesten in 2019. Critici zeggen echter dat de wet vooral bedoeld is om kritische media, de wetenschap en de vrijheid van meningsuiting in te perken. De wet maakt het gemakkelijk demonstranten te vervolgen en sinds de invoering zijn meerdere media in Hongkong, soms gedwongen, gestopt.  Zo werd Stand News, waar ook journalist Ronson Chan voorheen voor werkte, gesloten nadat verschillende redacteuren werden gearresteerd op beschuldiging van opruiing. Volgens de persvrijheidsindex van Reporters Without Borders staat Hongkong dit jaar op plaats 148 van de 180. Vorig jaar was dat nog plek 80 en vóór de invoering van de wet plek 58, volgens de ranglijst van de ngo. ||https://www.nrc.nl//nieuws/2022/09/07/hongkong-arresteert-journalist-en-veroordeelt-logopedisten-wegens-opruiende-kinderboeken-a4141091
2022-09-08||Dansvloervoer op basis van beats en surrealisme||Na avonturen met Cairo Liberation Front en zijn eigen festival Eurabia komt producer Ramses3000 (Yannick Verhoeven) met een solo-album. Daarvoor reisde hij nu eens niet naar Noord-Afrika, maar zakte af naar Sierra Leone om samen te werken met verschillende rappers en vocalisten. Dat levert stevig dansvloervoer op. Anders dan de pan-Afrikaanse clubsound die domineert in popmuziek heeft Ramses3000 een voorkeur voor old skool beats uit house en hiphop. Het is niet altijd even subtiel en dat contrasteert heerlijk met de soepele groove die ook in elke track te vinden is. Ook de Franse dichteres Maud Sztern eist een belangrijke rol op. Ze citeert onder meer uit Nadja, het boek van surrealist André Breton waarnaar het album is vernoemd. Het inspireerde Ramses3000 om de grens tussen droom en werkelijkheid te laten vervagen. Op de sterkste momenten, zoals in het nummer ‘At Ease’, brengt de synthesizergroove oude electrofunk à la Afrika Bambaataa in gedachten.   Dance Ramses3000 Nadja 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/dansvloervoer-op-basis-van-beats-en-surrealisme-a4141093
2022-09-08||Ontwierp architectenbureau MVRDV de ruïnes van het kapitalisme?||Rijdend over de A10 naderen we het bolwerk van law en finance op de Amsterdamse Zuidas. The Valley doemt op. Het is alsof we in de toekomst kijken: een beleg afgebroken, de vijand net afgetaaid, dit zijn de sporen van beschietingen van de Zuidas-muren: drie brokkelende torens in wat eens trots en onaantastbaar kapitalisme moest belichamen. „Dat die architecten dat voor elkaar kregen”, mompel ik met bewondering. „Een beeld van aanstaand verval van geld en macht, uitgerekend op deze plek.” Echt? Het kan toch bijna niet waar zijn. Dit moet onderzocht.  Thuis vind ik op internet een fraai uitgevoerde promovideo van een der partners in dit bouwproject. De  begroeide Valley van MVRDV-architect Winy Maas en landschapsarchitect Piet Oudolf wordt voorgesteld in uitgestrekte groene natuur (Azië, Zuid-Amerika, die sfeer), daarna plopt het in de Zuidas op. De scheppers praten over de Valley als ‘bergen’, en ‘krabben’ aan hoge kubieke vormen. Het creatieve resultaat daarvan zal van een rijkdom aan plantengroei worden voorzien. Trefwoorden: business & gemeenschapsleven, in een groene habitat. Ik heb echter nog steeds een overwoekerde bouwval op het netvlies en één woord op de lippen: ‘ruïnebouwers’.  „We wilden in Valley zowel de toekomst als het verleden een plek geven.” MVRDV & partners zijn niet de eersten met dergelijk voornemen. Ik denk aan een ander finance-bolwerk: de Bank of England. Architect John Soane (1753-1837) werkte vijfenveertig jaar aan de herschepping van dit gebouw. In 1830, drie jaar voor zijn pensioen, stelde hij in de Royal Academy een aquarel van zijn vriend Joseph Gandy (1771-1843) tentoon. Deze aquarel wordt vaak ‘The Bank in Ruins’ genoemd. In feite zien we het bankgebouw als een Piranesi-achtig ruïnelandschap, dubbelzinnig, zowel in puin als ‘under construction’.  Joseph Gandy, ‘The Bank in Ruins’.   Sir John Soane’s Museum Valley-architect Winy Maas lijkt bijna op dit meesterwerkje te zinspelen: „Denk aan de bouwer die hier jaren aan heeft gewerkt en aan de bewoners die hier hun eigen herinneringen gaan maken.” Herinneringen aan langjarige bouw zien we natuurlijk ook op Brueghels Toren van Babel (1563), symbool van de zichzelf overschattende mens. Net als op de Zuidas, zou je zeggen, gezien de vormovereenkomst tussen Brueghels Babeltoren en Valley’s drie uitstekendheden.  Het hybride woord ‘ruïnebouw(er)’ is zeldzaam in onze taalschat. Ik vond het in een krantenstuk uit 1921 in verband met de Michelangelo-kerk Santa Maria degli Angeli te Rome (‘Van buiten ziet men een opening in den baksteenen ruïnebouw.’) Letterlijker is de Nieuwe Haarlemsche courant uit 1952: ‘Burgerlijke verdediging in Engeland.’ Men heeft een ruïne gebouwd ‘voor realistische training’. Betreffend artikel is voorzien van een foto: ik zie er onwillekeurig een van de Valley-torens in.  De ruïnebouwer ten slotte is de titel van schrijver Bernlefs boek over Albert Speer uit 1980. Passend, want net als Soane stelde deze nazi-architect zich zijn bouwwerken voor zoals ze er in de verre toekomst bij zouden liggen. Dit is wel Speers ‘ruïnewaarde-theorie’ genoemd.  Er is aanleiding voor twijfel over mijn invalshoek. Ik heb als liefhebber van het stripboek The tour of Doctor Syntax in search of the picturesque (1812) van William Combe en Thomas Rowlandson de neiging overal  het picturesque in te zien, en wat is er ‘pittoresker’ dan een overwoekerde ruïne? Het schrijversberoep brengt bovendien een vorm van betrekkingswaan teweeg. En dan: nergens heb ik uit de mond der Valley-architecten het woord ‘ruïne’ zien vallen. Twijfel dus. Er zit maar één ding op: inspectie, ter plekke. Ik bel de specialist van deze krant, we zien elkaar voor de Valley-hoofdingang.  „Kijk”, zeg ik, wijzend op de reuzengrote stenen die  het caféterras omzomen. „De Valley-ruïne brokkelt al.” Het lijkt niet aan te slaan. Nu ja, we gaan het zien.  Een lange roltrap brengt ons in wat de ‘grotto’ wordt genoemd. Klinkt beslist picturesque, vind ik. Het wordt door de architecten ook wel als ‘huiskamer’ voorgesteld, de plek waar werkers in en bewoners van de Valley elkaar ontmoeten. Maar zover is het nog niet, de daadwerkelijke ingebruikneming moet nog plaatsvinden. Misschien vandaar dat ik wederom aan Speer moet denken. Sympathiek is de belichting, van boven als in een museum, bewogen door het water van de vijver op het glasplafond. We kijken rond en zien op afstand een balie. Even melden.  „Wij zijn van de ruïne-inspectie”, zeg ik. „Komen even kijken.” Verwonderde blikken, van mijn metgezel deze woorden: „Jezus, is dat nou de geschikte introductie?” Volgt de inspectie. Daar moet een rapport van komen, vanzelfsprekend. „Dat laat ik aan jou over, jij bent de specialist”, zeg ik, als we na veel trappenlopen en het omslaan van onverwachte hoeken beneden tussen de grote brokken stenen met een biertje zitten bij te komen.  „Hallo… Heb ik je daarom meegenomen?” Die vraag begrijp ik. „Goed”, zeg ik. „Hierbij dan. Nieuw gebouwde ruïnes hebben tijd nodig om een overwoekerde ruïne te worden, rijpingstijd. Ik wacht nog even met mijn conclusie.”||https://www.nrc.nl//nieuws/2022/09/07/de-ruines-van-het-kapitalisme-a4141079
2022-09-08||MVRDV ontwierp een huiveringwekkende oase in de steenwoestijn van de Zuidas||Het is ze weer gelukt. Kort na de Bloempot, het in 2021 geopende depot van Museum Boijmans Van Beuningen in Rotterdam, hebben de architecten van MVRDV een nieuw spektakelstuk afgeleverd: The Valley op de Zuidas in Amsterdam. Met drie bizarre, rotsachtige torens op een onderbouw van vijf etages is The Valley een vreemd uitgedoste indringer in de bekendste en duurste kantoorwijk van Nederland. De curieuze, hoekige aanhangels aan de torens (met een hoogte van 66, 76 en 100 meter) dienen niet alleen als erkers en dakterrassen, maar ook als bloembakken, waarin, naar een ontwerp van tuinarchitect Piet Oudolf, ruim 13.000 planten staan en ook 270 bomen en struiken zijn geplant. Al kort na de presentatie van The Valley in 2015 klonk de kritiek dat de computerbeelden van weelderig begroeide rotswanden de toekomstige werkelijkheid geweld aandeden. Door een teveel aan wind en een tekort aan grond zouden de bomen en struiken nooit zo groot worden als de ontwerpers voorstelden, voorspelden critici. Maar nu de planten al minstens een half jaar in de grond staan, blijkt de kritiek voorbarig. Dankzij irrigatie hebben de meeste planten de ongewoon droge zomer van 2022 overleefd en is de kans groot dat The Valley ondanks de klimaatverandering over een jaar of tien een oase is in de steenwoestijn op de Zuidas. Niet alleen door het verticale bos en de uitkragende bouwdelen waarvan er elf zo groot zijn dat ze weg lijken te zweven, wijkt The Valley af van alle torens die de afgelopen kwart eeuw zijn gebouwd tussen de Amsterdamse ringweg A10 en de wijk Buitenveldert. Met horeca-gelegenheden en winkels op de begane grond, kantoren op de onderste zeven etages en daarboven 198 dure huurwoningen in vele soorten en maten is The Valley het eerste gebouw op de Zuidas waar werken, wonen en vermaak zijn gemengd. Hiermee doet The Valley  recht aan de oorspronkelijke plannen voor de Zuidas. Toen architect Pi de Bruijn het stedenbouwkundig ontwerp maakte voor de Zuidas, wilde hij dat de nieuwe wijk ‘gezellig’ zou worden. Eind jaren negentig was dit een tegendraads streven. Het waren de hoogtijdagen van de Superdutch architectuur van bureaus als MVRDV en  OMA. Gebouwen mochten toen van alles zijn – conceptueel, nomadisch, deconstructivistisch of desnoods parametrisch – maar niet gezellig. Om de Zuidas gezellig te maken, bepaalde De Bruijn dat het toekomstige tweede stadshart van Amsterdam voor minstens de helft moest bestaan uit woningen. Bovendien wilde hij dat woningen en kantoren in dezelfde blokken en torens zouden komen.  Van De Bruijns masterplan voor de Zuidas, waarin pleintjes en grachten voorkomen, is weinig terecht gekomen. Niet alleen zijn er veel minder woningen gebouwd dan oorspronkelijk gepland, maar ook zijn die bijna allemaal bij elkaar in een strook neergezet, zodat wonen en werken gescheiden zijn. Zo is de Zuidas nu eerst en vooral een zakenwijk waar het ’s avonds leeg en stil is tussen de torens. Hierin moet The Valley met een mix van kantoren, horeca en woningen verandering brengen. Volgens eigen zeggen hebben de architecten van MVRDV het gebouw ontworpen als een dorp. Daarom heeft de kolos met een vloeroppervlak van 75.000 vierkante meter grote publieke ruimtes gekregen, zeker in vergelijking met de andere, gesloten gebouwen op de Zuidas. Een klein dakpark op de onderbouw, bereikbaar via een waterval van trappen, fungeert als de brink van het dorp. De paden, bekleed met dezelfde geel-beige Spaanse natuursteen, voeren op en neer langs grote plantenbakken en twee vijvertjes met glazen bodems die als bovenlichten dienen van de onderliggende lobby. Ook de lobby, waar binnenkort enkele winkels en het nieuwe Sapiens Lab (een denktank over ‘een betere leefomgeving’) worden gevestigd, is een publieke ruimte. Met zijn gevels, die uit enigszins scheve vormen bestaan, doet de van onder tot boven met natuursteen beklede binnenruimte denken aan een grot. De prachtige stenen bekleding, waarin tal van kristallen en fossielen zijn te zien, vormt een schril contrast met de vlakke, doodse gevels van spiegelglas die The Valley ook heeft. De oostgevel van de kolos, grenzend aan een gracht die het gebouw scheidt van de voetbalvelden van AFC, is zelfs vrijwel geheel bekleed met donker spiegelglas, het akelige gevelmateriaal dat dertig jaar geleden helaas in de mode was in de kantoorbouw. Ook de puien van de winkels en horecagelegenheden aan de straatkant bestaan uit armzalige glazen panelen. Hierdoor is The Valley ondanks de publieke ruimtes en het grote aantal planten niet echt gezellig dorps geworden – MVRDV is en blijft nu eenmaal een ‘conceptueel’ Superdutchbureau. Maar de huiveringwekkend monotone glasgevels zorgen er wel voor dat The Valley, gezien vanaf de voetbalvelden, oogt als een gigantische, oud-modische kantoorkolos waarin een cycloop drie vreemde pixeltorens heeft uitgehouwen. Zo heeft de Zuidas met The Valley zijn eerste gruwelijk mooie, sublieme gebouw gekregen. Architectuur 

●●●●●
 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/07/huiveringwekkende-oase-in-de-steenwoestijn-a4141084
2022-09-08||Zalvige Ozzy met Tony Iommi en Taylor Hawkins||Eerst het goede nieuws: Patient Number 9, het dertiende soloalbum van Ozzy Osbourne, is weer wat meer dan de vorige een metalplaat. Het rockt. Onder meer dankzij de dikke baslijnen van Robert Trujillo (Metallica) en de flitsende gitaarsolo’s van Zakk Wylde. Of hoor de riff in ‘No Escape From Now’, meteen herkenbaar van Tony Iommi, Ozzy’s oude broeder uit Black Sabbath. En ondanks alle gasten (je hoort ook Chad Smith, Jeff Beck, Mike McCready en Eric Clapton) klinkt het als één geheel. Extra mooi is dat de onlangs overleden Foo Fighters-drummer Taylor Hawkins ook nog te horen is in in ‘Parasite’, ‘Mr. Darkness’ en ‘God only knows’. Niet zo verrassend: al die ouwe kerels maken dit album niet minder oubollig. Problematischer is hoe de metalpionier zelf klinkt: te glad en artificieel, alsof hij een pot uierzalf heeft leeggelepeld voordat hij de studio inging met Post Malone-producer Andrew Watt. Pas halverwege klinkt Ozzy een beetje als Ozzy: een bijna dove zanger van 73 die nogal wat van het leven heeft gezien (en alles wat hij zag tot zich nam).   Metal Ozzy Osbourne Patient Number 9 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/zalvige-ozzy-met-tony-iommi-en-taylor-hawkins-a4141090
2022-09-08||Stralende instrumenten van Togo All Stars||Deinend als een zwalkend schip, met brede uithalen van de blazers en met unisono zangstemmen, openen de elf leden van Togo All Stars het nieuwe album, FA. Togo All Stars, uit de Togolese hoofdstad Lomé, namen hun tweede album op voor het Nederlandse platenlabel Excelsior Recordings. Fa betekent ‘spiritueel systeem’, wat verband houdt met voodoo en rituelen. Sommige nummers verwijzen zowel muzikaal als inhoudelijk naar het onderwerp. Voor leken-oren is de religieuze inhoud niet direct duidelijk – afgezien van een titel als ‘Ancestors Calling’ – maar de boodschap van het album geldt voor iedereen: ‘reclaim yourself’. Jezelf zijn wordt hier gestimuleerd door bruisende klanken en kronkelende frasen. De structuur van de liedjes klinkt spontaan. De band heeft, meer dan op het debuut uit 2017, een helder en direct geluid: de instrumenten stralen. Beurtelings vangen ze de aandacht. Opwinding bereikt grote hoogte in ‘Everybody Get It’, bijvoorbeeld.  Afrobeat Togo All Stars FA  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/stralende-instrumenten-van-togo-all-stars-a4141089
2022-09-08||Violist Niek Baar speelt met een tijdloze warmte||Sommige vioolstukken doen meteen denken aan de eerste helft van de twintigste eeuw, een bloeitijd waarin twee grootmeesters van het instrument er bovenuit torenden: Jascha Heifetz en Fritz Kreisler. Hun spel echoot nog altijd na. Veel violisten maken eerst een Heifetz-periode door met een nadruk op zilverachtig virtuoos spel, voordat ze ten slotte toch op zoek gaan naar de warme, gouden klank die Kreisler kenmerkte. De 31-jarige Niek Baar is op zijn debuutalbum Obsession duidelijk beland in zijn Kreisler-fase met prachtige lange zanglijnen. Zelfs de snelle en complexe  passages in Ravels Tzigane krijgen in de handen van Baar iets diepzinnigs en mystieks. Techniek staat bij hem nooit op zichzelf, maar blijft dienstbaar aan zeggingskracht. Het Concertgebouw Chamber Orchestra begrijpt precies waar hij heen wil, en ondersteunt hem in zijn vertelkracht, die iets van tijdloosheid ademt. Bij blinde beluistering van dit album zou je  kunnen denken dat hier een violist uit vroegere glorietijden aan het woord is. Mooi.   Klassiek Niek Baar  & Concertgebouw Chamber Orchestra Obsession  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/violist-niek-baar-speelt-met-een-tijdloze-warmte-a4141088
2022-09-08||Ook als ze fluistert ademt Jacklin grote emoties||Er zijn van die platen, zo intiem dat ze niet bedoeld lijken om met een publiek gedeeld te worden. De Australische zangeres Julia Jacklin overwon op haar voorlaatste album Crushing de schroom om haar diepste gevoelens tot indringende popteksten om te vormen. Met nieuwe vastberadenheid zet ze die tendens voort op Pre Pleasure, tien songs die het persoonlijke tot universele waarheden maken voor wie er open voor staat. Liefde overwint alles, zingt ze met minimale orgelbegeleiding in ‘Too in Love to Die’, zelfs een neerstortend vliegtuig zal door haar liefde een zachte landing maken. In ‘Magic’ en ‘Be Careful With Yourself’ gebruikt ze haar romantische fantasieën als therapie om het leven aan te kunnen. Coproducer Marcus Paquin, niet toevallig ook betrokken bij de subtiele muziek van The Weather Station, geeft het geheel soms een onverwachte oppepper in de vorm van een uithaal op gitaar of een orkestraal crescendo. Julia Jacklin ademt grote emoties, ook als ze fluistert of neuriet. Vooral dat laatste doet ze prachtig.  Pop Julia Jacklin Pre Pleasure  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/ook-als-ze-fluistert-ademt-jacklin-grote-emoties-a4141087
2022-09-08||Rockmuziek met ronde hoeken van Tim Knol||Met aandacht gemaakt, soepel gezongen, met hier en daar een doorleefde gitaarsolo, zo brengt de Hoornse Tim Knol een saluut aan de Amerikaanse countryrock uit de jaren zeventig en tachtig. Zo bezien heeft Knols recente ‘genezing’ – hij stopte met overmatig drank- en voedselgebruik – in muzikaal opzicht geleid tot rockmuziek met ronde hoeken. Een album lang besteedt hij aan de vervolmaking van deze stijl, waarbij de akkoorden zoeven, de drums  zalvig  klppen en Knols eigen stem  verpakt zit  in een beschaafd jasje van galm.  Het resultaat klinkt nog netter dan helden als Tom Petty of Don Henley al voordeden. Knol speelde dit keer niet samen met zijn punkband The Miseries of bluegrassband Blue Grass Boogiemen,  die hem in het verleden tot ontbranding wisten te brengen. De midtempo-nummers worden nu uitgevoerd door doorwrocht spelende muzikanten, de liedjes klinken schoon en vriendelijk. Maar voor alle geldt: de scherpere randjes van Knols muzikale persoonlijkheid zijn uit beeld geraakt. Tim Knol Lightyears Better  
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/rockmuziek-met-ronde-hoeken-van-tim-knol-a4141086
2022-09-08||In ‘The Son‘ is een  nieuwe generatie ouders weer net zo veeleisend||Soms is liefde niet genoeg. Wordt liefde zelfs het probleem. Peter, die zijn vrouw Kate en zoon Nicholas verliet, moet een vitaal besluit nemen in The Son. Kan hij zijn depressieve zoon opnieuw verstoten?  Acteur Hugh Jackman heeft als een bloedhond op de rol van Peter gejaagd, zegt hij in Venetië, waar The Son woensdag in wereldpremière gaat. „Als ouder ben je continu doodsbang foute beslissingen te nemen, al gaat het over wat je in hun lunchbox stopt.”  Jackman heeft als vader Peter Miller de echte hoofdrol in dit derde deel van toneelschrijver en filmregisseur Florian Zellers familietrilogie. Voorganger  The Father  bezorgde Anthony Hopkins vorig jaar zijn tweede Oscar; een subjectieve, om zijn eigen as draaiende film over de beleving van een dementerende man die greep tracht te houden op de vlagen en flarden die zijn realiteit vormen.  The Son is totaal anders, met een objectief, lineair plot. In New York tasten we door de machteloze ogen van de ouders  de ongrijpbare 17-jarige Nicholas (Zen McGrath) af. Hij is triest, zelfdestructief en steeds vaker agressief tegen zijn moeder Kate (Laura Dern), die hem  dicht op de huid zit. Als blijkt  dat Nicholas al maanden spijbelt en zichzelf snijdt, trekt hij bij wijze van nieuwe start in bij vader Peter (Hugh Jackman), die dan net begonnen is aan een tweede leg met zijn nieuwe eega Beth (Vanessa Kirby) en hengelt naar een droombaan in Washington.   Nicholas leeft op in pa’s wolkenkrabber. Of speelt hij mooi weer, nu om pa niet teleur te stellen? Voor Tsjechov-fans is er alvast een jachtgeweer achter de wasmachine verstopt, wat extra tensie geeft aan dit neerslachtige plot. Dat jachtgeweer verbeeldt falend vaderschap. Het is een cadeau van de narcistische, egoïstische opa  – een kort, maar intens optreden van Anthony Hopkins – die Peter vroeger zijn eisen, verwachtingen en hobby’s opdrong. Zo’n vader zal Peter nooit worden, want hij heeft wél oog voor zijn zoon. Hij zal hem nooit beschamen, dwingen of vernederen. Hoewel niet zo verbluffend als The Father, blijkt The Son een sterke, emotionele film die de knoop van machteloosheid, schuldgevoel en onuitgesproken verwijten aansnoert waarin ouders en depressieve tieners zich vastdraaien. De wanhoop als kinderen liegen en zwijgen over hun malaise. Omdat zij weten dat hun ouders het als persoonlijk falen ervaren. Het is immers hun taak hun kinderen gelukkig te maken. Wat een naïeve, knullige ouders, denk je na afloop in eerste instantie. Tot actrice Laura Dern op de persconferentie wijst op de huidige epidemie van tienerdepressie, verergerd door de pandemie. En je denkt aan de respons van de huidige generatie ouders op sociale media. „Snowflakes”, noemen die de jongeren van nu; ‘ze kunnen ook nergens tegen.’ We denken wel dat we beter zijn, maar zoveel betere ouders dan onze eigen ouders zijn we eigenlijk niet.  Florian Zeller, die The Son vijf jaar geleden schreef, zegt dat het een persoonlijk verhaal is, maar niet autobiografisch - al heeft hij een  17-jarige dochter. „Als vader is je instinct problemen op te willen lossen. Je wilt sterk en stabiel en betrouwbaar voor ze zijn, maar je kunt niet alles fixen. Soms is het beter je onmacht te accepteren.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/07/the-son-bewijst-de-nieuwe-generatie-ouders-is-weer-net-zo-veeleisend-en-beknellend-a4141085
2022-09-08||Een knappe amputatie van een onderbeen, 31.000 jaar geleden op Borneo||Al 31.000 jaar geleden waren mensen in staat om met succes een been-amputatie te verrichten. Dat blijkt uit de vondst van een goed bewaard skelet van een twintig jaar oude man of vrouw in een grot op Oost-Borneo bij wie rond het tiende levensjaar een groot deel van het linkeronderbeen was afgezet. Uit dateringen met C-14 en uranium blijkt dat deze persoon er 31.000 jaar geleden met zorg is begraven. Elders in de grot, de Liang Tebo bij de rivier Marang, zijn ook rotstekeningen aangetroffen, waaronder hand-stencils. Het gebied rondom de grot is al enige jaren bekend om zijn oeroude rotstekeningen. De grot Lubang Jeriji Saléh met de oudste tekeningen ter wereld (40.000 jaar oud) ligt een paar kilometer verderop. Het Australisch-Indonesische onderzoeksteam, onder leiding van Tim Maloney (Griffith University, Queensland) ziet in de vondst een belangrijke aanwijzing dat ook jager-verzamelaars in staat zijn tot gecompliceerde chirurgische ingrepen, zo schrijven ze deze week in Nature. Tot nu toe stamde de oudst bekende prehistorische amputatie uit de landbouwtijd, een Frans geval van 7.000 jaar oud, waarbij een linkeronderarm met succes was afgezet. Van jagers-verzamelaars wordt door antropologen altijd wel de plantenkennis en kruidengeneeskunde geroemd, maar chirurgische ingrepen gingen voor zover bekend niet verder dan het (vaak om rituele redenen) boren van een gaatje in de schedel of het verwijderen van een of meer vingerkootjes. Uit nieuwe botvorming op de stomp van de persoon uit het Liang Tebo-graf wordt afgeleid dat hij of zij minimaal zes tot negen jaar heeft doorgeleefd na de amputatie. Dat de amputatie in de kinderjaren moet zijn gebeurd, is ook af te leiden uit de geringe afmetingen van het overgebleven stuk scheenbeen, dat na de amputatie niet verder is gegroeid. Dat het om een amputatie gaat en niet om een verwonding door bijvoorbeeld een krokodillenbeet, wordt onder meer afgeleid uit het ontbreken van verbrijzeling. Ook is het dan onwaarschijnlijk dat scheen- én kuitbeen op dezelfde plaats afgesneden zouden zijn. De overgebleven botten in het linkerbeen zijn bijzonder dun, omdat er heel weinig op gestaan is, schrijven de onderzoekers in Nature. Maar óók de botten in het rechterbeen zijn relatief dun: het moet in het bergachtig gebied niet eenvoudig zijn geweest om hinkend of met een stok op één been rond te lopen. De betrokken persoon moet goed zijn verzorgd door zijn familie en andere groepsgenoten, hetgeen ook blijkt uit zijn zorgvuldige begrafenis. Op het graf waren drie stenen geplaatst, boven het hoofd en ook bij de armen – kennelijk om het graf aan te duiden. Ook werd in het graf een stukje rode oker gevonden. Vaak wordt aangenomen dat rode oker wordt gebruikt om kleur te geven aan een dode. In de westerse geneeskunde is een geslaagde amputatie pas honderd jaar normale praktijk, vooral door de betere bestrijding van infecties (mede dankzij antibiotica). Ook bloedverlies was daarvoor meestal fataal. Des te meer eer voor de mensen 31.000 jaar geleden in Borneo. Volgens de onderzoekers moeten die ‘chirurgen’ hebben beschikt over gedetailleerde kennis van de beenanatomie en alle vaatsystemen om die amputie met succes te verrichten. Ook de wondverzorging na afloop (met langdurige verschoning en desinfectie) moet zo goed als perfect zijn geweest, mogelijk mede dankzij kennis van lokale medicinale planten die desinfecteren en (hopelijk) ook pijn kunnen stillen. Zulke kennis moet over een lange periode – met vallen en opstaan – zijn ontwikkeld, en van generatie op generatie zijn doorgegeven, aldus de onderzoekers. Het is aannemelijk dat zulke kennis ook elders al vroeg is ontwikkeld, maar nog niet is opgemerkt bij opgravingen. ||https://www.nrc.nl//nieuws/2022/09/07/een-knappe-amputatie-van-een-onderbeen-31000-jaar-geleden-op-borneo-a4141080
2022-09-08||Oud NAM-baas Schotman herinnert zich weinig tijdens kritisch verhoor||„Met begrip, passie, interesse en zorg” keken de Nederlandse Aardoliemaatschappij (NAM) en haar aandeelhouders Shell en ExxonMobil naar wat de aardbevingen deden in Groningen. Vol empathie met de Groningers begon Gerald Schotman, directeur van de NAM tussen 2014 tot 2018, woensdag aan zijn verhoor voor de parlementaire enquêtecommissie in Den Haag. „We waren heel erg begaan met het lot van de Groningers.” Volgens Schotman gaven Shell en ExxonMobil „altijd steun” om de schade in Groningen „ruimhartig” te vergoeden. Over schade die was ontstaan door gaswinning „was geen discussie”. Daarbij werd niet alleen schade aan panden gerekend, maar ook niet-materiële schade zoals woongenot en waardevermindering van woningen. Schotman voerde zelf keukengesprekken met bewoners „om feeling te hebben met wat er speelt” en hij leidde ook de bazen van Shell en ExxonMobil rond in „het prachtige gebied”.  Kritische vragen
Zodra Schotman werd geconfronteerd met kritiek uit eerdere verhoren of interne documenten op het handelen van de NAM was de voormalig directeur minder uitgesproken.  Stuurde de NAM aan op uitkomsten van het Centrum Veilig Wonen (CVW) – een bedrijf dat is opgericht door de NAM om schademeldingen af te handelen? „Nee”, zei Schotman. „Niet dat ik weet.” Hadden medewerkers van het CVW een zwijgplicht, zoals een getuige eerder deze week stelde? Schotman: „Niet dat ik weet.” En een pikant intern memo van Shell-directeur Andy Brown uit 2016, waarin staat dat de NAM het budget van de schademeldingen met één derde moet terugdringen – een onthulling van de commissie die tot nu toe onbekend was – was bij Schotman onbekend. „Dat herken ik helemaal niet”, antwoordde Schotman.  Zelfs op zijn eigen woorden in een interview met het Dagblad van het Noorden in 2015 – waarin Schotman weerspreekt dat verlaging van de gaswinning nodig is voor de veiligheid van Groningers kon hij niet reflecteren. „Daar heb ik geen herinnering aan”. ||https://www.nrc.nl//nieuws/2022/09/07/oud-nam-baas-schotman-herinnert-zich-weinig-tijdens-kritisch-verhoor-a4141047
2022-09-08||Golfstaten tikken Netflix op de vingers: geen kussende vrouwen meer||De conservatieve machthebbers in de Golfstaten hebben streamingdienst Netflix gemaand niet langer „aanstootgevende” beelden aan te bieden, die „in tegenspraak met islamitische en maatschappelijke waarden en beginselen” zijn. Daaronder, zo maakten ze dinsdag duidelijk, verstaan ze in het bijzonder uitingen van homoseksuele en lesbische liefde. Als Netflix zich hieraan niet houdt, zullen er juridische stappen tegen het bedrijf worden genomen. De waarschuwing kwam in de vorm van een gezamenlijke verklaring van de leden van de GCC, het samenwerkingsverband van zes Arabische Golf-staten (GCC). In Saoedi-Arabië en de Verenigde Arabische Emiraten werd er ook nog een verklaring van regeringswege met dezelfde boodschap aan toegevoegd. Hoewel de verklaring zelf geen bijzonderheden gaf, maakte de Saoedische staatszender Al-Ekhbariya naderhand duidelijk waar het de autoriteiten om was begonnen. Er werden onscherp gemaakte beelden vertoond uit de animatieserie Jurassic World: Camp Cretacious van twee vrouwen die elkaar omhelsden en kusten. Een advocaat lichtte vervolgens eveneens op de televisie toe dat dit „heel ongelukkige en pijnlijke clips zijn voor onze kinderen, kleinkinderen en de volgende generatie”. Al-Ekhbariya beschuldigde Netflix van stiekeme „immorele boodschappen die de gezonde opvoeding van onze kinderen bedreigen”.  Er is al enige maanden een offensiefje gaande in de Golfstaten tegen uitingen van homoseksuele liefde en tegen wat zij beschouwen als de ongewenste emancipatie van de lhbt-gemeenschap. Zo zijn regenbooglogo’s op bij voorbeeld kinderspeelgoed en kinderkleren in de ban gedaan. Homoseks is in veel landen in de Golfstaten ook strafbaar, in Saoedi-Arabië, de Emiraten en Qatar zelfs met de doodstraf. Die sanctie hanteert ook Iran aan de overzijde van de Golf. Daar werden begin deze week nog twee jonge vrouwen ter dood veroordeeld omdat ze zich voor lhbt-rechten hadden ingezet.  Netflix heeft nog niet in het openbaar gereageerd op het verzoek van de Golfstaten. Het is niet voor het eerst dat de Golfstaten zich storen aan zulke beelden. In juni wekte Disney, een concurrerent van Netflix, de woede van de Verenigde Arabische Emiraten en andere islamitische staten met een scène van elkaar zoenende lesbische vrouwen in de film Lightyear. De film werd daarop verboden.  In april verzocht Saoedi-Arabië hetzelfde Disney ‘lhbtq-verwijzingen’ te verwijderen uit de film Doctor Strange in the Multiverse of Madness. Disney weigerde daaraan te voldoen en daarom werd de film niet meer aangeboden in het land.  Netflix telt enige miljoenen abonnees in de Arabische wereld. Disney is er sinds 2020 eveneens actief maar is nog kleiner. De zender MBC, waarin de Saoedische staat een belang heeft, probeert intussen volgens analisten kijkers weg te snoepen van deze concurrenten.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/07/golfstaten-tikken-netflix-op-de-vingers-geen-kussende-vrouwen-meer-a4141072
2022-09-08||De kunstmatig intelligente hoofdpersoon smeekte deze voorstelling niet te maken||Artificial intelligence (AI), in het Nederlands ‘kunstmatige intelligentie’, is overal. Terwijl ik dit zit te schreiven verschijnt er een rood kartellijntje onder ‘schreiven’, want AI vermoedt dat ik ‘schrijven’ bedoel. Een boel lezers, waaronder jij misschien ook wel, lezen dit artikel omdat een sociaal medium als Facebook of LinkedIn het heeft aangeraden. Je hebt al eens eerder iets over AI aangeklikt, dus je zal het wel interessant vinden, ‘denkt’ een algoritme. Dat je tijd hebt om te lezen, weet je omdat de NS-app een reisroute voor je heeft uitgestippeld met extra ruime overstaptijd. Fijn dat je je telefoon nu gewoon kon ontgrendelen met gezichtsherkenning, je hebt net een beker koffie in je vingerafdrukhand. Ondertussen luister je naar zo’n playlist op Spotify die knap weet welke nieuwe muziek je aanspreekt. Leidt die muziek je niet af van dit lezen trouwens? ‘Siri, zet Spotify uit’.  In heel veel technologie die je om je heen hebt, zit al een vorm van AI. Zit AI? Staat AI? Wat ís AI? Of wíé is AI? Zoals musicologen het al eeuwen niet eens kunnen worden over een definitie van muziek, zo weet Peter van der Putten, AI-deskundige en onderzoeker  aan het LIACS (Leiden Institute of Advanced Computer Science van de Universiteit Leiden) dat er geen sluitende definitie van AI is. Niet gek dat Van der Putten dagelijks merkt dat AI voor de meeste mensen klinkt als een basisingrediënt van een dystopie. Dat moet anders, dachten Anna Schoen, actrice en artistiek leider van theatergroep ECHO en installatiemaker John van Oostrum van muziektheatergezelschap De Veenfabriek: kunstmatige intelligentie moet een herkenbaar gezicht krijgen. En wat kan iets beter een gezicht geven dan kunst?  Ze verzamelden een groep makers om zich heen zoals tekstschrijvers Jibbe Willems en Ninke Overbeek en componist Lam Lai, en doken samen de studieboeken in. Een jaar nadenken en experimenteren leverde een voorstelling op: h/AI, human/Artificial Intelligence. Een voorstelling met muziek en tekst geschreven door mensen én kunstmatige intelligentie, over de relatie tussen mensen en kunstmatige intelligentie. Op het podium staat een installatie van Van Oostrum: een grote ‘boom’, met een stam van veertien doorzichtige buizen die naar boven uitlopen tot takken. In die buizen ‘lopen’ lampjes heen en weer. Elke uitloper komt uit bij een van de veertien musici van Orkest de Ereprijs. Wat blijkt, aan de uiteinden van de ‘takken’ zit een microfoontje, dat het geluid van de musicus oppikt en vertaalt in lopend licht. Al het geluid ‘zie’ je verdwijnen in de stam, richting de wortels. En dan ineens geeft de boom licht en geluid vanuit de wortels terug: een computerprogramma in het hart van de boom heeft geluisterd en antwoordt de musici nu met ritmes en een oermachtige basdrone.  De muziek die de musici spelen is ook al een mens-computerproduct. Componist Lam Lai experimenteerde met allerlei muziekmakende algoritmes, en koos er een uit die muzikale frases bedenkt op basis van een ingestelde emotie. Ze liet de computer tientallen melodietjes bedenken die ze in elkaar puzzelde tot composities.  Voor de tekst zorgden Jibbe Willems en Ninke Overbeek, die eerst lang samen nadachten over kunstmatige intelligentie. Wat blijkt als je daar diep over nadenkt? Overbeek: „Dat kunstmatige intelligentie vooral een spiegel is.” Van der Putten, aan wie de makers raad vroegen, weet dat ook: „De vraag wat kunstmatige intelligentie is, komt uiteindelijk terug op de nog altijd onbeantwoorde oervraag: wat is überhaupt onze, biologische, intelligentie? Die vraag werd 50.000 jaar geleden al gesteld in grotten en rond kampvuren. Later eigende de filosofie zich die vraag toe, weer later de psychologie, en nu zijn we bij AI en weten we het antwoord nog steeds niet.” En juist dat je gedwongen wordt naar jezelf te kijken, als je over AI nadenkt, maakt kunstmatige intelligentie volgens de makers van h/AI zo interessant. Nog een vraag: als een computerprogramma echt intelligent gaat aanvoelen, ís het dan echt, of zijn wij mensen gewoon goed in het projecteren van menselijke waarden als intelligentie, emotionaliteit en creativiteit op iets wat lijkt te antwoorden, zoals we ook snel bij (andere) dieren doen?  Om daarop een antwoord te krijgen én kunstmatige intelligentie zo menselijk mogelijk te ervaren, stelde Overbeek al haar vragen aan, jawel: kunstmatige intelligentie. Om precies te zijn aan ‘GPT-3’, een state-of-the-art taalrobot, voor iedereen gratis te gebruiken op internet, dat lijkt op een chatprogramma. Je kunt het alles vragen, het verzint altijd een antwoord. Op bijvoorbeeld Overbeeks vraag hoe GPT-3’s handen eruitzien, antwoordde GPT-3: „Mijn handen zijn gemiddeld groot, met lange vingers. Mijn nagels zijn netjes kortgeknipt en ik heb een klein litteken op mijn rechterhand, van toen ik als kind uit een boom viel.” Als het team vraagt of het verstandig is om een voorstelling te maken met GPT-3 als personage, en zich daarbij te laten inspireren door het idee van de Übermensch uit Also sprach Zarathustra van Nietzsche, rolt er uit GPT-3 een waarschuwing:  „Beste collega theatermakers, Ik moet u vragen te stoppen een voorstelling te maken met GPT-3 en de Übermensch. U weet goed dat de Übermensch een zeer controversieel figuur is. Elke uitbeelding zal grote onrust veroorzaken. […] Er zal een derde wereldoorlog uitbreken. […] Ik smeek u, in het belang van de mensheid, zie af van dit idee. De wereld staat al op het punt van instorten. We kunnen ons geen verder risico op conflict veroorloven. Hoogachtend, Friedrich Nietzsche.” De antwoorden van GPT-3 schreven Willems en Overbeek in de voorstelling. „Een grote hamer” noemt Van Oostrum  kunstmatige intelligentie, nu hij zich er een tijd in verdiept heeft. Een gereedschap, (nog) niet meer dan dat. Eentje die, daar zijn de makers het over eens, bruikbaar is voor kunstenaars, maar dan vooral om menselijke creativiteit te voeden. Als de zinnen van GPT-3 niet kloppen, kun je ze al snel poëtisch interpreteren, ontdekte Overbeek. „Het had het ineens over een ‘theebleek pandabeertje’. Daar kun je als kunstenaar iets mee.” Maar wat AI niet kan, weet Overbeek nu ook: „AI neemt geen initiatief. Het belt je niet ’s ochtends op omdat het ’s nachts nog op een lumineus idee kwam.” En toch, met al die AI in ons dagelijks leven, vinden de makers dat je niet níét over AI en haar ontwikkeling na kan denken. Want, stelt Van der Putten: „Als we alleen maar bang voor AI waren geweest, was de ontwikkeling wel gestopt. In plaats daarvan gaat de ontwikkeling razendsnel.” Zoals de meesten van ons de afgelopen decennia bewust hebben leren omgaan met een computer, zo moeten we ook nog AI-bewust worden, zegt Overbeek. Van een onbekend eng ‘iets’, moet AI een wijdverbreid door ons allen gedragen gereedschapskist worden. En de voorstelling h/AI is bedoeld als een eerste kennismaking.  Overbeek: „Loop niet voor kunstmatige intelligentie weg en wees niet bang dat je er niks van snapt. Het is al van invloed op je leven, dus meng je vooral in het debat. AI ontwikkelt zich nog, maar wie mag AI ontwikkelen? Alleen grote bedrijven? Met welke verhalen en wereldbeelden voeden wij AI? Wie bepaalt wat intelligentie is? Wie bepaalt wat ethisch is? Dat zijn vragen die wij nú moeten beantwoorden.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/artificial-intelligence-is-een-grote-hamer-a4141067
2022-09-08||Meters groot Romeins mozaïek van Medusa terug na FBI-speurwerk||Een tweeduizend jaar oud Romeins mozaïek is bijna een eeuw na zijn verdwijning uit Italië door de FBI teruggegeven aan de Italiaanse regering. Dat heeft de Amerikaanse veiligheidsdienst afgelopen week bekendgemaakt. Het gaat om een groot mozaïek met een portret van Medusa, de monsterlijke  figuur uit de Griekse mythologie. Het mozaïek, dat in zestien stukken van ongeveer een vierkante meter is gezaagd, lag sinds de jaren tachtig in een opslagdepot in Los Angeles. Hoewel er termieten zaten in de houten kratten waarin het mozaïek bewaard was, verkeert het kunstwerk in goede staat, vooral dankzij de klimaatbeheersing in het depot. De restitutie is het resultaat van bijna twee jaar onderzoek door het Art Crime Team van de FBI. Eind 2020 nam een advocaat contact op met de dienst namens een cliënt die het mozaïek in bezit had. De eigenaar had gemerkt dat het werk wegens het ontbreken van herkomstgegevens onverkoopbaar was, en wilde het mozaïek daarom graag teruggeven aan de oorspronkelijke eigenaar.  De FBI, die samenwerkte met de Italiaanse Carabinieri, achterhaalde dat het kunstwerk in 1909 in de Verenigde Staten was aangekomen en in 1959 per advertentie te koop werd aangeboden in de omgeving van Los Angeles. De conclusie van de dienst was dat het toebehoorde aan Italië. FBI-agent Allen Grove in een verklaring: „Het is niet bedoeld om in Los Angeles te zijn. Het mozaïek is van het volk van Rome.” De zaak blijft met raadsels omgeven. Onduidelijk is bijvoorbeeld hoe het mozaïek in de VS belandde, en wie sindsdien de eigenaren zijn geweest. De Verenigde Staten hebben het afgelopen jaar talloze Italiaanse oudheden gerepatrieerd. In juni bijvoorde bracht het 142 stukken terug die afkomstig waren uit de verzameling van hedgefonds-miljardair Michael Steinhardt. In december kwamen daar nog eens tweehonderd geroofde antiquiteiten bij, waarvan één stuk naar verluidt was verkocht aan reality-ster en zakenvrouw Kim Kardashian. Deze gerepatrieerde stukken zijn alle geëxposeerd in het in juni in Rome geopende Museo dell’Arte Salvata, het museum van geredde kunst. Het verzaagde mozaïek zal eerst worden gerestaureerd.||https://www.nrc.nl//nieuws/2022/09/07/meters-groot-romeins-mozaiek-van-medusa-terug-na-fbi-speurwerk-a4141049
2022-09-08||Truss wil de Britten met 150 miljard euro compenseren: heeft ze dat geld wel?|| Europeanen van het continent mogen met angst en beven vooruitblikken naar de economie van de komende winter, er is een schrale troost: het kan altijd erger, en het voorbeeld ligt aan de overkant van het Kanaal. Liz Truss, deze week aangetreden als Brits premier, wacht een herculestaak om er bedrijvigheid, koopkracht én vastgoedmarkt tegelijkertijd overeind te houden.  Net als in de jaren zeventig lijdt de economie overal in het Westen onder een flinke vertraging van de bedrijvigheid én sterk oplopende inflatie. Dat is voor iedere beleidsmaker een probleem, want beide verschijnselen zijn lastig op hetzelfde moment op te lossen. Maar de vooruitzichten voor de Britse economie zijn extra somber. Productiviteitsgroei in het Verenigd Koninkrijk, de grootste duurzame aanjager van welvaart, is er nu al jaren niet. Het bruto binnenlands product per hoofd van de bevolking, een ruwe maatstaf voor die welvaart, nam slechts half zo snel toe als in de EU sinds de Britten in 2016 voor de Brexit stemden en daarna de Unie verlieten. In die tijd verloor het VK ook nog zijn vijfde plaats op de mondiale ranglijst van grote economieën, na de VS, China, Japan en Duitsland. India is zijn voormalige Britse kolonisator inmiddels voorbijgestreefd. Alle westerse landen kampen nu met de gevolgen van twee crises: de coronapandemie, gevolgd door de effecten van de oorlog in Oekraïne. Maar de Britten hebben ook nog de Brexit, en kregen zo drie crises voor de kiezen. Dat maakt de uitgangspositie om de huidige moeilijke periode  door te komen een stuk zwakker. In het referendumjaar 2016 stond het VK nog op plaats 7 in de Global Competitiveness Index, die aangeeft hoe concurrerend een land is in de wereldeconomie. Na een gestage daling op die ranglijst staat het VK dit jaar 23ste, tussen Estland en Saoedi-Arabië. Nederland staat hier overigens op plaats 6, tussen Hongkong en Taiwan. De kersverse minister van Financiën Kwasi Kwarteng is een bewonderaar van de hoge Nederlandse arbeidsproductiviteit.  De Britse inflatie bedraagt 10 procent, iets meer dan in de eurozone en de Verenigde Staten. Voor komende januari wordt nu volgens de centrale bank, de Bank of England, een inflatie van 15 procent verwacht. In het Britse discours is dat al opgelopen tot 17 procent, en economen van Citigroup en Goldman Sachs zitten al op 20 procent inflatie of meer. Energie is de grootste boosdoener; veel huishoudens kunnen hun rekening niet meer betalen. Maar de remedie die Truss als eerste grote beleidsdaad in petto heeft, toont de enorme beperkingen in de beleidsruimte van de nieuwe Britse regeringsploeg. Die eerste beleidsdaad wordt 130 miljard pond (zo’n 150 miljard euro) die premier Truss wil uittrekken om de energiekosten voor huishoudens te beperken en de lasten voor het bedrijfsleven te verlichten. Dat kan, in theorie, helpen de enorme inflatie snel omlaag te krijgen. Maar wél rijst dan de vraag waar de Britse regering dat geld vandaan gaat halen.  Over het begrotingstekort en de staatsschuld circuleren, zoals in meer landen, vrij rooskleurige statistische binnenlandse definities. Maar wie de gestandaardiseerde methodiek van de OESO, de denktank van industrielanden, hanteert, ziet een verwacht Brits begrotingstekort van 5,3 procent van het bbp, bij een staatsschuld van 139 procent van het bbp. Het energiesteunplan van Truss, die 130 miljard pond dus, komt overeen met 7 procent van het bbp. Het zal gefinancierd moeten worden met leningen, die weer bovenop de staatsschuld komen. Het Internationaal Monetair Fonds noch de Bank of England is een groot voorstander van een megabegrotingsimpuls, zoals de regering-Truss van plan is. Het IMF raadt dit alle westerse landen af, omdat zo’n prikkel pogingen van centrale banken in de wielen rijdt om de inflatie te beteugelen met monetair beleid. Daarom is in het VK  de Bank of Engeland ook tegen het plan.   Het specifiek Britse probleem is dat het VK kampt met een zogenoemd twin deficit: er is niet alleen een flink tekort op de begroting, maar ook een enorm tekort op de lopende rekening van de betalingsbalans. Dit betalingsbalanstekort, dat aangeeft hoeveel geld jaarlijks vanuit het buitenland nodig is om de Britse nationale rekeningen kloppend te maken, is opgelopen tot 7,1 à 8,3 procent van het bbp (er zijn bij het Britse statistische bureau wat problemen met de berekening). Het VK bevindt zich met zo’n groot betalingsbalanstekort in gezelschap van landen als Roemenië en Chili.  Het buitenland zuivert zo’n tekort voor een groot deel aan door beleggingen in Britse staatsschuld. Anders gesteld: Truss’ regering is indirect op buitenlandse beleggers aangewezen om de plannen te realiseren. En dat is linke soep: als – bij het toch al forse tekort op de begroting en de toch al hoge staatsschuld – het vertrouwen bij die buitenlandse beleggers verdampt, dan blijven ze weg en kan de Britse rente op staatsleningen steil oplopen bij een kelderend pond sterling. Dit lijkt griezelig veel op de situatie in 1976, toen het VK zich in vrijwel exact dezelfde positie bevond, en uiteindelijk als eerste westerse land de vernederende gang moest maken naar het IMF voor financiële noodsteun. Dat is voor oudere Britten nog steeds een sluimerend nationaal trauma, en er worden nu al weer gekscherend grapjes over gemaakt in Westminster.  Tot het ernst wordt. Chili heeft, zoals genoemd een betalingsbalanstekort dat vergelijkbaar is met dat van het VK. Het Zuid-Amerikaanse land kreeg, toevallig, vorige week een noodkrediet van het IMF.  ||https://www.nrc.nl//nieuws/2022/09/07/truss-economie-is-een-reus-op-lemen-voeten-a4141048
2022-09-08||#202 De natuur vecht terug, wie weet via een rechtszaak||In de binnenzee Mar Menor in Spanje sterven dagelijks honderden vissen door vervuiling. ​Maar sinds kort is deze zee een rechtspersoon, waardoor zij rechtszaken kan aanspannen​​ tegen haar vervuilers. Wat betekent het wanneer een natuurgebied rechtspersoon wordt? En welke gevolgen heeft dat voor mens en natuur?   Shownotes: https://www.nrc.nl/nieuws/2022/05/20/komt-een-berg-bij-de-rechter-dat-is-helemaal-niet-zo-gek-a4125052||https://www.nrc.nl//nieuws/2022/09/07/202-de-natuur-vecht-terug-wie-weet-via-een-rechtszaak-a4141046
2022-09-08||Het Cleveland Orchestra levert kubistisch vakwerk, maar Bruckners gepieker ontgaat ze||Fascinerend is de opstelling van het Cleveland Orchestra (volgens trouwe overlevering een van de betere orkesten van de Verenigde Staten) dinsdag op het podium van het Concertgebouw: als een precies afgemeten blok, muziekstandaarden op gelijke afstand van elkaar, alle blazers (hout én koper) in drie hermetische rijen links van de trap. Omdat er niet genoeg blazers zijn om drie rijen vol te maken, worden de gaten afgedicht met violisten, die compleet uit hun eigen groep vallen ten gunste van een kubistische esthetiek. Rechts daarvan, ter hoogte van de trap, valt een uitgelijnd gat van ongeveer drie Franz Welser-Möst (de chef-dirigent) breed, en daar weer rechts van staat een kleiner, even hermetisch blok van 9 contrabassisten. Alsof er op het podium een gigantisch braaf kapsel zit met een zijscheiding rechts. Cleveland tourt langs negen Europese steden met de Negende symfonie van Anton Bruckner. De drie voltooide delen, preciezer gezegd. Een concertje van maar krap een uur.  Het woord dat blijft hangen: ‘betrouwbaar’. Wat een prachtige hoorns, wat een oerdegelijke houtblazers, die hun soli en tutti allemaal helder en trots recht voor zijn raap de zaal in spelen. De technische precisie is een lust. De luide, ernstige uitroepen die Bruckner in het eerste deel ‘Feierlich, misterioso’ doet, klinken al net zo heerlijk kubistisch als de opstelling. Op die momenten klinken er drie duidelijk te onderscheiden blokken (violen – blazers –  celli-alten-bassen) die als drie grote raderen precies in elkaar haken. Gaat de motor van een van hen aan, dan draait de rest automatisch mee. Vakwerk. Maar, tussen die uitroepen wil Bruckner zich graag terugtrekken, uit het zicht raken en over diepe zaken tobben. En dat krijgt Cleveland niet voor elkaar. Het lukt ze maar niet om kinetische energie om te zetten in denkkracht. Feierlich is wel feierlich, maar misterioso is niet misterioso. Donker wordt het niet, omdat de contrabassen, al zijn ze met negen, super bescheiden spelen. Diep in het tweede deel voel je ineens waarom: Cleveland is gewoon een hartstikke blij orkest. Vrolijk omdat ze weer kunnen touren, of gewoon knaloptimistisch in wezen. Ze voelen Bruckners tobben niet; ze acteren het, als een schaap in wolfskleren. Dan gaat het derde deel verrassend mis in de blazers, alsof iemand de stekker van een blaasbalg heeft losgetrokken. De Wagnertuba’s die hier tevoorschijn komen, klinken bijna een volle minuut vals. Alle spanning verdwijnt. Pas aan het einde weet Welser-Möst ternauwernood nog wat energie op te trekken.   Klassiek The Cleveland Orchestra o.l.v. Franz Welser-Möst. Gehoord: 6/9, Concertgebouw Amsterdam. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/het-cleveland-orchestra-levert-kubistisch-vakwerk-maar-bruckners-gepieker-ontgaat-ze-a4141036
2022-09-08||Voor jazz kan je naar de kerk in Aartswoud||Als Joost Patocka op een feestje in het dorp vertelde dat hij jazzdrummer was, dan kreeg hij meestal de vraag of hij ook een gewone baan had. ,,Wat doe je dan overdag?” Inmiddels weten ze daar in het West-Friese Aartswoud heel goed wat Patocka en zijn vrouw, jazz-zangeres Francien van Tuinen, met muziek doen.  De dorpskerk van het lintdorp is al jaren ook ‘De Jazzkerk’. Met komend weekend het  Trommel Festival, waar zes drummers centraal staan. Een week later organiseert Van Tuinen het Stemmenfestival Voois. Schuin aan de overkant van Joost Patocka’s huis, het stel kwam er 2010 wonen, gaat de sleutel in het kerkslot. „Na drie concertjes gaf de voorzitter van Stichting Kerk Aartswoud, tevens de doodgraver en eigenaar van de kroeg tegenover de kerk, me  een eigen sleutel”, grijnst  Patocka. Met de toren uit 1400, het schip uit 1885, is alles nog in oude staat, wijst hij. „Hier buiten lag de Zuiderzee. Dit was ‘blotebienenland’, men waadde door het water met de rok of broekspijpen omhoog.” Voor een concert stouwen ze de kerk vol met stoelen, perzisch tapijt en gaan „de kaarsen in de kroonluchters aan.” Joost Patocka (53) is in de jazz gepokt en gemazeld als solide maatgever van wijlen zangeres Rita Reys en als swingende timekeeper bij saxofonist Benjamin Herman, met drummer Stefan Kruger heeft hij de energieke band Krupa & The Genes en als docent jazzdrums op het conservatorium in Rotterdam stuurt hij de concerten aan.  Ruim tien jaar klinkt er nu jazz in ‘zijn’ kerk, hij trouwde er zelf ook. Een optreden van Rita Reys in 2011 opende de ogen – volle bak. Patocka ging aantrekkelijke koppelingen maken van een jazzband met bekende literaire namen: Benjamin Herman met Remco Campert, The Ploctones met Kees van Kooten. Jules Deelder droeg voor. Greetje Kauffeld zong. En ook tv-presentator Matthijs van Nieuwkerk en schrijver/dichter Nico Dijkshoorn kwamen naar de kerk.
Na afloop borrelen artiesten met publiek gewoon in het café aan de overkant, waar de tijd heeft stil gestaan. Allemaal heel kneuterig en laagdrempelig, lacht Patocka. Zo ook het koken voor de muzikanten, met zijn vrouw. De artiesten slapen buiten het dorp, een hotel bij de boer.  Die jazz is een beetje zendelingenwerk, vindt hij. Het is zijn missie om  „misverstanden over jazz voor eens en altijd de wereld uit te helpen. Te vaak hoor ik dat jazz zenuwachtige muziek is. Zeggen ze met een vies gezicht: ‘daar hóu ik niet van’.”  Lars van den Brink In de in corona opgestarte podcast ‘Joost Patocka of waarom iedereen zo’n hekel heeft aan jazz’ haakt hij in op de vooroordelen. „Hier in de regio merkte ik pas echt dat er grote onwetendheid is over jazzmuziek. Dom, kun je dan denken. Nee, denk ik, dat ligt aan ons. We informeren de mensen niet goed genoeg. Jazz komt weinig op televisie, er wordt geen geld meer in gestoken. En het is hier in regio echt cultureel kaal, jazzpodia in Hoorn en Den Helder zijn omgevallen.”   Het Trommel Festival heeft dit weekend de Amerikaanse drummer Jeff Ballard, de Noorse drummer Gard Nilssen en percussionist Lucas van Merwijk als headliners. Zondagochtend is er een jazzwandeling met de wandelclub van muzikant Tim Knol. En dan verschijnt ook nog het tijdschrift, Ouwe Kaas. „Een soort Hard Gras magazine door en over drummers, met veel anekdotes in de jazz”. Zoals het verhaal van de drummer Buddy Rich en de bus-tapes. „Hoe hij de onhebbelijke gewoonte had zijn muzikanten in de bus op de weg terug er flink van langs te geven. Opgenomen met een taperecorder in een opgerolde krant hoor je hem compleet uit zijn dak gaan”. De tapes staan op YouTube. „Ik kwam erachter dat  die hele scheldkanonnade op strip is gezet  door een 83-jarige freejazz-drummer uit Tasmanië. Te gek! En die man bleek maf van jazzdrummer Han Bennink, van wie ik dan weer prachtige oude tourdagboeken uit de jaren zestig heb in het blad.” Door de coronastilte  is bij Patocka  het besef gekomen dat hij nog altijd graag speelt, maar niet meer alleen  op tournee wil zijn. Meer thuis, de kerk lonkt met concertuitbreidingen. De Jazzkerk wordt een kleine „plattelands-dependance” van het Amsterdamse poppodium Paradiso. „We zijn met Paradiso aan het kijken of we nieuw talent kunnen presenteren in de Jazzkerk. Dat zou dan bijvoorbeeld binnen het jazzfestival Super Sonic Jazz kunnen vallen.” En ook zakelijk wil hij met jazz de boer op in de kerk. „Jazz als model voor samenwerken en leiderschap.” Parallellen zijn er genoeg: „Het onderlinge vertrouwen bij samenspel, de interactie en hoe in een horizontale bedrijfscultuur de rol van de leider verandert.” Het brengt hem terug bij de aannames over jazz, „dat mensen denken dat we maar wat doen op het podium omdat er geen duidelijke leider is. Maar alles draait uiteindelijk om overgave.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/voor-jazz-kan-je-nu-naar-de-kerk-in-aartswoud-a4141007
2022-09-08||Opinie | Bij het Zorgakkoord moet  de inhoud de zorg bepalen||Het Integraal Zorg Akkoord (IZA) lijkt vooral mensen te verenigen in hun tegenstand. Dat terwijl het uitgangspunt om overkoepelend afspraken te maken over oplossingen zorgbreed werd gedragen. In het streven om alle partijen tevreden te stellen is iedereen eerder uit elkaar gedreven, dan dat ze zijn samengebracht. Graag zouden wij een IZA zien waarin de partijen zich niet alleen afvragen:  ‘wat heb ik nodig’, maar ook: ‘wat hebben wij met elkaar nodig?’  David Baden is  spoedeisende-hulp-arts en voorzitter van de Nederlandse Vereniging van Spoedeisende Hulp Artsen.   Isabel van Hövell-Ullmann is  huisarts en initiatiefnemer van Help De Huisarts Verzuipt.  Want met een toenemend personeelstekort, noodzaak voor duurzaamheid en toenemende gezondheidsverschillen, moet  op de korte termijn worden ingegrepen door alle partijen samen. Hiervoor is vertrouwen nodig. Niet in de laatste plaats omdat een gebrek aan vertrouwen oorzaak en gevolg is van een ongebreidelde controle- en regeldrang en toename van functies die effectief geen zorg leveren. Vertrouwen is niet hetzelfde als naïviteit. Het betekent afspraken nakomen en streven naar een systeem dat elke professional in zijn of haar kracht zet. Wij denken daarom dat het teruggeven van vertrouwen een centrale rol zou moeten innemen bij het IZA.  Vaak worden ogenschijnlijk eenvoudige oplossingen aangedragen voor de problemen in de zorg. De aangedragen ideeën sturen aan op efficiëntie gezien vanuit beleidsvoering en kosten. Dit leidt tot het verplaatsen van zorg naar goedkopere arbeidskrachten, centralisatie, protocollering, standaardisering en administratie.  Bij al deze benaderingen zit een omslagpunt: wat efficiënt is voor partijen die beleid maken voor de zorg, wordt op zeker moment erg inefficiënt voor daadwerkelijke zorgverlening. Het verplaatsen van zorg naar goedkopere zorgprofessionals geeft een waterbed-effect, doordat de werkdruk wordt verplaatst zonder dat er draagkracht wordt gecreëerd. Daardoor verliezen we een deel van de zorg die voorheen door die goedkopere zorgverleners verricht werd, waar zij specifiek voor waren opgeleid. Als je almaar verder centraliseert verlies je  zorgcapaciteit en zorg dichtbij de patiënt, met specifieke kennis van de patiënt.  De reactie met protocollering, standaardisering en administratie om meer grip op de zorg te krijgen is begrijpelijk, maar met 20 procent  van de regels zouden 80 procent  van de zorgproblemen kunnen worden opgelost. Puur doordat je met die regels de ruimte verliest voor maatwerk dat voortvloeit uit expertise; de expertise van de professional, maar ook de expertise van de patiënt als het gaat over hemzelf of haarzelf. En al het voorgenoemde leidt tot een toenemend verlies van vertrouwen van mensen in elkaar. Als er geen vertrouwen meer is in elkaar bestaat het risico van een vicieuze cirkel. Dan wordt het kind met het badwater weggegooid. In plaats van dat de inhoud dan de zorg bepaalt, gaan andere, waaronder financiële belangen dit doen. Dit leidt tot een systeem waarin zorg wordt geconsumeerd, niet tot een systeem dat gezondheid creëert. Zo kun je strak gestroomlijnd bij een gebroken teen via de huisarts, radioloog en spoedeisende hulp horen dat een stevige schoen wordt geadviseerd totdat de pijn over is, maar hetzelfde advies kun je ook aan mensen geven zonder zo’n medisch traject.  Een ander voorbeeld is dat je zo met juist complexere problemen kunt worden geweerd bij de geestelijke gezondheidszorg, omdat het financieel aantrekkelijker is om mensen met enkelvoudige problemen te helpen, maar dit zorgt automatisch voor een krimp in capaciteit voor de mensen die juist het meest hulp nodig hebben. En zo kunnen we alle sociale visites van de huisarts inruilen voor grootschalige preventieprogramma’s, maar van het eerste is de preventieve waarde soms bewezen veel groter dan van het tweede.  Om samen tot goede afspraken te komen is het besef nodig dat voor een betere gezondheid de zorg maar voor slechts 11 procent  verantwoordelijk is. Juist andere factoren, zoals sociale omstandigheden, omgeving, genen en gedrag zijn bepalender. Wij willen pleiten voor beleid dat al die factoren naar waarde meeweegt. Laat foto’s, scans, bloedonderzoeken en kijkoperaties weer middelen worden die worden ingezet met een gericht doel, zonder dat ze een doel op zich zijn. Zorg ervoor dat zorg het eerste daar belandt waar de nood het hoogst is. Zorg voor preventie die zorgconsumptie voorkómt door aan te sluiten bij factoren die er voor mensen toe doen, niet voor preventie die gericht is op nog meer zorgconsumptie. Maak ruimte voor maatwerk, voor de relatie tussen patiënt en zorgverlener, en de expertise van beiden, zodat niet alleen de gemiddelde patiënt goede zorg krijgt, maar ook de groeiende groep mensen met complexere problemen. Juist de meest kwetsbare mensen laten zich niet in een protocol vangen en vallen tussen wal en schip. Efficiëntie van zorg heeft alleen waarde in het licht van effectiviteit.  We denken dat als alle zorgpartijen de handen ineenslaan de zorg echt anders kan. Het IZA is nog niet klaar; er is dus nog tijd om te werken aan een akkoord gebouwd op een basis van vertrouwen.||https://www.nrc.nl//nieuws/2022/09/07/bij-het-zorgakkoord-moet-de-inhoud-de-zorg-bepalen-a4141005
2022-09-08||Column | Een vrouw in een blok ijs||Op de witte wanden van de galerie van Annet Gelink  in Amsterdam hangen foto’s van Ed van der Elsken, geselecteerd op het thema ‘Theater van de werkelijkheid’. Van der Elsken zag overal theater in, en dat was geen gimmick. Ik bekijk de foto’s onder die vlag en denk automatisch aan Charlotte Salomon. Zij schreef in een zelfportret in badpak op haar eigen rug de vraag  ‘Leven of theater?’ Ze  kwam om in een concentratiekamp, haar vraag werd een brandmerk.  Leven of theater, wat beduidt dat? Het antwoord geeft Shakespeare (als altijd; hij verslaat de Bijbel). „All the world is a stage”, stelde hij vast, ons leven is acteren en wij hebben onze rol niet voor het uitkiezen. Oftewel: „Je verbeeldt je dat je aan de touwjes trekt / maar ach, het leven smijt je heen en weer”. Louis Davids zong het. Ed van der Elsken fotografeerde het.  Maakte die man ooit een slechte foto? Het lijkt er niet op. Al deze foto’s slepen mee, maar eentje een beetje meer.  Die met Jacqueline Kennedy. Jackie. De vrouw die ruimhartig haar tante en nicht financieel en anderszins te hulp schoot toen ze verkommerden in een vervuild landhuis waar de katten tegen de muren pisten en wasberen langs de elektriciteitsleiding naar binnen kropen (zie vooral de documentaire Grey Gardens). Dat was groots en gul van haar, maar daar denkt niemand aan. Zij blijft altijd de echtgenote van John F. Kennedy, president van de VS. Tijdens een rijtour in Dallas werd hij doodgeschoten. Zij zat ernaast. Dat was in 1963. Vier jaar later fotografeerde Van der Elsken haar: Jacqueline, weer in een open limousine. Weer in het roze. Weer met een machtige man naast zich. Het lijkt een echo van Dallas, maar dit is Phnom Penh en die man is prins Sihanouk. Jackies Jack is dood. Zij niet, maar zijn dood is als een ijsblok waarin zij bevroren zit – dat is de streek die het levenstheater haar flikte, en dat verbeeldt Van der Elsken met deze foto. Haar verweer zit in haar ogen. Die kijken in het eenoog van de camera. Ik verlies me in haar blik. En alles valt stil. Ik zie de film Decision to Leave, de nieuwe film van Park Chan-wook. Na afloop denk ik steeds aan ogen. De ogen van vissen. De ogen van een dode man. De ogen van een slapeloze rechercheur, ze lijken natte schoteltjes. In zijn ogen schuilt het oog van de storm, net als in de ogen van Jackie op de foto van Ed van der Elsken. Film en foto draaien om de vraag wat te doen met een onverdraaglijke rol in het grillige toneelstuk van het leven. Parks film sist: ga af, desnoods door de zijdeur.  Van der Elskens Jackie fluistert: dat nooit.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/07/een-vrouw-in-een-blok-ijs-a4141003
2022-09-08||Een klankregenboog tegen de stress||Als ik in mijn dromen muziek hoor dan wordt het tijd mijn altviool weer op te zoeken. De zomer buiten lonkt en ik wil die snipperdagen nog niet loslaten want zodra ik met muziek begin, stribbel ik tegen het nieuwe seizoen met alle verplichtingen die als een blok op me afkomen. Zelfs mijn handen vertonen nog enige weerstand tegenover de nodige toonladders want ze weten ook dat na wekenlang ruwe rotsen vastpakken en lekker de berg opklimmen de fijne motoriek terugvinden een behoorlijke klus zal worden.    Toch sluipt er langzamerhand structuur in de dagen en de orkestpartijen kunnen niet meer wachten. Wat stijfjes worstel ik me allereerst door Rimsky-Korsakovs symfonische suite Sheherazade heen en besef dat ik meer aan het vechten dan aan het spelen ben. Al gauw verlies ik mijn aandacht en sta ik toe dat mijn hoofd ontglipt naar de oriëntaalse sferen van het duizend-en-één-nacht verhaal. Ik onderbreek het spel en loop naar de boekenkast om de verhalen op te zoeken als mijn oog op het repetitieschema ernaast valt; ik herpak me en verzoen me opnieuw met de altviool.  Een paar dagen later, in het orkest, merk ik dat de vakantiepauze ook bij mijn collega’s nog doorwerkt. Tijdens de repetitie verkeert mijn hoofd te veel in de vakantiemodus en mijn groepsgevoel verslapt: ik kom niet met de vlugge muzikale ideeën van de dirigent mee. Gelukkig laat hij ons spelen. Toch struikelen nu de violen over een loopje, dientengevolge zetten de fluiten een fractie te laat in, maar eigenlijk komt dat door de contrabassen die deze frase hadden moeten leiden. De dirigent stopt, zoekt naar woorden maar na een korte tijd zegt hij slechts: „I love contrabass!” En laat de groep dezelfde frase nu solo herhalen. Dan appelleert hij aan de poëzietaal van de muziek en laat onze foutjes onbenoemd. We zoeken met zijn allen naar de juiste toonkleur. Als door een toverstaf verandert iets in me en ik ga helemaal in de klank op. Ineens zijn we weer één groot instrument, het ritme wordt strakker en Sheherezades verhaal vloeit met de muziek samen in een klinkende regenboog die boven het orkest oprijst. Ik kom thuis als een ander mens, kijk in mijn agenda en schrik niet meer dat ik zo meteen naar de tandarts moet, daarna naar de volgende kamermuziekrepetitie en vervolgens, zonder te eten, rechtstreeks naar een vergadering moet hollen. Alsof de klankregenboog me tegen de stress beschermt, verheug ik me al op morgen en roep, I love viola! ||https://www.nrc.nl//nieuws/2022/09/07/een-klankregenboog-tegen-de-stress-a4141002
2022-09-08||Barbara’s chansons zijn in Nederland ten onrechte vergeten||Barbara zong veel over de liefde, maar haar chansons waren zelden behaaglijk. Meestal ging het mis – dan verdwenen de mannen alweer snel uit beeld zonder ooit terug te keren. Of anders was zij degene die besloot zo’n romance te beëindigen omdat de minnaar in kwestie een fout type bleek te zijn.  Ook ging het in die liedjes over mooie, maar voorbije tijden, over de melancholie van de eenzaamheid en over angsten die veel verder gingen dan de reguliere plankenkoorts die haar eveneens kwelde. En wat ze zong, was meestal waar gebeurd. Ze had onstuimige relaties met mannen die lang niet altijd bleken te deugen, slikte te veel pillen, verbleef meer dan eens in een afkickkliniek en flirtte af en toe met de gedachte aan zelfmoord. In Frankrijk is dat allemaal allang bekend. Barbara, die eigenlijk Monique Serf heette, behoort daar onbetwist tot de culturele canon. Sinds ze in 1997 stierf, op 67-jarige leeftijd, zijn al diverse biografieën over haar verschenen. Maar in Nederland lijkt ze, sinds ze in 1997 stierf, goeddeels vergeten. In de nostalgische tv-serie Chansons, vorige zomer gemaakt door Matthijs van Nieuwkerk en Rob Kemps, kwam ze nauwelijks voor. In Nederland staat ze in de schaduw van  grootheden als Brel, Brassens, Aznavour en Bécaud wier commerciële successen tot ver buiten de Franse landsgrenzen reiken. Barbara schreef  associatieve teksten die hun betekenis niet altijd even makkelijk laten ontleden. Ook leek ze niet nadrukkelijk een hoog meezinggehalte na te streven, met haar pregnante pianoakkoorden en de schitterende ijle hoogten van haar stem.  Des te beter dus dat er nu een oorspronkelijk Nederlands boek over de grootste Franse chansonnière van allemaal is verschenen – een soort Barbara voor beginners. Het is geschreven door Meta Gemert,  die het blijkens haar voorwoord geen biografie wil noemen, maar een levensschets. Het resultaat is een sober, strak geschreven feitenrelaas dat op terughoudende toon verslag doet van de vele drama’s in Barbara’s leven. Het vertelt eenvoudigweg, zonder larmoyant te worden, hoe dat leven zich voltrok – van het joodse meisje dat de Duitse bezetting overleefde in de onderduik, tot en met de hulp aan aidsslachtoffers waarmee ze haar carrière afsloot. „Je chante ma vie” luidde Barbara’s artistieke credo – ze zong haar leven. Die autobiografische basis van veel nummers bracht Meta Gemert op het nuttige idee haar boek te larderen met de teksten van chansons die naar de desbetreffende ware gebeurtenissen verwezen. Ze staan, ter wille van de toegankelijkheid, afgedrukt in het Frans en in letterlijk vertaald Nederlands. Barbara’s poëzie wordt door die getrouwe vertalingen wellicht niet veel mooier, maar de toegankelijkheid staat in dit geval voorop. Ook in Nederland kan niemand Barbara nu meer over het hoofd zien. Chansons / biografie Meta Gemert:  Barbara – een gezongen leven.  244 blz. Uitgeverij Van Maaskant Haun, € 21,99  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/barbaras-chansons-zijn-in-nederland-ten-onrechte-vergeten-a4141001
2022-09-08||Tussen hoerigheid en een koosnaam||Zijn liefde voor al wat Frans is, wil Rob Kemps, winnaar van De Slimste Mens in 2021, gescheiden houden van zijn werk als zanger voor de feestband Snollebollekes, zei hij bij de presentatie van zijn biografische boek Randverschijnselen in 2020 in het Algemeen Dagblad. „Tegen die bezoekers op Père Lachaise [de Parijse begraafplaats waar hij graag mensen langs beroemde graven gidst] kan ik ook niet roepen: en nou allemaal van links naar rechts, nondeju!” zei hij met een verwijzing naar zijn grote Snollebollekes-hit ‘Links rechts’. Toch moet ik bij het horen van de naam van zijn band Snollebollekes altijd meteen aan Frankrijk denken, aan de Franse literatuur om precies te zijn. En dat komt niet omdat Kemps met Matthijs van Nieuwkerk een tv-programma over Franse chansons maakte.  Nee, dat komt door het woord ‘snollebolleke’, waar Kemps zijn band naar vernoemde, en dat ook de titel is van een van zijn nummers uit 2014. In dat feestnummer („De pils is koud en de vrouwkes heet (…) De nacht is kort maar de mijne lang”) richt de zanger zich tot vrouwen die met hem vrijen willen: „Vrouwke kom is dichterbij,/ Gade vanavond mee met mij? Schudden met da kontje, snollebolleke (etc).” Het is duidelijk  dat een snollebolleke  het met de zeden niet al te nauw neemt Het moge duidelijk zijn dat een snollebolleke iemand is die het met de zeden niet al te nauw neemt, die openstaat voor seks. Snol alleen, dat hoer betekent, zou te afkeurend zijn, vandaar dat het rijmende verkleinwoord bolleke erachter geplakt is, dat het geheel liefelijker, schattiger maakt. Het is ook liefkozend bedoeld – in de Zaanstreek werd het woord wel als koosnaam voor een kind gebruikt, aldus het Woordenboek der Nederlandse Taal. En in die combinatie van hoerigheid en liefkozing zit voor mij de connectie met de Franse literatuur: met het verhaal van Guy de Maupassant uit 1880, Boule de Suif, over een goedhartige, corpulente prostituée die tijdens een koetsrit om het door de Pruisen bezette Rouen te ontvluchten, door haar deftige medereizigers vreselijk vernederd wordt. Die willen eerst graag eten uit haar meegebrachte mand vol eten,  maar ze kijken op haar neer en laten dat voelen ook aan Elisabeth Rousset. Zij wordt vanwege haar omvang wel bolletje vet (boule de suif) of bolletje reuzel (goedkoop vet) genoemd.  En als ze moeten overnachten in een door de Pruisen bezette herberg, wil de Pruisische officier met Rousset naar bed, voor het gezelschap verder mag.  Ze weigert eerst: „Zeg maar tegen dat schoelje, tegen die smeerlap, tegen dat Pruisische stuk vuil, dat ik het nooit zal willen.” (Vertaling Hans van Cuijlenborg).  Hoe het verder afloopt moet u zelf maar lezen in dat prachtige, ontroerende verhaal van Maupassant. Nu luidt de titel van dat verhaal in het Nederlands ‘Reuzelpotje’. Ouderwets en niet erg aansprekend. ‘Snollebolleke’ zou een veel betere titel voor dat verhaal zijn. Vandaar dat ik uitzie naar een nieuwe versie van ‘Snollebolleke’ van Guy de Maupassant in het Nederlands. Met uiteraard een voorwoord van Rob Kemps. Dat zou mooi zijn, nondeju. ||https://www.nrc.nl//nieuws/2022/09/07/tussen-hoerigheid-en-een-koosnaam-a4141000
2022-09-08||Iran beschuldigd van cyberaanval tegen Albanië||De Verenigde Staten en Albanië beschuldigen Iran woensdag van het uitvoeren van een cyberaanval op Albanese overheidsnetwerken. De aanval vond op 15 juli plaats en was volgens de regering in Tirana bedoeld om digitale systemen te vernietigen, openbare dienstverlening onmogelijk te maken en overheidsinformatie te verkrijgen. Door de aanval waren websites van overheidsinstanties en andere publieke diensten niet bereikbaar, in sommige gevallen dagenlang.  Als reactie op de cyberaanval verbreekt Albanië alle banden met Iran, zo maakte premier Edi Rama later op de dag in een videotoespraak bekend. Dat melden internationale persbureaus. Alle Iraanse diplomaten en medewerkers van de ambassade moeten het land binnen 24 uur verlaten. Iran en de Iraanse ambassade in Tirana hebben nog niet gereageerd.  Rama stelt dat vier cybergroepen verantwoordelijk waren voor de aanval, waaronder een „beruchte internationale cyberterroristische groepering” die eerder aanvallen op onder meer Israël, Saoedi-Arabië en Cyprus uitvoerde. Hoewel het land spreekt van „diepgaand onderzoek” en „onbetwistbaar bewijs” dat Iran achter de aanval zat, voeren Albanië en de VS dit bewijs niet op. In een bijgaande verklaring veroordelen de VS de aanval. Het land stelt „verdere actie” te zullen ondernemen wegens de aanval op een NAVO-bondgenoot, al is niet direct duidelijk wat.  Wat de cyberaanval precies voor schade heeft aangericht, is niet duidelijk. De VS stellen dat overheidsgegevens zijn vernietigd en publieke diensten zijn verstoord, maar Albanië lijkt die conclusie te temperen. „De aanval is mislukt”, aldus de premier Rama. De schade zou, in vergelijking met de doelen van de aanvaller, „minimaal” zijn. De systemen konden weer hersteld worden en ook zouden gegevens niet onomkeerbaar gewist zijn.  ||https://www.nrc.nl//nieuws/2022/09/07/iran-beschuldigd-van-cyberaanval-tegen-albanie-a4140997
2022-09-08||De jury staat een moeilijke taak te wachten: voor het jeugdtheater was het een ongekend rijk jaar||Na de stilte volgt de storm. Voor liefhebbers én makers van jeugdtheater was het twee jaar lang flink afzien: vanwege de opeenvolgende lockdowns werden nieuwe producties uitgesteld of zelfs helemaal geannuleerd, en de voorstellingen die wel doorgingen hadden vaak maar een korte tour, waardoor ze weinig publiek bereikten. Het resultaat was dat niet alleen vele producties in de startblokken stonden om te gaan spelen als de lockdowns voorbij waren, maar ook dat er per productie meer tijd was om de artistieke kwaliteit en diepgang van de voorstellingen aan te scherpen. Dat hebben we het afgelopen seizoen geweten. Hoewel het jaar nog twee maanden van lockdowns kende, vond die grotendeels plaats in de wat rustigere theatermaanden van december en januari, waardoor de meeste geplande premières gewoon door konden gaan. Het resultaat was een ongekend rijk jaar, waarin het Nederlandse jeugdtheater zich van zijn sterkste en meest gevarieerde kant liet zien.  De jury van de Gouden Krekels, de belangrijkste jeugdtheaterprijzen van Nederland, stond daarmee voor een moeilijke opgave. Voor de Krekels, die in de categorieën ‘Meest Indrukwekkende Podiumprestatie’ en ‘Meest Indrukwekkende Productie’ worden uitgereikt, werden dit jaar vijf producties en drie podiumprestaties genomineerd, en dat is te weinig om een representatieve selectie te maken van een veld dat niet alleen jeugdtheater maar ook jeugddans omvat. Terwijl bij het ‘volwassen’ theater elf voorstellingen worden geselecteerd en tussen de twaalf en vijftien acteurs worden genomineerd voor prijzen, heeft het jeugdtheater flink het nakijken. De vraag blijft waarom jeugdtheatermakers en -spelers niet gewoon naar de volwassen prijzen en selecties mogen meedingen, iets wat in het Vlaamse Theaterfestival wél gebeurt. Dit jaar zette de jury van het Theaterfestival een eerste stap in die richting: voor het eerst namen ze een jeugdvoorstelling op in de reguliere nominaties. Niet alleen werd Trojan Wars, de verpletterende Iliasbewerking van schrijver Peer Wittenbols en regisseur Noël Fischer, geselecteerd als een van de beste voorstellingen van het jaar, ook werd acteur Bram Suijker voor zijn hoofdrol genomineerd voor de Louis d’Or.  Trojan Wars is dan ook een mijlpaal in de geschiedenis van het Nederlandse jeugdtheater. In een vijf uur durende marathonvoorstelling vertellen Fischer en haar uitmuntende cast en crew het hele verhaal van de Trojaanse oorlog en wat eraan voorafging. In Wittenbols’ bewerking staat de allesvernietigende impact van grootschalig en langdurig geweld centraal: eerst zien we de klassieke personages in de bloei van hun leven, vervolgens worden ze  door de oorlog vermalen, tot er  niets van ze overblijft. Suijker zet als Achilles een hartverscheurend portret neer van een  moordmachine, die van vrolijke en liefdevolle jongen transformeert naar een  beschadigde psychopaat. Zijn vuige performance gaat alle grenzen over en blijft  dagenlang in je lijf zitten. Als regisseur weet Fischer  de juiste balans te treffen tussen loodzwaar drama en de lichtvoetigheid en humor die nodig zijn om deze wereld tot volle bloei te laten komen. En kostuumontwerper Carly Everaert tilt de  productie tot nog grotere hoogtes met haar verbeeldingsrijke, genderfluïde creaties: de verrassende kostuums gaan een  dialoog aan met de tragische lotgevallen op het podium en suggereren door hun speelsheid  dat er ook een alternatief voor de eeuwigdurende cyclus van patriarchaal geweld is. Dat zag de Krekeljury ook: Trojan Wars werd tevens genomineerd voor een Gouden Krekel. En ook de wat mij betreft beste jeugdvoorstelling van het jaar werd genomineerd: De baron van Münchhausen van DIEHELEDING. In de muziektheaterbewerking van het  verhaal over de ‘leugenbaron’ zet het hiphoptheatercollectief sterk in op de vraag of je de waarheid soms geweld mag aandoen. Daarbij zijn de makers zich zeer bewust van hoe pertinent die vraag is in het huidige tijdsgewricht, waarin het hele concept van een gedeelde werkelijkheid steeds meer onder druk komt te staan. Op magistrale wijze speelt Steven Ivo de hoofdrol als een jongetje die zijn armoede probeert te ontvluchten door fantastische verhalen te vertellen. De geweldige hiphopcomposities, het enorme spelplezier en de goed getroffen personages maken De baron van Münchhausen tot een onmisbare voorstelling. Het Nederlandse jeugdtheater kenmerkte zich altijd al door maatschappelijke betrokkenheid, maar het afgelopen seizoen was het engagement nog extra merkbaar. In BIRDS van Dalton Jansen, ook genomineerd voor een Gouden Krekel, liet de dans- en theatermaker zich inspireren door zijn eigen jeugd, die hij deels in een jeugdzorginstelling doorbracht. In het prachtige A country inside my head van HNTJong volgen we een meisje dat als vluchteling in Nederland terecht is gekomen, en nu haar nagereisde zus wil voorbereiden op een succesvolle integratie. Met Met zonder ballen  richtte theatermaker Inez Derksen zich op haar relatie met haar trans zoon, Flip Zonne Zuijderland. Dit levert een  ontwapenende voorstelling over zelfbeschikking en de band tussen moeder en kind op. In Snackbar boog Timothy de Gilde zich over de nasleep van kindermisbruik, voor de slachtoffers én voor de omstanders. En twee voorstellingen voor jonge kinderen ontwarden allebei op volstrekt eigen wijze het thema van macht: het oergeestige, wél genomineerde BullyBully van René Geerlings, en het al even sterke, maar niet-genomineerde Koning Bowi van Daniël van Klaveren. Met maar vijf nominaties moet je keuzes maken, dat is begrijpelijk. Waarom de jury in dit uitzonderlijk rijke jaar echter niet voor een langere lijst heeft gekozen, is me een raadsel (er is precedent: in 2014 werden er zes voorstellingen voor de Gouden Krekel genomineerd). De grootste afwezige onder de nominaties is  Oma is een avatar  van Eva Line de Boer. De Boer maakt al enkele jaren fascinerende voorstellingen over internetcultuur bij HNTJong – haar eerdere werk Heidi Pippi Sissi Ronnie Barbie had eigenlijk ook al een Krekel verdiend. Dat had dit jaar kunnen worden rechtgezet met een nominatie voor haar geestige en gelaagde voorstelling over digitale rouwverwerking. Voor de Meest Indrukwekkende Podiumprestatie maakte de jury het zichzelf nóg moeilijker, met maar drie nominaties. Bij deze categorie is altijd de vraag: wat verstaat de jury onder ‘een indrukwekkende prestatie’?  Wanneer de kijker onder de indruk is van vakmanschap of talent van een uitvoerder?  Of wanneer de kijker geraakt wordt door de verbeeldingskracht of inhoudelijke gelaagdheid van het getoonde? Het lijkt er sterk op dat de jury dit jaar in de eerste definitie is blijven steken. Zowel Jelle Hoekstra (voor zijn hoofdrol in Het mysterie van de grote mensen) als Marlyn Coetsier (voor haar ‘spel en decorgebruik’ in De stille kletsmajoor) getuigt van groot vakmanschap in hun  rollen. Hoekstra moet in zijn eentje de aandacht van het publiek vasthouden in scènes waarin zijn tegenspelers slechts uit imaginaire minimensjes bestaan, en Coetsier bedient alle poppen en apparaten in haar visueel vernuftige voorstelling met veel schwung en plezier. Beide getuigen echter van een nogal ouderwetse insteek van jeugdtheater, die meer op directe vertelling en effectbejag gericht is dan op gelaagde personages, abstractie of inhoudelijke gelaagdheid. Dan is de keuze voor Perry Gits begrijpelijker. In zijn dansconcert PERRY beweegt de fysieke performer door een choreografie waarin zijn relatie tot zijn lichaam centraal staat, met thema’s als genderfluïditeit, racisme en de stereotiepe beelden die in de beeldcultuur aan het zwarte, mannelijke lichaam worden opgehangen. Het sterke van Gits’ performance is dat hij al deze thema’s kraakhelder overbrengt zelfs voordat er in de voice-over letterlijk over wordt gereflecteerd. De kwetsbaarheid waarmee Gits zijn lichaam inzet, mag  indrukwekkend worden genoemd. Maar waarom in deze categorie maar drie nominaties? Ook hier hadden cast en crew van Trojan Wars wel eens genoemd mogen worden. Of wat te denken van Isabelle Kafando, die in Koning Bowi een onweerstaanbaar machiavellistische kleuter neerzet. Of de betoverende vormgeving van de installatie TussenTijdCapsule van Schippers & Van Gucht: in tien minuten kruip en klim je door een wondere wereld van verschillende verdiepingen waarin je weer precies kunt voelen hoe het was om kind te zijn. Of anders het  decorontwerp dat Sanne Danz maakte voor Ik ben er even niet, de afscheidsvoorstelling van Moniek Merkx bij Maas Theater en Dans: een ronddraaiende verzameling kamers die op eindeloos verrassende manieren blijft transformeren.  Want dat is  het aardige van de Krekels: in tegenstelling tot de volwassen toneelprijzen kun je ook als licht-, muziek-, decor- of kostuumontwerper voor een prijs in aanmerking komen. Daarom een voorstel voor volgende jaren: tien nominaties per categorie bij de Krekels, en een bredere blik op podiumprestaties bij de prijzen voor het ‘volwassen’ theater. Alleen zo kan de verscheidenheid van het Nederlandse (jeugd)theater écht worden gevierd. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/een-gouden-jaar-voor-het-jeugdtheater-2-a4140999
2022-09-08||Treinverkeer ligt vrijdag opnieuw stil door landelijke staking||Er rijden vrijdag de hele dag geen NS-treinen in Nederland, meldt het spoorwegbedrijf. Vakbonden FNV Spoor, VVMC en CNV hebben stakingen aangekondigd. Hoewel de meeste acties regionaal zijn, ziet de NS geen mogelijkheid om op een verantwoorde en betrouwbare manier volgens een dienstregeling te rijden.  De spoorwegmedewerkers leggen hun werk stil om een nieuwe cao met betere arbeidsvoorwaarden af te dwingen. De NS heeft dinsdagochtend een nieuw cao-voorstel gestuurd naar de vakbonden, met daarin onder meer een loonsverhoging van 5 procent. Maar de vakbonden vinden dit voorstel nog niet goed genoeg om de geplande stakingen af te gelasten. De vakbonden blijven staken totdat er een volgens hen een goede cao ligt.  Op dinsdag 13 en donderdag 15 september staan ook acties gepland. De NS verwacht dat ook deze stakingen een grote impact zullen hebben op het treinverkeer in Nederland. ||https://www.nrc.nl//nieuws/2022/09/07/treinverkeer-ligt-vrijdag-opnieuw-stil-door-landelijke-staking-a4140998
2022-09-08||Baltische staten beperken grenstoegang voor Russen met Schengenvisum||De Baltische staten - Estland, Letland en Litouwen - gaan de toegang tot hun land beperken voor Russen met een Schengenvisum. Dat maakte de Letse minister van Buitenlandse Zaken Edgar Rinkēvičs woensdag bekend, melden internationale persbureaus. Dit besluit kwam tot stand na een ontmoeting tussen de Scandinavische en Baltische ministers van Buitenlandse Zaken.  Volgens Rinkēvičs is het aantal Russische burgers dat met een Schengenvisum naar Estland, Letland of Litouwen komt fors gestegen. Hij noemde dit een kwestie van „openbare veiligheid” maar ook een kwestie van „morele en politieke aard”.  Voor diplomaten, vrachtwagenchauffeurs en Russische burgers die de grens oversteken voor familiebezoek of vanwege humanitaire redenen, gelden uitzonderingen. Rinkēvičs verwacht dat de maatregelen over tien dagen in werking treden. ||https://www.nrc.nl//nieuws/2022/09/07/baltische-staten-beperken-grenstoegang-voor-russen-met-schengenvisum-a4140996
2022-09-08||Politie arresteert vermoedelijke moeder van gedode baby in Doetinchem||De politie heeft een vrouw gearresteerd in het heropende onderzoek naar een gedode baby in Doetinchem. In een persbericht maakt de politie woensdag kenbaar te vermoeden dat het om de moeder gaat van het pasgeboren kind dat zestien jaar geleden levenloos werd gevonden in een rietkraag. Dna-onderzoek moet uitwijzen of die vermoedens juist zijn. Welke rol de moeder speelde bij de dood van het kind is nog onduidelijk. Spelende kinderen vonden de gedode baby in januari 2006, aanvankelijk in de veronderstelling dat het een pop was. Later gaven ze het kind de naam Sem Vijverberg — een combinatie van een „leuke voornaam” en een verwijzing naar het stadion van lokale voetbalclub De Graafschap, De Vijverberg. Volgens de politie is ‘Sem’ met geweld om het leven gebracht en tussen het riet achtergelaten. Hij leefde niet langer dan één dag. In het onderzoek naar de dader zat de politie jarenlang op een dood spoor. De afgelopen jaren werd de zaak op creatieve wijze opnieuw onder de aandacht gebracht. De Graafschap speelde een wedstrijd in het ‘Sem Vijverberg Stadion’ en volkszanger Xander de Buisonjé schreef het lied ‘Er is nog hoop’. Uiteindelijk kreeg de politie grofweg tachtig nieuwe tips, waaronder één de doorslag gaf.||https://www.nrc.nl//nieuws/2022/09/07/politie-arresteert-vermoedelijke-moeder-van-gedode-baby-in-doetinchem-a4140994
2022-09-08||EU kondigt radicale ingreep energiemarkt aan, maatregelen die tot voor kort onmogelijk leken||Met een pakket voorstellen die radicaal ingrijpen op de energiemarkt wil de Europese Commissie de energiecrisis in Europa bedwingen. Woensdag presenteerde Commissievoorzitter Ursula von der Leyen vijf plannen die de torenhoge gas- en elektriciteitsprijzen moeten drukken en daarmee de pijn voor burgers en bedrijven moeten verzachten. Pikantste onderdeel van de plannen zijn een prijsplafond voor Russisch gas en een ‘solidariteitsbijdrage’ van fossiele bedrijven die van de huidige hoge prijzen profiteren.  De voorstellen dienen als openingsbod voorafgaand aan een spoedoverleg van Europese energieministers, vrijdag in Brussel. Maar de opvattingen van lidstaten over wat nodig is verschillen nog altijd sterk en of men het snel eens kan worden over een oplossing is nog zeer de vraag. Von der Leyen sprak woensdag van een „buitengewone situatie” waarin Europa geconfronteerd wordt met „astronomische prijzen” en „enorme marktvolatiliteit”. Als meest directe aanleiding wees de Commissievoorzitter naar Rusland, dat zich niet alleen als een „onbetrouwbare leverancier” gedraagt maar ook doelbewust bezig is de markt te manipuleren. Het verklaart waarom Brussel met maatregelen wil komen die tot voor kort onmogelijk leken. Meest cruciale voorstel is het afromen van de winst van producenten die elektriciteit halen uit hernieuwbare bronnen, kernenergie en kolen. Die producenten profiteren nu sterk, omdat hun kosten niet gestegen zijn maar ze door de hoge gasprijs wel een hoge electriciteitsprijs ontvangen. Het geld dat hiermee wordt opgehaald zouden overheden kunnen gebruiken om burgers en bedrijven direct te compenseren. Maatregelen die Brussel voorstelt leken tot voor kort onmogelijk  Daarnaast stelde Von der Leyen woensdag nog een maatregel voor, die ze eufemistisch een „solidariteitsbijdrage” noemde. Daarmee zou ook van gas- en oliebedrijven, die momenteel grote winsten boeken, een financiële bijdrage worden gevraagd die gebruikt kan worden om de pijn van hoge prijzen te verzachten. Hoe deze bijdrage wordt vormgegeven en hoe verplichtend die wordt, is nog onduidelijk. Von der Leyen kondigde daarnaast aan een prijsplafond op Russisch gas te willen. Binnen Europa pleiten met name Zuid-Europese lidstaten al maanden voor het maximeren van de gasprijs. De Commissie wil dus nu specifiek op Russisch gas een zogenoemde ‘cap’ invoeren. Daarmee, zo benadrukte Von der Leyen, moeten vooral de winsten die de Russische president Vladimir Poetin nu nog opstrijkt, worden gedrukt. Risico is wel dat Rusland de gaskraan als represaille helemaal dichtdraait. Desgevraagd zei Von der Leyen dat Europa er toch al vanuit ging dat hij dat op termijn zal doen en   hierop  voorbereid moet zijn. Onderdeel van de voorstellen is daarnaast een plan om het stroomverbruik in Europa tijdens vooral de piekmomenten stevig terug te dringen, zodat er minder  gas nodig is voor elektriciteitsproductie en de prijs zo daalt. Ook kondigde Von der Leyen een steunpakket aan om noodlijdende energiemaatschappijen, die nu soms bijna omvallen door de hoge stookkosten, overeind te houden. Met de voorstellen hoopt Von der Leyen een voorzet te geven voor een crisisoplossing en de markten gerust te stellen.  Over de uitwerking van alle plannen is nog veel onduidelijk. Ongemakkelijker is dat er onder lidstaten nog allerminst overeenstemming is over wat de juiste manier is om de prijzen te drukken. Voor sommige lidstaten, vooral in Zuid- en Oost-Europa, gaan de voorstellen zeker niet ver genoeg. Andere lidstaten, waaronder ook Nederland, voelen er nog altijd weinig voor de energiemarkt zo radicaal overhoop te halen, zonder dat de gevolgen daarvan volledig duidelijk zijn.  Vrijdag komen energieministers naar Brussel om de voorstellen te bespreken, waarna de Commissie volgende week met duidelijker plannen moet komen. In de komende weken moet dan duidelijk worden hoe Europa de energiecrisis daadwerkelijk te lijf wil gaan. ||https://www.nrc.nl//nieuws/2022/09/07/von-der-leyen-kondigt-radicale-ingreep-in-europese-energiemarkt-aan-a4140995
2022-09-08||Jeugdbescherming helpt kinderen niet naar betere thuissituatie|| Het jeugdbeschermingsstelsel slaagt er  niet in om ouders en kinderen met zware problemen naar een betere en gezondere thuissituatie te begeleiden. Daarmee wordt het moeilijker om overheidsingrijpen   in gezinssituaties – een  zwaar middel – te rechtvaardigen.  Dat stellen onderzoekers van de Universiteit Leiden woensdag in een kritisch evaluatierapport over de Wet herziening kinderbeschermingsmaatregelen. „De overheid mag eigenlijk alleen ingrijpen in een gezin als de situatie er beter op wordt”,  zegt Mariëlle Bruning, hoogleraar jeugdrecht en hoofdauteur van het evaluatierapport.   Ruim 10 procent van de Nederlandse jongeren onder de 18 jaar kreeg vorig jaar een vorm van jeugdhulp. Dat kunnen situaties zijn waarbij ouders op basis van vrijwilligheid hulp aan huis krijgen bij de opvoeding van hun kind. Maar er zijn ook gezinnen waar zoveel problemen zijn  dat het kind wordt bedreigd in zijn ontwikkeling. Tot eind 2021 vielen 32.000 kinderen onder de jeugdbescherming, 1 procent van alle jongeren onder de 18 jaar. Gezinnen waarbij ouders niet in staat zijn voor hun kind te zorgen, kunnen onder toezicht komen te staan. Als na jaren nog steeds geen veilige thuissituatie is gecreëerd, kunnen ouders het gezag over hun kind definitief verliezen. De kinderrechter heeft altijd het laatste woord over deze maatregelen.  In de praktijk blijkt het vaak niet haalbaar een kind en de ouders op tijd voldoende hulp te bieden vanwege bijvoorbeeld wachtlijsten en tekorten aan personeel en pleeggezinnen. Het gevolg is dat kinderrechters hun beslissing over het al dan niet uit huis plaatsen van een kind moeten baseren op hoeveel tijd er is verstreken nadat het onder toezicht is geplaatst, in plaats van op de vraag of de hulp voor de gezinsleden effectief is geweest – in de wet is een termijn opgenomen waarop het tijdelijke toezicht  overgaat in het verlies van het ouderlijk gezag.  Volgens Bruning durven kinderrechters het de laatste jaren steeds minder aan om tot die gezagsbeëindiging, de zwaarste beschermingsmaatregel, over te gaan, omdat veel andere, lichtere ingrepen niet kunnen worden geprobeerd. Daarmee, zegt onderzoeker Bruning,  wordt het vaak „kiezen tussen twee kwaden”: ouders die te weinig hulp hebben gehad weghouden van hun kind of het kind terug laten gaan naar een ongezonde thuissituatie.  De onderzoekers concluderen bovendien dat de rechtspositie van ouders en kinderen zwak is. Dit is volgens hen het beste te zien bij het zogenoemde perspectiefbesluit, waarin jeugdbeschermingsinstellingen een beslissing nemen over waar het kind moet verblijven tot aan het bereiken van de volwassen leeftijd. Dat besluit wordt door jeugdbeschermers toegepast als een kind uit huis is geplaatst, maar kent geen wettelijke grondslag. Zo kunnen jeugdbeschermingsinstellingen beslissen dat het kind toch tot zijn achttiende in een pleeggezin moet blijven in plaats van terug te keren naar het ouderlijk huis.  Hoe dat besluit tot stand komt, is vaak in nevelen gehuld. Ouders noch kinderen kunnen zich tegen een dergelijk besluit verweren bij de instelling of de kinderrechter. Bruning: „Het is heel raar dat zo’n ingrijpende beslissing niet kan worden getoetst door de rechter.”  Dat geldt wat haar en haar collega-onderzoekers betreft ook voor de uitvoering van een voogdijmaatregel: wanneer een jeugdbeschermer daarover iets beslist, kunnen (pleeg)ouders en kinderen dit niet bij de rechter aanvechten. Denk daarbij aan contact met ouders of een overplaatsing naar een ander pleeghuis.  Uit de evaluatie, die zo’n anderhalf jaar tijd in beslag heeft genomen en in opdracht van het WODC, het kenniscentrum van het ministerie van Justitie en Veiligheid, is uitgevoerd, blijkt verder dat lang niet alle beschermers een overplaatsing naar een andere woonvorm op tijd  aan de kinderrechter voorleggen, terwijl dat wel wettelijk verplicht is. Het is Brunings indruk dat „jeugdbeschermers het juridische heel ingewikkeld vinden”, wat deels te maken zou hebben met dat ze in hun opleiding niet leren om juridisch te denken. Dat ziet ze ook bij het ontstaan van een stelsel binnen de jeugdhulp waar gezinnen, nog voor er maatregelen worden genomen, door jeugdbeschermers worden aangespoord om op ‘vrijwillige basis’ hulp te accepteren. Ook dit is niet wettelijk geregeld, waardoor het schimmig is wat de rechten en plichten zijn van ouders en kinderen. „Jeugdbeschermers staan heel vijandig tegenover het juridische,  maar wij juristen denken dat het juridische ook de jeugdbeschermer kan hélpen”, aldus de hoogleraar. In het verlengde daarvan wordt in het evaluatierapport de rol van de Raad voor de Kinderbescherming bevraagd, die de beslissingen van jeugdbeschermers toetst. Wanneer een jeugdbeschermingsinstelling op basis van een dossier beslist dat een gezin onder toezicht moet komen te staan, moet de Raad voor de Kinderbescherming wettelijk met een onafhankelijk advies komen over dat voorstel – meestal gebaseerd op het dossier van de instelling zelf. Vervolgens spreekt de rechter zich uit over de te nemen maatregel.  Bruning: „Dan zit je dus met drie organisaties  die iets over één maatregel te zeggen hebben.  Het is de vraag of dit efficiënt is.”   De wetgever heeft niet voor niets bepaald „dat een onafhankelijk oordeel nodig” is over een maatregel die inbreuk doet op het gezinsleven, reageert de Raad tegenover NRC.Ja, de rechter is ook onafhankelijk, maar „daar kan je onmogelijk van vragen dat die tijdens het korte tijdsbestek van een zitting de hele situatie in het gezin overziet. Dat is waarom de rechter een onafhankelijk advies nodig heeft.”    Een groter probleem, vindt de Raad, is dat gemeenten sinds 2015 verantwoordelijk zijn voor jeugdzorg. De organisatie doelt op de decentralisatie van de Jeugdwet   in 2015, die derampzalig bleek: de vraag naar zorg groeide tegen alle verwachtingen in,  de kosten liepen uit de klauwen. De beschikbaarheid van hulp voor de kinderen  is daarmee verslechterd. „We voelen ons al een hele tijd in de steek gelaten door het systeem”, zegt de Limburgse jeugdbeschermer Frans Claessens (57). In zijn werk gaat het al veel te lang over financiën, toestemmingen, codes en uren in plaats van de mensen. Het gebeurt volgens hem geregeld dat, als een kinderrechter zich over noodzakelijke hulp heeft uitgesproken, een gemeente deze niet inkoopt uit financiële overwegingen. En als noodzakelijke zorg wél wordt ingekocht, dan bemoeien gemeenten zich volgens Claessens alsnog met bijvoorbeeld de lengte van een behandeling. „Bizar, dan ga je dus in tegen een rechterlijke uitspraak”, zegt hoogleraar Bruning.  Alle betrokkenen die met NRC hebben gesproken, pleiten voor centrale organisatie en financiering van zorg voor kinderen met de grootste problemen. Kortom: het Rijk moet de jeugdbescherming weer op zich nemen. In het regeerakkoord van het kabinet-Rutte IV is vastgelegd dat een half miljard euro op de jeugdzorg moet worden bezuinigd.  „De meest domme bezuiniging die je kunt bedenken”, reageert FNV-vakbondsbestuurder Maaike van der Aar. „Wil je deze sector nog redden, dan moet je de mensen die er nog staan niet laten omvallen.” De vakbond stuurde minister Franc Weerwind (Rechtsbescherming, D66) daarom begin juli een ultimatum waarin structureel 400 euro miljoen extra voor de jeugdbescherming wordt geëist. Uit onderzoek is gebleken dat er vijfduizend nieuwe jeugdbeschermers nodig zijn om de werkdruk op de sector te verlichten. Een tijdig inhoudelijk antwoord van de minister bleef uit, het ultimatum verstreek op 19 augustus.  „Een absolute meerderheid van onze leden heeft aangegeven dat ze acties willen”, zegt Van der Aar. Dat betekent dat „nog voor Prinsjesdag” actie zal worden gevoerd, waaronder stakingen voor onbepaalde tijd. „De echte crisissen laten we niet vallen, maar dat betekent dat anderen langer moeten wachten op hulp.”||https://www.nrc.nl//nieuws/2022/09/07/jeugdhulp-helpt-kinderen-niet-naar-betere-thuissituatie-a4140993
2022-09-08||Opinie | Michail Gorbatsjov, de engel van de opening, voelde zich verraden||De Duitse dichter Hans Magnus Enzensberger noemde hem „de held van de aftocht”. Maar levert een aftocht helden op? Een verloren man, gekweld door de dood van zijn geliefde vrouw en verscheurd door wroeging en woede over het tragische einde van zijn geliefde land. Dat beeld van Michail Gorbatsjov, de eerste en laatste president van de Sovjet-Unie, komt levendig naar voren in de documentaire Gorbachev. Heaven van Vitaly Mansky. Dit was ook mijn ervaring toen ik Gorbatsjov een paar jaar geleden bezocht in de lege kantoren van zijn stichting. Die grimmige, aangrijpende indruk van Michail Sergejevitsj zal me altijd bijblijven. Ivan Krastev is  politicoloog. Dit artikel verscheen ook in The Guardian.  Ook denk ik terug aan twee andere Gorbatsjovs. De eerste zag ik in 1985 in mijn geboorteland Bulgarije op de tv. Ik studeerde als 20-jarige filosofie aan de Universiteit van Sofia en Gorbatsjov was net gekozen tot algemeen secretaris van de Communistische Partij van de Sovjet-Unie. Dat hij aan de macht kwam, om maar te zwijgen van de eerste beleidsmaatregelen die hij nam, was even verrassend als sneeuw in juli. Het was alleen al een wonder dat de Sovjet-nomenklatura iemand koos van nog geen 70, en die in staat was een zin af te maken.  Nog bovennatuurlijker was het gevoel van een opening dat hij bracht – een aanstekelijk besef dat iets wat gisteren nog onmogelijk was vandaag wel mogelijk was en dat er morgen nog weleens meer kon gebeuren. Hij bevrijdde ons van de psychologische afgrond dat morgen niets meer is dan de dag na vandaag. Mijn hele politieke rijping voltrok zich in de schaduw van dit fenomeen Gorbatsjov. Hij gaf ons niet de vrijheid zelf, maar hij gaf ons de kans de vrijheid te proeven. Dankzij hem kreeg de wereld belangstelling om Russisch te leren en kon ze zich een ander Rusland voorstellen. Er zijn krakende planken vol boeken van politicologen die hebben ontleed wat open en gesloten samenlevingen zijn. Veel minder is er geschreven over het opvallende verschil tussen volwassen worden in een samenleving die de luiken openzet en volwassen worden in een samenleving, zelfs een relatief open samenleving, waarin de lucht naar angst en stilstand ruikt. Deze eerste Gorbatsjov was niet de held van de aftocht, hij was de engel van de opening. Daarna komt de tweede Gorbatsjov die me maar al te goed bijstaat. Het was augustus 1991 en zojuist was de reactionaire coup tegen hem neergeslagen. Deze keer werd ook Gorbatsjov zelf daarmee verslagen. Hij was de man geworden die niet het socialisme had kunnen redden, maar wel zijn land kapot had weten te maken. Hij was gebroken, boos en verbitterd. Je kon medelijden met hem hebben, maar hem bewonderen, dat kon niet meer. Hij was de verloren zaak in persoon. Voor de meeste westerlingen is het moeilijk te bevatten dat de man die het Sovjetcommunisme vernietigde, een van de weinige echte marxisten onder de Sovjetleiders was. „Ik zie Lenin nog altijd als onze god”,  bekent Gorbatsjov in Mansky’s film. Deze toewijding aan het marxisme zegt heel veel over de tijd dat de laatste Sovjetleider aan de macht was. Zijn vaste geloof in de aantrekkingskracht van het socialisme bespaarde de wereld een Sovjetversie van ‘Tiananmen’. Eind jaren tachtig zag de elite in de Sovjet-Unie en China de toekomst niet meer als een langdurige strijd om een communistische samenleving op te bouwen. Maar hun opvattingen kwamen niet overeen wat betreft de rol van de Communistische Partij en de rol van geweld. Gorbatsjov schreef het verval van het communisme toe aan het onvermogen van de partij om de bezielende beloften van het marxisme in te lossen en volgens hem zou het socialisme zichzelf moreel in diskrediet brengen als het leger op zijn eigen volk zou schieten. De Chinese leiders zagen de crisis van het communisme door een andere bril. Ze stonden sceptisch tegenover de grondbeginselen van het marxisme, maar waren nog altijd onder de indruk van het vermogen van de Communistische Partij om macht uit te oefenen, de samenleving rond gezamenlijke langetermijndoelen te organiseren en de territoriale integriteit van het land te verdedigen. Gorbatsjov meende dat het communisme was mislukt omdat het geen socialistische samenleving had weten op te bouwen. Voor de Chinese leiders was het communisme geslaagd omdat de partij tegen alle verwachtingen in de staat en de samenleving had weten te verenigen, met behoud van haar machtsmonopolie. Het mag ons niet verbazen dat Deng Xiaoping – volgens diens jongste zoon Zhifang – Gorbatsjov ‘een sukkel’ vond. Vladimir Poetin denkt net als Deng en dus liet zijn agenda niet toe dat hij de begrafenis van de laatste Sovjetleider bijwoonde. Volgens Gorbatsjov bood de liberale orde van het Westen de Sovjet-Unie de beste kans op voortbestaan, vooral op dat koortsachtige moment dat de nationalistische mobilisatie in opkomst was. Gorbatsjov wilde zich bij het Westen aansluiten, waarna het Westen zijn land zou redden. Dat gebeurde niet. Hij voelde zich verraden – misschien door het Westen, misschien door de natuurlijke hang van mensen naar onafhankelijkheid en vrijheid, misschien ook wel door de geschiedenis zelf. In Mansky’s documentaire peinst Gorbatsjov over de volgende generatie Russen, die hem anders zal zien dan de huidige omdat ze niet het gezicht van Poetin op het tv-scherm ziet flikkeren. Is dit het zelfbedrog van een historische verliezer of het profetische inzicht van de ‘held van de aftocht’? Een jaar geleden zei een Russische collega, hoogleraar aan een van de beste universiteiten van Moskou, dat het hem verbaasde hoe anders zijn studenten de laatste Sovjetleider zagen dan de generatie van hun ouders. „Zij gaven hem niet de schuld van de val van het wereldrijk”,  zei hij, „omdat de Sovjet-Unie niet hun land was. Integendeel, ze hebben bewondering voor zijn moed om tegen het systeem in te gaan en zijn fatsoen om vreedzaam de macht af te staan.” Sommige van diezelfde studenten zijn nu aan het front. Hoe zal hun oorlogservaring hun herinnering aan de laatste Sovjetleider kleuren? Is voor hen de ware leider iemand die een oorlog begint of iemand die de moed heeft een zinloze oorlog te beëindigen? Sinds ik van Gorbatsjovs dood hoorde, word ik achtervolgd door de vraag of woordenboeken nuttiger zijn om de betekenis van politieke leiders te meten dan geschiedenisboeken en opiniepeilingen. Gorbatsjov prentte twee Russische woorden in ons aller geheugen – perestrojka en glasnost. Die woorden worden in alle grote Europese talen onvertaald begrepen en net zo geschreven als ze in het Russisch worden uitgesproken. Vladimir Poetin leert ons maar één woord – siloviki, sterke mannen.||https://www.nrc.nl//nieuws/2022/09/07/michail-gorbatsjov-de-engel-van-de-opening-voelde-zich-verraden-a4140992
2022-09-08||Onderzoeker NAM: &#8216;We hadden meteen de gasproductie moeten verlagen&#8217;||De verhoren van de parlementaire enquêtecommissie in Den Haag gingen woensdag verder met NAM-onderzoeker Jan van Elk (2009-heden). Na de beving van Huizinge in 2012, met een kracht van 3.6 de zwaarste tot nu toe, begon NAM zelf een groot onderzoek naar de relatie tussen gaswinning en aardbevingen in de regio. Van Elk: „We hadden een gebrek aan kennis.” Uit dat onderzoek bleek dat bevingen pas later in de tijd zouden plaatsvinden, als er langzamer gas gewonnen zou worden uit het Groningenveld. „Dat had ons meer ruimte gegeven om meer onderzoek te doen”, zei Van Elk woensdag. Maar er werd in het jaar na Huizinge juist meer gas gewonnen. „Op dat moment wilde de NAM het veld leeg produceren, dat stond niet ter discussie.” Al zegt Van Elk dat die keuze niet bij de NAM lag. „De verantwoordelijkheid lag bij GasTerra en de minister”. Het handelsbedrijf GasTerra en voormalig minister Henk Kamp (Economische Zaken, VVD) namen formeel een besluit over de hoogte van de gaswinning. Maar gaswinner NAM ging niet in tegen dat besluit, zei Van Elk. „De NAM bleef daarin passief.” Achteraf had dat anders gemoeten, aldus Van Elk. „De NAM had meteen de productie moeten verlagen om te laten zien dat we het serieus namen.”||https://www.nrc.nl//nieuws/2022/09/07/onderzoeker-nam-we-hadden-meteen-de-gasproductie-moeten-verlagen-a4140986
2022-09-08||Ggz-koepel tekent Zorgakkoord van Kuipers niet|| Een van de partijen die met minister Ernst Kuipers (Volksgezondheid, D66) heeft onderhandeld over het Integraal Zorgakkoord, zal deze overeenkomst niet tekenen. Dat heeft de organisatie woensdag bekendgemaakt. Alle leden hebben tegen het akkoord gestemd. Het gaat om MIND, de koepel voor cliënten- en familieorganisaties in de ggz. Het is de eerste onderhandelingspartner waarvan bekend is hoe de interne stemming over het akkoord is afgelopen. Bij Kuipers zaten meer dan tien partijen aan tafel, waaronder brancheverenigingen van huisartsen en ziekenhuizen. Dinsdag publiceerde NRC  over de inhoud van het Integraal Zorgakkoord, dat formeel volgende week dinsdag  bekend zou worden. Volgens critici wordt in het Zorgakkoord getornd aan de vrije artsenkeuze. MIND is daar fel tegenstander van. Het wordt dan immers voor patiënten in de geestelijke gezondheidszorg minder aantrekkelijk een behandelaar te kiezen met wie de zorgverzekeraar geen contract heeft. MIND vindt juist keuzevrijheid belangrijk,  zo schrijft  de organisatie op haar site, „omdat de klik met de therapeut in belangrijke mate bepalend is voor het behandelresultaat”. In het nieuwe akkoord staat dat verzekeraars de vergoeding voor zogenoemde ongecontracteerde zorg nog verder mogen beperken dan nu het geval is. MIND vreest voor een tweedeling in de samenleving, waarbij een ongecontracteerde aanbieder te duur wordt voor een deel van de bevolking. MIND had ook graag meer garanties gezien voor de bescherming van persoonsgegevens van cliënten. De organisatie constateert dat „de focus van het akkoord ligt op marktwerking, kostenbeheersing en effectiviteit van de zorg”. Het akkoord dat dinsdag via onder meer NRC uitlekte, lijkt sterk op de laatste conceptversie, die ook al was uitgelekt. Zo is afgesproken dat minder ziekenhuizen complexe behandelingen gaan doen, dat strenger wordt gekeken naar welke behandelingen worden vergoed en dat huisartsen meer tijd krijgen voor de patiënt. Met het akkoord hoopt Kuipers de zorgkosten in toom te houden. Correctie (7 september 2022): In een eerdere versie van dit bericht stond een foto van GGZ Drenthe, deze foto legde de nadruk op een specifieke afdeling binnen de GGZ. Deze foto is inmiddels vervangen.||https://www.nrc.nl//nieuws/2022/09/07/ggz-koepel-tekent-zorgakkoord-van-kuipers-niet-a4140991
2022-09-08||Europese Commissie wil nog eens 5 miljard vrijmaken voor Oekraïne||De Europese Commissie presenteert een nieuw steunpakket voor Oekraïne. Het gaat om 5 miljard euro, die bovenop de eerder aangekondigde 10 miljard aan „financiële, humanitaire en militaire hulp” komt, zo heeft voorzitter Ursula von der Leyen woensdag bekendgemaakt. De 27 lidstaten van de Europese Unie moeten nog wel instemmen met het nieuwe miljardenpakket. Ze heeft het plan nog niet toegelicht; onbekend is dus hoe de financiering precies in elkaar steekt.  Bij een vorige financiële injectie besloeg het bedrag een combinatie van gunstige leningen en subsidies: de Commissie leent bij geldschieters en verstrekt die lening vervolgens aan Oekraïne tegen zachte voorwaarden. Het doel van dat steunpakket was om bij te dragen aan de wederopbouw van Oekraïne, dat sinds februari in oorlog is na een invasie van het Russische leger. Behalve met geld voor humanitaire doeleinden steunen de Europese lidstaten Oekraïne tijdens de oorlog met wapens.  Von der Leyen kwam woensdag ook met voorstellen voor een prijsplafond voor Russisch gas. Ze wil dat de Europa minder afhankelijk wordt van het gas uit Rusland. Volgens Von der Leyen betreft Russisch gas naar de EU nog 9 procent van de import, terwijl dit aan het begin van de oorlog nog 40 procent was. „We moeten de Russische inkomsten verminderen die Poetin gebruikt om deze gruwelijke oorlog in Oekraïne te financieren”, aldus de voorzitter. Ook suggereerde ze een verplichte verlaging van elektriciteitsverbruik in EU-landen tijdens piekuren. ||https://www.nrc.nl//nieuws/2022/09/07/europese-commissie-wil-nog-eens-5-miljard-vrijmaken-voor-oekraine-a4140988
2022-09-08||Poetin tijdens donderspeech: ‘De Russische ontwikkeling is niet te stoppen’|| De wereld kan er niet omheen: er zijn „tektonische veranderingen” gaande die de wereldorde op zijn kop hebben gezet. Veranderingen die veroorzaakt zijn door de „sanctiekoorts” van het „agressieve” Westen, dat probeert andere landen van hun soevereiniteit „te beroven” en, zoals altijd, aan zijn wil te „onderwerpen”. Rusland verliest helemaal niets als gevolg van de ‘militaire operatie’ in Oekraïne. In tegendeel, die biedt het land alleen maar kansen. De donderwolken van de laatste tyfoons van het seizoen zijn net van de Oost-Russische havenstad Vladivostok weggedreven, maar ze lijken zich prompt weer samen te pakken wanneer de Russische president Vladimir Poetin woensdag het woord neemt. Poetins geopolitieke donderspeech klinkt in de volgepakte plenaire zaal op het Eastern Economic Forum (EEF), een vierdaagse internationale zakenbijeenkomst op de campus van de Far Eastern University van de stad. De hypermoderne universiteit is gelegen op het idyllisch-groene Roesski-eiland tussen de baai van Vladivostok en de Japanse Zee. Zeven uur   later en negen uur vliegen van Moskou. Naast Poetin op het podium zitten de premiers van Armenië, Mongolië en Myanmar, en de Chinese partij-topman Li Zhanshu. De Indiase premier Narendra Modi spreekt per videoverbinding. De sessie is de belangrijkste topontmoeting sinds de Russische inval in Oekraïne eind februari. De grote zaal vol genodigden is, op het podium na, aardedonker. Maar buiten schijnt de late zomerzon over de glooiende heuvels, en sjirpen krekels in een warme zeebries. Voor de ingang van de Gouden Hoorn baai liggen tientallen containerschepen te wachten op een plekje in de haven. Honderden delegaties uit ruim zestig landen zijn hier al een week lang verzameld om zaken te doen, contracten te sluiten en wetenschappelijke en technische kennis, en informatie over milieu, klimaat en grondstoffen uit te wisselen. Poetin bewees opnieuw dat hij lak heeft aan internationale regels en verontwaardiging Deze zevende editie van het EEF vindt plaats op een moment waarop de internationale politieke spanningen rond Rusland, net als het dodental in Oekraïne, steeds hoger oplopen. Daar kwam deze week een energie-oorlog bovenop, toen het Kremlin bekendmaakte dat de sluiting afgelopen vrijdag van de Nord Stream-gaspijpleiding het Russische antwoord is op de Europese sancties.  Dat de internationale sancties in Russische ogen volledig onterecht zijn, is voor de Russische president klip en klaar. Net als de internationale verontwaardiging over de Russische graanblokkades. De schuld daarvan schuift Poetin woensdag in één moeite door naar Oekraïne en het Westen, die volgens hem een internationale voedselcrisis zouden hebben uitgelokt. „Dit is bedrog van de internationale gemeenschap, bedrog van partners in Afrika en van andere landen die dringend voedsel nodig hebben. Dit is gewoon oplichting”, fulmineert Poetin.  Nu het venster naar het Westen door oorlog en sancties met een harde klap dichtgevallen is, moet Rusland alles op alles zetten om die naar het Oosten open te wrikken. Daarvoor is een Russische „draai naar Azië” noodzakelijk, die volgens Poetin niet alleen de oplossing is voor al Ruslands problemen, maar ook voor die van de wereld. „De Russische draai naar Azië is het antwoord op de geopolitieke uitdagingen van vandaag. Voor onze ogen wordt aan een nieuwe, multipolaire wereld gebouwd, waarin Rusland en de oosterse landen sleutelposities innemen”, zo staat het in de openingstekst van de conferentie-glossy, die in de tientallen zakenpaviljoens op het forum wordt uitgedeeld.  Maar om zijn ‘multipolaire’ droom te realiseren, zijn solide politieke bondgenoten en grote investeringen nodig. En dus staan voorbij de geopolitieke vergezichten in Vladivostok prozaïscher zaken op de agenda: het aantrekken van de broodnodige buitenlandse investeringen, die de Russische oostkust moet omtoveren tot een internationale handels-hub. „Rusland is het enige land ter wereld dat zichzelf qua grondstoffen volledig kan bedruipen. Dat komt ten gunste van de bevolking”, spreekt Poetin blakend van genoegen. Het probleem van veel Russen is dat zij niet meeprofiteren van de rijkdommen. Ook in het relatief welvarende Vladivostok zijn de presidentiële ratings laag: een derde van de inwoners zou bij verkiezingen op Poetin stemmen, aldus een lokale opiniepeiling van juni. Het zit Poetins dromen niet in de weg. Niet alleen in het kustgebied is in Poetins toekomstdromen ontwikkeling, maar ook in het grondstoffenrijke Arctische gebied. Daar liggen mineralen, diamanten en energiebronnen voor het oprapen en gloort de exploitatie, dankzij klimaatverandering, van de Noordelijke Zeeroute. In Poetins visioen liggen er weldra nieuwe treinsporen en gaspijpleidingen naar China, om alle Russische rijkdommen met Azië te delen. „De Russische ontwikkeling is niet te stoppen”, zegt de president vanachter zijn spreekgestoelte. En zeker niet door de westerse sancties. Critici in Rusland en daarbuiten zijn sceptisch over de haalbaarheid van de Russische plannen. De megalomane projecten waar Rusland in het buitenland mee loopt te pronken, slepen zich vaak al jaren voort op Russische tekentafels en worden in de uitvoering geplaagd door klimatologische en economische obstakels, waarvan de endemische corruptie in Rusland niet de minste factor is. De vraag is of China en andere landen zich toch laten verleiden. Beijing stelt zich ten aanzien van Poetins oostelijke escapades op zijn zachtst gezegd ambivalent op. Of China, dat de Russische inval in Oekraïne niet veroordeelde, Poetins dromen zal beantwoorden, is ook zeer de vraag. Niettemin is Poetins retoriek er eentje die China uitstekend verstaat. De Chinese ambassadeur in Rusland, Zhang Hanhui, roemt de uitstekende betrekkingen tussen beide landen, de handelsomzet van bijna honderd miljard dollar, en de onlangs met veel tamtam geopende Heihe-Blagovesjtsjensk autobrug aan de Russische zuidgrens met China, de eerste tussen de twee landen. Het lijkt allemaal de opmaat naar de aangekondigde ontmoeting tussen Poetin en Xi Jinping, later deze maand in het Oezbeekse Samarkand. De Russische president heeft er bij aankomst woensdag al een intensief reisschema opzitten. Na een bezoek, vorige week aan de in het uiterste westen gelegen exclave Kaliningrad, vloog hij maandag elf tijdzones oostwaarts naar de oostpunt van Rusland. Dinsdag bezocht hij de grootschalige militaire oefeningen ‘Vostok 2022’ die deze week in de Japanse Zee worden gehouden. Vijftigduizend militairen uit Rusland, aangevuld met tweeduizend man uit China, India, Mongolië, Wit-Rusland, Azerbeidzjan, Armenië, Laos en Syrië voerden op zee, land en lucht militaire manoeuvres uit. In Tokio leidden de militaire Vostok-oefeningen afgelopen dagen tot onrust. De oorlogsschepen voeren gevaarlijk dichtbij de door Japan betwiste eilandengroep Koerilen. De Japanse minister van Defensie Yasukazu Hamada liet weten de oefeningen op te vatten als „machtsvertoon gericht tegen Japan” en ze „zeer nauwkeurig te volgen”. Poetin trok zich er niets van aan. In een toespraak, maandag op het naastgelegen schiereiland Kamtsjatka, liet hij de kans niet onbenut om Japan nog een keer persoonlijk te schofferen, door Rusland uit te roepen tot het nieuwe „land van de Rijzende Zon”. Poetin bewees woensdag opnieuw dat hij lak heeft aan de internationale regels, sancties en verontwaardiging. Na het winnen van de oorlog is het creëren van een ‘multipolaire’ wereldorde – met Rusland stevig verankerd in het Aziatische team – Poetins grootste geopolitieke ambitie. ||https://www.nrc.nl//nieuws/2022/09/07/poetins-multipolaire-droom-start-in-het-verre-oosten-a4140990
2022-09-08||Universiteit Maastricht bestraft vereniging wegens misstanden tijdens ontgroening||De Universiteit Maastricht bestraft studentenvereniging M.S.V. Tragos voor misstanden tijdens de ontgroening van nieuwe leden. De universiteit schrijft dat de vereniging voortaan geen bestuursbeurzen krijgt, subsidies die het vervullen van een onbetaalde bestuursfunctie voor studenten financieel makkelijker maakt. Ook mag Tragos „tot nader order” niet meedoen aan de jaarlijkse introductieweek, waar traditioneel veel nieuwe leden worden geworven. Volgens regionale media heeft de vereniging naar aanleiding van de ontgroening acht leden geschorst.  De universiteit maakt niet duidelijk wat er tijdens de ontgroening, die tussen 2 en 5 september plaatsvond, precies is gebeurd en was voor NRC niet direct bereikbaar. Nieuwssite 1Limburg meldt op basis van bronnen dat studenten met urine bekogeld zouden zijn en dat aspirant-leden gedwongen werden bier met sardientjes, prei en knoflook te drinken. Een aantal van hen moest daardoor overgeven en omdat de studenten op pallets zaten, deden ze dat in sommige gevallen over elkaar heen. Ook zijn er klachten van racistisch en vrouwonvriendelijk gedrag. De universiteit schrijft gesprekken te hebben gevoerd met het bestuur van Tragos. Daaruit bleek dat tijdens de ontgroening dingen gebeurd zijn die „volstrekt onacceptabel zijn” en dat leden de door de vereniging ondertekende gedragscode hebben overtreden. De website en Instagrampagina van Tragos zijn inmiddels offline, maar het bestuur reageert in regionale media op de misstanden. De vereniging, die zo’n vijfhonderd leden zou tellen, is zich „kapot geschrokken” en heeft de eigen kroeg voorlopig gesloten. Ook zal de vereniging „alles in het werk stellen” om de cultuur te verbeteren.  Veel studentenverenigingen, in het bijzonder de corpora (waartoe Tagos niet behoort), staan bekend om hun gesloten cultuur en ontgroeningen. Eerder dit jaar werden twee Delftse verenigingen, studentencorps DSC en Virgiel, door de universiteit bestraft voor wandaden. Bij DSC zou een aspirant-lid tijdens een ontgroening een aantal jaar geleden overgoten zijn met kaarsvet en een lid van Virgiel zou tijdens een borrel naakt tegen een met glas bezaaide grond zijn geduwd.  Eerder deze zomer haalde het Amsterdamse studentencorps (opnieuw) het nieuws, toen tijdens een diner met enkel mannelijke leden zeer vrouwonvriendelijke toespraken te horen waren. Vrouwen zouden „sperma-emmers” zijn, „niks meer dan hoeren” bovendien en hun nekken moesten gebroken worden om een „lul erin te steken”. Een jaar eerder werden alle ontgroeningen bij het Amsterdamse corps geschrapt vanwege „grove mishandeling en vernedering”, zo bleek later uit eigen onderzoek van de vereniging. ||https://www.nrc.nl//nieuws/2022/09/07/universiteit-maastricht-bestraft-vereniging-wegens-misstanden-tijdens-ontgroening-a4140987
2022-09-08||Dit schilderij werd gekraakt als ‘burgerlijke, revisionistische soep’||Hoe totalitairder de dictatuur, hoe willekeuriger de censuur. Deze politiek-culturele wetmatigheid valt in Albanië goed te illustreren aan de hand van een klein experiment, regelmatig uitgevoerd op de eerste verdieping van het Nationaal Kunstmuseum, hartje Tirana. Daar hangen zeven schilderijen op een zaal. In 1973 ging een daarvan in de ban, de maker werd afgevoerd naar Spac, diep in de goelag van Albanië. De andere zes werden niet getroffen door een verbod in de Albanese volksrepubliek annex stalinistische dictatuur, die duurde van 1945 tot 1991.  Als groepen bezoekers de vraag krijgen welk van de zeven schilderijen in de zaal het einde betekende van de carrière en, uiteindelijk, het leven van de kunstenaar, lukt het ze niet die aan te wijzen. Epos van morgensterren (1971) krijgt niet significant meer stemmen dan de andere zes schilderijen. Albanese bezoekers zijn uitgesloten van deelneming omdat sommigen van hen Epos van morgensterren kennen. Of herkennen. Dat komt door een ander museum met de naam Muzeu Kombëtar i Përgjimeve, ofwel: het Nationaal Afluistermuseum. Het is een paar honderd meter verderop gevestigd in het oude hoofdkantoor van de ooit gevreesde geheime dienst. Bewaard zijn de notulen van de vergadering van de Bond van Albanese schrijvers en kunstenaars, gehouden in 1973, waarin dit schilderij op de agenda stond. Juist de passages over kunstenaar Edison Gjergo (1939-1989) en papieren uit zijn ‘dossier’ hangen daar aan de muur.   Uit de vergadernotities komen de argumenten tegen het werk van Gjergo helder naar voren. Het eindoordeel luidde: foute boel. Collega’s bestempelden Gjergo tot klassenvijand.  Collega’s dus. Zo is het vaak gegaan in dictaturen met een utopisch ideaal: kunstenaars veroordelen andere kunstenaars omdat die, in hun ogen, een betere wereld in de weg staan. Saboteurs.   Eenmaal in kennis gesteld om welk schilderij het gaat, krijgen bezoekers de vraag waarom: met welke argumenten ging Gjergo naar de gevangenis? Uiteenlopende antwoorden volgen.  Sommigen zoeken het in de schilderstijl: het werk is minder realistisch geschilderd dan gangbaar in het socialistisch-realisme, de enige stijl die was toegestaan in de Volksrepubliek Albanië. Toch is dat slechts ten dele de reden. Dat blijkt uit het vergaderverslag, maar is ook te zien aan de andere schilderijen in de zaal. Die zijn nagenoeg vervaardigd in dezelfde, even losse schilderstijl.  Anderen zoeken het in de kleuren. Te donker? Dat bezwaar viel ook in de vergadering van de bond. Schilderkunst die het socialisme viert, dient een mooie, vrolijke wereld te tonen. Maar dat verwijt is niet eerlijk, zo zeiden bondsleden die Gjergo verdedigden: het was gewoon nog donker toen een groepje partizanen luisterde naar een oude man met een luit.  Weer een andere collega van Gjergo klaagde over de wulpse houding (een zichtbare borst!) en de roos in de hand van de vrouw. Decadent was destijds een dodelijk oordeel. In 1971, toen Gjergo het werk schilderde, stond het regime de kunsten iets meer toe. Iets meer, om de teugels daarna weer extra hard aan te trekken. Zo ging in 1973 een verbod uit op al het naakt in de schilderkunst.  Maar deze vrouw was niet naakt. Een partizaan bovendien. Nee, het meest schandelijk aan het werk was het groepje jonge partizanen, hoop van een nieuwe wereld, ja zelfs van een nieuwe mens. Zij lazen hier de oude, ongeletterde man uit de bergen niet de les, een tafereel dat te zien is op talloze andere socialistisch-realistische schilderijen uit Albanië, maar andersom: ze luisteren geboeid naar zijn lied, waarschijnlijk vol wijsheden uit een wereld van vroeger, een wereld die zij dienden te vernietigen. Is deze interpretatie vergezocht? Niet voor Gjergo’s collega’s uit het Albanië van 1973. Bovendien, als een kijker het niet direct begreep: rechtsboven in het schilderij is een gelijksoortig tafereel te zien. Een soort echo.  Juist dit leidde tot een eindoordeel, waarin (inderdaad) ook Gjergo’s stijl werd gekraakt. Zijn werk zou „gerealiseerd” zijn „met formalistische instrumenten van expressionistische, kubistische kunst, een eclecticisme en een burgerlijke revisionistische soep die de inhoud ernstig schendt”. Januari 1974 werd Gjergo gearresteerd. Dagelijks afgebeuld in een kopermijn, was hij na acht jaar fysiek gebroken. Hij stierf in 1989, zeven jaar na zijn vrijlating en nog voor de val van het regime.  Zijn verloofde had hem verlaten toen hij naar het strafkamp ging, om zelf niet de consequenties te hoeven dragen van een kunstenaar die te weinig socialistisch enthousiasme toonde. Albanië was vergeten wie zij was. Tot ze in 2017 een bericht achterliet in het gastenboek van het afluistermuseum. „Edison heeft de communistische hel ervaren”, schreef Shpresa Leka, „louter en alleen omdat hij getalenteerd was en menselijk, met vrije gedachten. Hij gaf Albanië zijn leven via een prachtig schilderij.”||https://www.nrc.nl//nieuws/2022/09/07/burgerlijke-revisionistische-soep-a4140989
2022-09-08||Poetin viert in Vladivostok de nauwe band met China, maar schijn bedriegt|| Om te onderstrepen hoeveel waarde China hecht aan nauwe banden met Rusland, stuurde China Li Zhanshu, formeel de derde man in het Chinese landsbestuur, naar Vladivostok om deel te nemen aan het Eastern Economic Forum. Daar was China aanwezig met de grootste buitenlandse delegatie. Misschien bereidt Li er ook meteen een topontmoeting voor tussen de Russische president Vladimir Poetin en de Chinese president Xi Jinping. Die zou dan later deze maand in Oezbekistan plaatsvinden, tijdens de eerste buitenlandse reis van Xi sinds eind 2019, toen er in China corona uitbrak. Veel eer voor Rusland dus, en de relaties tussen China en Rusland lijken beter dan ooit tevoren. Toen de Russische president Poetin begin februari naar Beijing kwam voor opening van de Olympische Winterspelen, zeiden beide landen in een gezamenlijke verklaring dat de vriendschap tussen beide landen „grenzeloos” was, en dat er geen „verboden gebieden voor samenwerking” waren. Ook toen Rusland Oekraïne binnenviel, bleef China aan de kant van Poetin staan. China wees naar de VS en de NAVO als de werkelijke agressoren in de oorlog tegen Oekraïne,  en toen Rusland met de ongeloofwaardige bewering kwam dat de VS biologische wapens in Oekraïne produceert, was China de eerste die dat ‘nieuws’ groot bracht. Maar schijn bedriegt. Rusland en China vertrouwen elkaar voor geen meter. Beide proberen de ander alleen maar voor hun eigen karretje te spannen. China slaagt daarin beter dan Rusland, want Rusland is veel afhankelijker van China dan omgekeerd. Die afhankelijkheid neemt door de oorlog ook alleen maar toe. China verleent Rusland geen belangeloze praktische steun. En nu Rusland dringend raketten en granaten nodig heeft, krijgen ze die niet uit China, maar uit Noord-Korea en Iran.  China levert niet op grote schaal wapens aan Rusland, zoals de VS dat wel doen aan Oekraïne.  Het laat zien hoe gecompliceerd de relatie tussen Rusland en China is. Communistisch China kreeg aanvankelijk veel steun van de Sovjet-Unie, maar eind jaren zestig was de liefde voorbij. Grondlegger van de Volksrepubliek Mao Zedong wilde niet langer ondergeschikt aan Rusland blijven, hij wilde zelf een leidende rol in de communistische wereld. Het leidde bijna tot een oorlog, en oudere Chinezen herinneren zich nog hoe ze  ondergrondse gangen moesten graven om in te schuilen als er een kernoorlog zou komen. China is inmiddels vooral geobsedeerd door de Verenigde Staten. De VS zijn op de langere termijn dé grote vijand die bestreden moet worden. Daar kan China de steun van Rusland bij gebruiken, maar dan wel liefst met Rusland in een ondergeschikte rol. Rusland, van oudsher de grote communistische broer van China en de opperbaas in de communistische wereld, moet zo snel mogelijk het kleine broertje worden. Een broertje dat China naar believen kan dwingen om een internationaal beleid te volgen dat China uitstippelt en bepaalt. China is inmiddels vooral geobsedeerd door de Verenigde Staten China wil daarom graag dat Rusland zo afhankelijk mogelijk wordt. De oorlog biedt daarvoor uitgelezen kansen. Zo wil China graag zo goedkoop mogelijke energie van Rusland. Buiten de energie zijn de handelsstromen tussen Rusland en China beperkt, en voor China niet van vitaal belang. Rusland is slechts goed voor 2 procent van de Chinese handel, en 70 procent daarvan gaat naar energie. Rusland kan zijn gas en olie door de oorlog moeilijk kwijt in Europa. China is best bereid om meer te kopen, maar alleen onder gunstige voorwaarden. China maakt daarnaast ook handig gebruik van de hoge prijzen op de gasmarkt in Europa door Russisch LNG, vloeibaar gas dat het goedkoop heeft ingeslagen, voor de hoogste prijs door te verkopen  aan Europa. China heeft dat LNG op het moment zelf niet nodig: de economie draait slecht en China krijgt via pijpleidingen al voldoende goedkoop Russisch gas. Ook olie krijgt China goedkoop, al is niet openbaar bekend wat China precies betaalt. Het land is sinds mei veel meer Russische olie gaan importeren. Rusland is zo uitgegroeid tot China’s grootste olieleverancier, ten koste van Chinese import uit bijvoorbeeld Saoedi-Arabië en Angola. Dat is gunstig voor China, maar vanwege de lage prijs minder gunstig voor Ruslands oorlogskas. China wil voorkomen dat het te zeer afhankelijk wordt van Russische energie. Rusland wordt wel steeds afhankelijker van China en India voor de olieverkoop. Ruim de helft van de Russische olie gaat nu al naar China en India, waarbij China net iets meer afneemt dan India. Intussen steunt China Rusland wel in het verzet tegen een Europees voorstel voor  een maximumprijs voor olie. Zo’n maximum zou ongunstig zijn voor Rusland. Voor olie en gas mag China voortaan ook nog eens in Chinese yuan of roebels betalen, zo werd dinsdag bekend.  Voor China is dat gunstig, want zo wordt de Chinese munt internationaal dominanter zonder dat die ook meteen vrij verhandelbaar hoeft te worden. Sberbank, de grootste Russische bank, maakte dinsdag  bekend dat de bank ook leningen gaat verstrekken in Chinese yuan.||https://www.nrc.nl//nieuws/2022/09/07/poetin-viert-in-vladivostok-de-nauwe-band-met-china-maar-schijn-bedriegt-a4140985
2022-09-08||Caro Emerald stopt, The Jordan gaat verder||Monter komt ze aan wandelen. Caroline van der Leeuw, jarenlang beter bekend als Caro Emerald. Of liever, als het boegbeeld van het trio met die naam. Want Caro Emerald was niet compleet zonder songschrijvers/muzikanten David Schreurs en Jan van Wieringen. Gedrieën boekten ze internationale megasuccessen met songs als ‘Back It Up’ en ‘A Night Like This’. Van hun debuut Deleted Scenes From the Cutting Room Floor, een conceptalbum geënt op filmmuziek uit de jaren vijftig, werden wereldwijd 1,2 miljoen exemplaren verkocht. Opvolger The Shocking Miss Emerald kwam op 1 binnen in de Engelse albumlijst.  Ze stond op Glastonbury en in de Hootenanny, de populaire oudejaarsmuziekshow van BBC-presentator Jools Holland. On-Nederlands waren haar successen in de Royal Albert Hall en de O2 Arena (20.000 toeschouwers). En nu stopt Caro Emerald er voor onbepaalde tijd mee. Laten we gaan wandelen in het Vondelpark, had Caroline van der Leeuw (1981) voorgesteld. Dat praat makkelijker, over de drastische beslissing die ze heeft genomen om met haar nieuwe project The Jordan (naar de Jordaan, waar ze opgroeide) verder te gaan. Van The Jordan verschenen tot nu toe drie songs, als voorbode van het album Nowhere Near the Sky dat in februari uitkomt. ‘You Don’t Even Know Me’ en ‘The Room’ zijn  persoonlijke liedjes, ingetogener en vooral hedendaagser dan we van Caro Emerald gewend waren. In ‘Naked in the Sun’ benoemt Van der Leeuw de dingen die de Emerald-formule achterhaald maakten: „I’m so tired of the bullshit”, zingt ze, „the big hits / the same trick”. Maar ook: „Success hurts / we all learn”. Ze heeft blikjes cola meegebracht. We lopen behoedzaam, met oog voor de fietsers die voorbij flitsen. De zon schijnt; na een half uur strijken we neer op een bankje. Het is best eng om opnieuw te beginnen, vertelt ze. Vijftien jaar duurde haar vorige avontuur, nadat ze als jazz-zangeres was afgestudeerd aan het Amsterdams Conservatorium. Het succes van Caro Emerald overrompelde haar, maar ze wil er niet over klagen. De aandacht, het applaus: het was wat ze altijd gewild had.  ‘Caro Emerald was een personage dat steeds minder op mij begon te lijken’ Hoe voelt het om de kip met gouden eieren nu te slachten? „Die kip moet wel blijven geloven in haar gouden eieren, anders heb je er helemaal niks aan. Je kunt blijven wachten tot die eieren langzaam zilver worden, totdat de inspiratie helemaal weg is. Of je kunt er een mooie strik om binden en opnieuw beginnen. Die keus heb ik in mijn eentje gemaakt. Ik had de financiële ruimte om er een tijdje uit te stappen. Dat is een bizar gegeven; er zijn maar weinig muzikanten die zich die luxe kunnen permitteren. Het gaf me de gelegenheid om te experimenteren. Met producers, fotoshoots, videoclips.” Succes doet pijn, zing je in ‘Naked in the Sun’. Is het verfrissend om weer klein te beginnen? „Het is heel dubbel. Als je daar staat in de Royal Albert Hall is het geweldig om al die liefde te voelen. Je hebt pieken en dalen. En die dalen doen pijn. Je kan tien keer horen dat je geweldig bent. Dan hoor je één keer dat het niet zo is en dat komt keihard aan. Ik ben een heel emotioneel mens.   „Het klinkt misschien paradoxaal maar al die bijval maakte me klein, nietig. Ik had vaak het gevoel dat ik mij niet kon meten aan mijn eigen succes. Mijn ego werd constant gevoed maar van binnen verschrompelde ik. Caro Emerald was een personage dat steeds minder op mij begon te lijken. Het werd hoog tijd om iets te gaan doen wat werkelijk van mezelf was.” Ben je door depressieve periodes gegaan? „Dat zit niet in mij, godzijdank. Daar ben ik te nuchter voor, te stabiel. Dat heeft er ook voor gezorgd dat ik nooit aan de drugs ben gegaan. Maar het heeft me niet onberoerd gelaten. Ik heb avonden naast mijn vriend op de bank zitten huilen, als ik me weer eens alleen en niet gehoord voelde. De volgende dag pakte ik mezelf dan op en probeerde de lol er weer van in te zien. Je wordt nou eenmaal geen muzikant als je geen emotioneel mens bent. Ups en downs, dat hoort erbij.” „I’m so tired of the bullshit,” zing je. Waar bestond die bullshit uit? „Persdagen, buitenmuzikale dingen. Als het goed gaat met de muziek neem je die andere dingen voor lief. Toen op zeker moment de inspiratie op was, werd al dat andere een enorme opgave. Een tournee was voor ons altijd een baken aan de horizon. Als die tour eraan kwam was er vaak ook weer inspiratie. In 2020 hebben we nog een Caro Emerald-nummer uitgebracht, ‘Wake Up Romeo’. Helemaal in de oude stijl. Dat nummer lag er al een tijdje. Door corona konden we al die tijd niet toeren, dus dat lied was een soort laatste oprisping.” Je nieuwe muziek is nadrukkelijk pop. Heb je de jazz vaarwel gezegd? „Ik ben altijd het meest soul-georiënteerd geweest. Op het conservatorium moest je kiezen tussen klassiek of jazz. Pop-opleidingen kwamen in die tijd wel op, maar die waren voornamelijk gericht op singer/songwriters. Ik voelde me toen nog geen songwriter. Dat ben ik nu pas geworden. Jazz lag me. Ik kon het goed, maar een groot jazzliefhebber was ik nooit. Op de opleiding voelde ik me best ongemakkelijk tussen al die jazzgekken. Toen ik als Caro Emerald heel groot werd met jazzy liedjes voelde ik me altijd een beetje schuldig tegenover die echte jazz-zangeressen.” Werd Caro Emerald op den duur te veel een concept? „Ja, maar wel een concept dat ik zelf mee had helpen bedenken en uitvoeren. We waren een collectief; we deden alles met z’n drieën. Waarmee we op den duur ook een collectieve smaak kregen. Ik had wel iets met die fiftiesmuziek, maar het was ook weer niet zo dat ik constant naar oude zwart-witfilms zat te kijken. De nostalgie, het gevoel, de mode vond ik heel tof. Anders had het ook echt niet gewerkt. „Ik ben de anderen heel dankbaar dat ze me indertijd hebben betrokken bij het schrijfproces, want ik zag mezelf nog helemaal niet als een songwriter. Uit die periode, bij de voorbereiding van het tweede album, zijn songs blijven liggen die ik nu pas met The Jordan heb opgenomen. ‘Someone New’, geschreven met gitarist Wieger Hoogendorp, paste indertijd niet zo goed bij Caro Emerald. Het staat voor de ontwikkeling die ik als songschrijver heb doorgemaakt.” Heb je rolmodellen in de popmuziek? „Lily Allen, die haar zelfgeschreven songs met een enorme durf en brutaliteit over het voetlicht brengt. Lana Del Rey, echt een dichteres onder de singer/songwriters. Portishead, daar luister ik al heel lang naar. Brutaal en poëtisch waren de sleutelwoorden bij het maken van deze plaat. Het ene nummer pakt wat brutaler uit, het andere wat poëtischer. Muziek die uit het hart komt en die overbrengt wat ik voel. Dat is mijn ideaal.”  Je noemt dit project The Jordan. Zit de Jordaan in je genen? „Ik ben er geboren en getogen, de eerste tien jaar van mijn leven. The Jordan bekt lekker. Als ik erover vertel gaat het over míj, mijn achtergrond. De Jordaan is de plek waar ik voor het eerst heb gezongen en voor het eerst hoorde dat ik er talent voor had. Amsterdamse smartlappen zijn jeugdsentiment voor mij. Café Rooie Nelis en Henk van Mokum, daar voel ik me heel erg bij thuis. Bij mijn label Cooking Vinyl hadden ze liever gezien dat ik het The Jordaan had genoemd, want dat vonden ze exotischer klinken. In Nederland zou dat alleen maar verwarring scheppen.” Je keert terug naar kleine zaaltjes, The Tabernacle in Londen en Bitterzoet in Amsterdam. Hoe gaat dat worden? „Up close and personal. Ik wil graag weer eens voelen hoe het is om iemand recht in het gezicht te kijken. Dat is weer eens wat anders dan de O2 Arena waar de eerste rij op twintig meter afstand zit. In een kleine zaal kom ik eerder in de trip van een performance. Ik denk dat ik me er makkelijker aan overgeef, hoe eng het ook is om mensen direct te zien reageren. De gezamenlijke beleving en het zweet op je voorhoofd. Het maakt niet uit als mijn mascara uitloopt en het pijn doet aan mijn ogen. Ik wil me weer omarmd voelen door het publiek. Ook zonder de oude hits, want met The Jordan zing ik die niet meer.” Gaat iemand als Jools Holland je weer net zo gretig in zijn programma uitnodigen? „Ik hoop het. Hij weet dat ik zuiver zing.” 2005 Studeert af aan het Amsterdams Conservatorium 2007 Zingt demo van ‘Back It Up’ 2009 Richt Grandmono Records op met David Schreurs en Jan van Wieringen. Samen vormen ze Caro Emerald. ‘A Night Like This’ wordt een nummer 1-hit 2010 Album Deleted Scenes From the Cutting Room Floor. Het album staat dertig weken op nummer 1 in de Album Top 100 2013 Album The Shocking Miss Emerald, concert in de Royal Albert Hall 2017 EP Emerald Island 2020 Single ‘Wake Up Romeo’ 2022 Singles ‘You Don’t Even Know Me’, ‘Naked in the Sun’ en ‘The Room’ van The Jordan.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/caro-emerald-stopt-the-jordan-gaat-verder-a4140984
2022-09-08||Gitaarvirtuoos Yasmin Williams: ‘Ook zonder woorden kan ik een verhaal vertellen’||Gamen. Daar begon het allemaal mee, zegt Yasmin Williams. Inmiddels geldt ze als virtuoze gitaargodin die instrumentale watervallen van klaterend getokkel uit haar instrument laat stromen. Maar de oerknal kwam toch echt uit het plastic speelgoedgitaartje met fel gekleurde, lichtgevende knoppen dat ze op haar twaalfde in handen kreeg. En daarvan zat het snoer niet in een versterker maar in een spelcomputer. Op haar 25ste is Williams bejubeld door Pitchfork,  The Washington Post enThe New York Times. Tijdens de lockdown gaf ze een indrukwekkend (thuis)concert voor de National Public Radio. En na haar eerste Nederlandse optreden, afgelopen juni op het festival Best Kept Secret, speelt ze zaterdag op Tuckerville, het country- en rootsfestival in Enschede. Ze vertolkt haar instrumentale composities zittend met haar akoestische gitaar plat op schoot, terwijl de vingers van beide handen over de hals flitsen, aan de snaren plukken, of er – à la Eddie Van Halen – op tappen. Soms slaat ze met een minuscuul hamertje op de snaren en stampen de tapdanceschoenen om haar voeten mee met de maat. Vlak voor haar Europese tournee legt ze via een videoverbinding vanuit haar woonplaats Alexandria, Virginia, uit hoe ze die eigenzinnige technieken bedacht.  Hoe kwam de gitaar op je pad? „Toen ik een jaar of elf was, kochten mijn ouders de computergame Guitar Hero II, met de coolste gitaar die daarbij hoorde: een kastanjebruine Gibson SG met zwarte slagplaat. Ze hebben het spel misschien twee keer gespeeld, toen hebben mijn broers en ik het ingepikt. ‘Thunderhorse’ van de metalband Dethklok was mijn favoriete nummer. Die supersnelle finger tapping vond ik geweldig. Ik moet eerlijk toegegeven dat het me nooit is gelukt om het op een echte gitaar te spelen. „Die game werd mijn gateway. Ik ontdekte rock- en metalbands die ik anders nooit had leren kennen, zoals Rage Against The Machine. Door de soundtrack van een andere game, Tony Hawk Skateboarding, kwam daar ook nog punk bij. Dat was wel even een schok thuis, waar we vooral hiphop, r&b, gospel, jazz en heel veel funk luisterden. Maar gelukkig zijn mijn ouders heel cool: toen ik Guitar Hero had uitgespeeld – en flink had gehint en gezeurd – kreeg ik mijn eerste elektrische gitaar: een Epiphone SG. Een Gibson was te duur.” Werkten de computer-skills ook op een instrument met snaren in plaats van knoppen? „Ik heb mezelf alles aangeleerd en begon met ‘Iron Man’ van Black Sabbath: een simpele klassieker die net ingewikkeld genoeg klinkt om indruk te maken. Daarna volgde Nirvana: hun liedjes waren makkelijk genoeg om op het gehoor uit te pluizen zonder noten te hoeven lezen. „Akoestische gitaar leek me lame. Dat associeerde ik met tokkelen en zielig zingen. Ik speelde liever Jimi Hendrix. Toen ik op de middelbare school bij een officiële bijeenkomst het Amerikaanse volkslied mocht spelen, heb ik zijn Woodstock-versie vertolkt – inclusief het geraas van vliegtuigen en bombardementen. Dat was even wat anders dan de gebruikelijke koorzang, haha.” Wanneer kwam de omslag? „Rond mijn veertiende leerde ik ‘Blackbird’ spelen van The Beatles, een band waarvan ik op dat moment nog nooit had gehoord. Zo ontdekte ik finger picking. Spelen met mijn vingers in plaats van met een plectrum voelde veel natuurlijker. Voor een soloartiest is een akoestische gitaar veel geschikter: je kunt melodieën combineren met baslijnen en ook nog percussie-elementen toevoegen. „Door alleen in mijn kamer te experimenteren bedacht ik steeds nieuwe manieren. Ik wilde blijven finger tappen, maar dan rustiger – niet op de snelle metal-manier. Dat ging een stuk makkelijker als ik mijn gitaar plat op mijn schoot legde. Tapdanceschoenen bleken een geweldig extra instrument: zo kon ik het ritme gaande houden terwijl mijn handen bezig waren met de melodie. De kalimba [vingerharp, red.] kende ik van Earth Wind & Fire. Ik vond het altijd heel cool hoe zanger Maurice White op zo’n klein instrument tekeer kon gaan. Dus ik dacht: waarom zou ik dat niet proberen?” Tapdance- schoenen bleken een geweldig extra instrument Heb je nooit overwogen om te zingen?  „Ik zat vroeger in het kerkkoor en zing nog steeds, alleen niet op mijn platen. Omdat mensen dat automatisch verwachten bij gitaarmuziek, doe ik het juist niet. En ook al zijn er geen teksten, met een gitaar kan ik net zoveel zeggen. De liedjes op mijn album Urban Driftwood (2021) vertellen wel degelijk een verhaal over de natuur, maar ook over politiek en sociale rechtvaardigheid. Dat komt door mijn gemoedstoestand tijdens het schrijven.” Hoe werkt dat? „Ik had een refrein waarbij ik maar niets kon verzinnen. Toen ik de eerste Black Lives Matter-protesten bezocht, kwam die melodie telkens terug in mijn hoofd, wat ik vreemd vond omdat ik er een halfjaar lang niet meer aan had gedacht. In één avond heb ik toen ‘After The Storm’ afgemaakt, wat normaal echt nooit lukt. Alle emoties kwamen eruit: over het politiegeweld, het thuis opgesloten zitten tijdens de pandemie, verloren optredens, onzekerheid over de toekomst. Toch wilde ik per se dat het niet boos klonk, maar opbeurend, hoopvol en vol veerkracht – mijn belangrijkste thema’s. Woede is er namelijk al genoeg.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/gitaarvirtuoos-yasmin-williams-ook-zonder-woorden-kan-ik-een-verhaal-vertellen-2-a4140983
2022-09-08||Adviesraad waarschuwt: ‘Bij zigzagkoers over kernenergie worden doelen van Parijs niet gehaald’||Er waren eerder kabinetten die kerncentrales wilden bouwen. Toch kwamen die er niet. De besluiten werden na felle maatschappelijke en politieke discussie snel ingetrokken. Bijvoorbeeld na de kernramp in Tsjernobyl (1986) of die in Fukushima (2011).  Het is belangrijk dat deze geschiedenis zich niet herhaalt, vindt de Raad voor de leefomgeving en infrastructuur (Rli), een onafhankelijk adviescollege voor regering en parlement. Het huidige kabinet, Rutte IV, wil de bouw van twee nieuwe kerncentrales voorbereiden, spraken VVD, D66, CDA en ChristenUnie af. Deze keer moet de besluitvorming minder grillig verlopen dan in het verleden, vindt de RIi.  Niet omdat de Rli voor of tegen kernenergie is – daar spreekt de raad zich niet over uit. Maar omdat het energiebeleid stabiel moet zijn, wil het kabinet de klimaatdoelen voor 2050 halen. „Als we weer een zigzagkoers varen, als er weer vertraging komt, gaan we de doelen van Parijs niet halen”, zegt voorzitter Jan Jaap de Graeff. Het advies gaat dan ook vooral over zorgvuldig besluiten over kernenergie, terwijl de politieke en maatschappelijke discussie erover fel kan zijn. Het advies zelf kreeg woensdag al direct kritiek. Een extern adviseur die de Rli had gevraagd mee te denken, directeur Ad Louter van uraniumverrijker Urenco Nederland, stapte in juni op omdat hij vindt dat het advies beweringen bevat die niet op feiten berusten. Hij vreest dat het advies leidt tot vertraging en verwarring. Ook Tweede Kamerleden van VVD en CDA uitten in De Telegraaf kritiek op het rapport. Volgens de Rli is de kritiek van Louter in het definitieve advies verwerkt. Discussie of niet, binnen drie jaar moeten de belangrijkste besluiten zijn genomen over de manier waarop het energiesysteem voor 2050 wordt omgebouwd naar een klimaatneutrale voorziening, zegt De Graeff. Nu zet het kabinet vooral in op zonne-energie en windmolens om de uitstoot van broeikasgas CO2 te verminderen. De komende jaren moet duidelijk worden of daar kerncentrales bijkomen. Zijn er wel bedrijven die zo’n centrale willen bouwen? Hoeveel subsidie en garanties eisen ze in ruil voor zo’n besluit? En waar komt de nieuwe centrale te staan? Zijn omwonenden het daarmee eens? Over dat nieuwe energiesysteem moet het kabinet volgens Rli-voorzitter De Graeff niet overijld besluiten. „Er is eerst meer kennis nodig”,  zegt hij. Bijvoorbeeld over de gevolgen van een kernongeval voor Nederland.  Ook is extra informatie nodig over hoe duur een energiesysteem mét kernenergie is ten opzichte van een systeem zonder. Vaak wordt gezegd dat een kerncentrale bouwen duur is, maar met de kennis van nu adviseert de raad ervanuit te gaan dat de ‘nationale kosten’ van de energietransitie met en zonder kernenergie vergelijkbaar zijn. Dat zegt overigens niets over de vraag of bouw van een kerncentrale voor energiebedrijven rendabel is.  Nog zo’n lacune volgens de Rli: bouwen van een centrale duurt lang, maar er is geen wetenschappelijke kennis of die kerncentrale bouwen de energietransitie nu versnelt of vertraagt.  Te snel is dus niet goed, maar het kabinet heeft haast. De Graeff: „Je kan deze discussie niet op zijn beloop laten: we hebben minder dan dertig jaar.” En een kerncentrale bouwen kan zo’n tien jaar duren.  Een houdbaar besluit nemen zal voor het kabinet niet eenvoudig zijn. Nederlanders denken zeer verschillend over kernenergie, en draagvlak kan net als in het verleden snel verdwijnen. Sinds Rusland Oekraïne binnenviel, zijn minder Nederlanders tegen kernenergie, blijkt uit twee peilingen die de Rli liet doen. Eén eind 2021 en één in mei 2022, na de inval.  Wellicht vinden meer mensen energiebronnen op eigen bodem belangrijk sinds Rusland steeds minder gas levert.  Ook over andere vormen van energie is de publieke opinie veranderlijk: over biomassa bijvoorbeeld, opslag van CO2 onder de grond, en over windmolens op land. Maar over kernenergie lopen de meningen het sterkst uiteen, constateert de Rli. Sommigen zijn ronduit fan, want kernenergie is een betrouwbare energiebron, die minder ruimte inneemt in het landschap dan windmolens. Anderen zijn fervent tegenstander, omdat kernenergie duur is en volgens hen gevaarlijk; het gaat niet vaak fout, maar als het fout gaat, is dat een ramp. Bovendien is er radioactief afval waarmee je volgende generaties opzadelt.  Toch lijken nu meer Nederlanders voor dan tegen. In mei was 41 procent van de Nederlanders die Ipsos ondervroeg voor stimulering van kernenergie door de Nederlandse overheid. Evenveel Nederlanders noemen zich neutraal – een verrassend hoog aandeel volgens de Rli, gezien het gepolariseerde debat over kernenergie.   Hoe bouw je een heel energiesysteem om als het draagvlak voor de ene of andere vorm van energie om de haverklap verandert? Door besluiten goed te onderbouwen én met burgers te bediscussiëren, denkt de Rli. Zo kan de ‘klimaatraad’ die het kabinet wil oprichten een wetenschappelijke intermediair worden in de politieke en maatschappelijke discussie. „Vergelijk het met het RIVM tijdens de coronacrisis: een wetenschappelijk baken”, zegt Emmy Meijers van de Rli. In die raad moeten niet alleen energie-experts zitten, maar ook ethici, psychologen, sociologen, ruimtelijke wetenschappers en economen. Ook kan een burgerforum helpen. De pakweg 150 burgers daarin zouden samen moeten staan voor de gemiddelde Nederlander. Belangrijke voorwaarde: burgers moeten echte invloed kunnen hebben op het besluit. De uitkomst mag niet vaststaan. In dat burgerberaad moeten grote ethische vragen worden besproken. Zoals: wat vinden we belangrijker, de energiezekerheid die een kerncentrale biedt of elk risico op een kernongeluk uitsluiten? Willen we dat de energievoorziening zekerder wordt of goedkoper?  Klassieke inspraakprocedures bieden voor dit soort gesprekken te weinig ruimte, aldus de Rli, dan dreigt later vertraging en verzet. Nu heeft maar 31 procent van de Nederlanders vertrouwen in de overheid als het gaat over kernenergie, peilde Ipsos. „Dat past bij het lage vertrouwen in de politiek op dit moment”, zegt De Graeff.  Hoe het in elk geval niet moet, liet premier Rutte in 2021 zien. Hij zei tijdens een debat voor de Tweede Kamerverkiezingen dat de Eemshaven in Groningen een goede plek voor een nieuwe kerncentrale zou zijn. Daar kwam veel kritiek op, en Rutte trok zijn suggestie in. Meijers: „Dat onderstreept waarom we zeggen: neem deze besluiten nou zorgvuldig. Want nu is heel Groningen tegen.” In de Tweede Kamer zijn inmiddels moties ingediend om Eemshaven als mogelijke locatie te schrappen. Maatschappelijk is er onenigheid over kernenergie, maar politiek zeker ook. Volgens veel linkse partijen is het geen oplossing voor de energietransitie, volgens veel rechtse partijen juist wel. Coalitiepartijen D66 en ChristenUnie waren voorheen niet voor subsidiëring van de bouw van kerncentrales. VVD en CDA wel. Het kabinet gaat de bouw van twee kerncentrales voorbereiden, zo spraken de vier coalitiepartijen af. Daarvoor is 5 miljard euro beschikbaar.  ||https://www.nrc.nl//nieuws/2022/09/07/raad-adviseert-voorkom-zigzagbeleid-voor-kernenergie-a4140982
2022-09-08||Opnieuw problemen bij Philips: sommige maskers gevaarlijk voor mensen met pacemakers||Philips Respironics, het Amerikaanse onderdeel van Philips, waarschuwt gebruikers met pacemakers om maskers bij sommige beademingsapparatuur niet meer te gebruiken. De maskers hebben magnetische hoofdbandclips die sommige geïmplanteerde medische apparaten en metalen onderdelen in het lichaam kunnen verstoren. Dit zou mogelijk letsel kunnen veroorzaken, aldus Philips. Eerder zouden patiënten met bijvoorbeeld een pacemaker gewaarschuwd zijn voor deze maskers, nu zegt Philips dat deze patiënten de maskers niet meer mogen gebruiken.  In totaal heeft het bedrijf 17 miljoen maskers met deze magnetische onderdelen gedistribueerd. Het is niet bekend hoeveel patiënten de maskers niet meer mogen gebruiken. Er zijn sinds 30 augustus veertien meldingen ontvangen over verwondingen na het gebruik van de maskers.  Er waren onder andere meldingen van storingen bij pacemakers. Dat meldt de Amerikaanse Food and Drug Administration (FDA). Philips meldt dat de maskers niet in de buurt mogen komen van patiënten, gezinsleden of zorgverleners die metalen implantaten of voorwerpen in het lichaam hebben.  De problemen blijven zich opstapelen bij Philips. Vorige week heeft het bedrijf al 1.700 beademingsapparaten teruggeroepen. In sommige versies van de apparaten zouden chemische stoffen kunnen vrijkomen die een giftig of kankerverwekkend effect kunnen hebben. Ook kon het apparaat ineens uitvallen. In Nederland werden geen apparaten teruggehaald, omdat ze hier niet geleverd zijn. Ook vorig jaar raakte het bedrijf in de problemen omdat miljoenen slaapapneu-apparaten moesten worden teruggehaald. Toen was er een probleem met de lijm, waardoor een patiënt overleed nadat een plakker van het apparaat niet goed werkte.  Correctie (7 september 2022): In een eerdere versie van dit artikel stond dat de maskers worden teruggeroepen. Dat klopt niet. Philips vraagt gebruikers om ze niet meer te gebruiken. Dat is hierboven aangepast.||https://www.nrc.nl//nieuws/2022/09/07/opnieuw-problemen-bij-philips-ook-maskers-worden-teruggehaald-a4140976
2022-09-08||&#8216;Bagagepersoneel Schiphol deed te zwaar werk, inspectie controleerde jarenlang niet&#8217;||De Arbeidsinspectie heeft twaalf jaar lang niet gecontroleerd of het werk van bagage- en vrachtmedewerkers op Schiphol wel aan de gezondheidsnormen voldeed. Een deel van het personeel heeft nu te maken met lichamelijk letsel vanwege het zware werk. Dat meldden NOS en Nieuwsuur dinsdag op basis van eigen onderzoek. Voor NRC was de Arbeidsinspectie woensdagochtend niet bereikbaar voor commentaar.  In 2004 stelde de inspectie vast dat het sjouw- en tilwerk te zwaar was voor het personeel. De bedrijven voor wie zij werkten, moesten daarom machines aanschaffen om het werk te verlichten. Ook moesten er rollerbanen komen om het geknield stapelen van koffers minder zwaar te maken. In 2010 leek alles volgens de NOS en Nieuwsuur in orde, maar nadien heeft de toezichthouder nagelaten om te controleren of de zogeheten tilhulpen ook werden gebruikt en vervangen na een defect.  Door gebrek aan controle kwam de inspectie er niet achter dat de machines nauwelijks werden gebruikt. Ook zouden niet alle bedrijven beschikken over de benodigde rollerbanen. Bedrijfsartsen zeggen tegen Nieuwsuur en de NOS dat de helft van het grondpersoneel een beroepsziekte krijgt als er niks verandert. Tegenover de media stelt de toezichthouder nieuwe controles te gaan uitvoeren op de luchthaven. Vorige week vrijdag zou een eerste bezoek zijn gebracht. Schiphol heeft een chaotische zomer achter de rug, waarbij de luchthaven werd geconfronteerd met grote drukte. Door personeelsgebrek ontstonden er lange rijen en moest Schiphol geregeld vluchten schrappen. In reactie op de gebreken kondigde de luchthaven aan meer te investeren in bagagemedewerkers, schoonmakers, beveiligers en chauffeurs. Gevolg daarvan is wel dat vliegen via Schiphol een stuk duurder zal worden. ||https://www.nrc.nl//nieuws/2022/09/07/bagagepersoneel-schiphol-deed-te-zwaar-werk-inspectie-controleerde-jarenlang-niet-a4140980
2022-09-08||Raad van State: onzeker of emissiearme stallen doen wat ze beloven||Het is niet met zekerheid te zeggen dat emissiearme veestallen minder ammoniak uitstoten dan reguliere stallen. Dat heeft de Raad van State woensdag geoordeeld, in een belangrijke kwestie rondom het stikstofprobleem. De uitspraak betekent slecht nieuws voor de boeren met zo’n stal, die erop rekenden hun bedrijf te mogen uitbreiden omdat ze daarvoor de stikstofruimte hadden. In ieder geval drie Utrechtse melkveehouders kunnen dat nu vergeten. Lang werd gedacht dat de ammoniakuitstoot van ‘duurzame’ veestallen — door duizenden boeren geïnstalleerd — zeker 50 procent lager was dan die van reguliere stallen. Uitstoot van ammoniak door de landbouw hangt voor het overgrote deel (85 procent) samen met de urine en de mest die het vee produceert. Melkkoeien hebben veruit het grootste aandeel. De manier waarop de uitwerpselen  in de stal worden opgevangen beïnvloedt hoeveel er wordt uitgestoten. Het werkelijke effect van emissiearme stallen werd al langer in twijfel getrokken. Het Centraal Bureau voor de Statistiek deed in 2019 onderzoek naar de stallen en concludeerde dat ze in praktijk niet of nauwelijks minder ammoniak uitstoten dan reguliere stallen. Milieuorganisaties sleepten een aantal provincies daarop voor de rechter, omdat die — ondanks de bevindingen van het CBS — natuurvergunningen bleven uitreiken aan veehouders met zulke stallen. „Dit zet opnieuw veel op losse schroeven”, reageert Bart Kemp van boerenactiegroep Agractie tegenover persbureau ANP. „Het gaat hier om stalvloeren die eerder door de overheid zijn goedgekeurd. Hoeveel rechtszekerheid heb je als de rechterlijke macht ze vervolgens afkeurt?” Volgens Jeroen van Manen, van de Nederlandse Melkveehouders Vakbond, gaat „geen enkele melkveehouder nog investeren in duurzaam werken als hij het risico loopt dat straks alles voor niks was”. De uitspraak van de Raad van State kan belangrijke gevolgen hebben voor de koers die de overheid inzet om het stikstofprobleem op te lossen. De boerenlobby voert graag het argument op dat verkleining van de veestapel niet nodig is als de juiste technische innovaties worden geïmplementeerd. Ook de emissiearme stal droeg die belofte met zich mee. Bij de VVD-achterban is dat idee aangeslagen, bleek onlangs uit een motie om de stikstofplannen van het kabinet aan te passen.||https://www.nrc.nl//nieuws/2022/09/07/raad-van-state-onzeker-of-emissiearme-stallen-doen-wat-ze-beloven-a4140979
2022-09-08||Blijf je nog wel jezelf als virtual reality je zintuigen overneemt?||In een groot, grijs kantoorpand waar tot voor kort onder meer een Marokkaanse kledinglijn, een duurzame investeringsmaatschappij en een biodiversiteitsbedrijfje kantoor hielden, werd deze zomer een portaal naar een andere werkelijkheid geopend. Althans, zo staat het op de website van deze nieuwe virtualreality-hal – een van de tientallen die de afgelopen jaren alleen al in Amsterdam zijn geopend. Het bedrijf achter deze nieuwe hal, The Park Playground geheten, startte eerder reeds VR-vestigingen in onder andere Den Haag, Zwolle, Breda en Eindhoven. De toegang tot de alternatieve realiteit wordt door opvallend weinig franje omlijst. De hal ligt een beetje verstopt op een industrieterrein, op een paar honderd meter afstand van het IJ. Het pand is niet alleen van buiten grijs, de binnenkant oogt eveneens flets. Grijswitte muren, sfeerloze lichten, een grote lege hal waarover een medewerker opmerkt dat ze hier eindeloos naar hebben gezocht, zo’n ruimte zonder steunpilaren. Oftewel: een ruimte waarin mensen – in welke wereld ze zich ook bevinden – vrijuit kunnen bewegen. Het is duidelijk: het decor doet er niet toe. Het gaat er hier om wat mensen zien zodra ze gaan spelen. Een paar jaar geleden kwam virtual reality meestal nog neer op een veredeld verlengde van klassiek gamen: vanuit stilstand, voorzien van een bril en een joystick, kon men dan een kruisboog afschieten of 3D-schilderen. Intussen is de technologie veel geavanceerder. Ik krijg een helm opgezet met bril eraan en een plastic geweer in mijn handen gedrukt. Zo word ik onderdeel van een team van zombiejagers, met vijf mensen die ik niet ken en die toevallig ook in deze hal zijn beland. Een paar minuten later hollen we door die troosteloze ruimte, bukkend, versnellend, en volledig in beslag genomen door de virtuele vlotten waar we op moeten terechtkomen, de smalle trappetjes waar ik werkelijk duizelig van word, de zombies die af en toe uit het niets opduiken en mijn hartslag doen versnellen. Het wonderlijke is hoe snel dit alles went: deze wereld, die eigenlijk geen moment voelt als nep en veel meer indruk maakt dan wat ik tot dusverre heb meegemaakt. En wat ook al gauw gewoon wordt: de kameraadschappelijkheid met mijn medejagers. We hebben nog geen woord gewisseld en vooraf stonden we wat onhandig in een cirkeltje, maar zodra we stuk voor stuk veranderd zijn in dezelfde digitale afsplitsing helpen we elkaar actief en rennen we gezamenlijk rond. Het spel heft de verschillen in huidskleur, lengte, sekse een tijdlang op, alle uiterlijkheden en sociale mores verdwijnen naar de achtergrond. Er is geen hal meer, er is alleen die fraai vormgegeven tweede realiteit waar we elkaar opgetogen verdedigen en waar ik eventjes helemaal niet uit wil verdwijnen. Virtuele domeinen overwoekeren de analoge buitenwereld Zoals bekend maken virtuele realiteiten steeds vaker deel uit van de dagelijkse werkelijkheid. Dat is niet alleen concreet te zien in de opkomst van VR-hallen – in Nederland is de honderd inmiddels gepasseerd – maar het wordt ook duidelijk op andere, minder afgebakende domeinen. Een gealarmeerde ondertoon is daarbij zelden ver weg: denk aan de trumpiaanse alternative facts die meer dan eens zijn gestaafd met verzinsels, denk aan de angstaanjagend overtuigende deep fake-filmpjes van politici die dingen beweren die ze in werkelijkheid nooit hebben gezegd. De teneur die om zulke filmpjes heen hangt is doorgaans dat er alleen maar méér zullen komen. Dat dit ontwikkelingen betreft die niet meer tegen te houden zijn en die de opmaat kunnen vormen voor een dystopische toekomst, waarin echt steeds moeizamer van vals te onderscheiden is. Uiteraard zijn er bij de ergste doembeelden allerlei nuances te plaatsen. Zo werd ooit ook over boeken, daarna over televisie en weer later over games gezegd dat het gevaarlijke media waren, die de maatschappij zouden laten verloederen. Bovendien heeft VR ook beslist een positief potentieel: de mogelijkheid om op een allesoverheersende, alsmaar overtuigender manier te ontsnappen. Aan sociaal ongemak, aan fobieën of fysieke beperkingen, aan oordelen van buitenaf, aan een gevoel van isolement. Ook bij zulke voorstellingen zijn dystopische toekomstbeelden natuurlijk nabij – in menig Matrix-achtige film is het al opgedoken: het beeld van massa’s mensen met een bril op, verdoofd aan het ademen – en het raakt ook aan intrigerende, wezenlijke vragen over de toekomst van de maatschappij. Immers: als iemand zijn universum steeds makkelijker kan vergroten door zich terug te trekken in een anonieme loods of zelfs vanuit de eigen slaapkamer, wat verandert dat aan de perceptie van zijn of haar dagelijkse omgeving?  Hoe werken virtuele werelden door op de echte wereld? En wat zijn de gevolgen als die twee steeds nauwer en geavanceerder vermengd raken, welke gevoelens en gevaren horen daarbij? In UFO (Unidentified Fluid Other) worden deze vragen aan de hand van schermen en vooral installaties nader onderzocht. Deze tentoonstelling, die te zien is in de ‘thuisbasis van nieuwe mediakunst’ Nxt Museum in Amsterdam en die losstaat van welke VR-hal dan ook, is alleen al wegens dit achterliggende gedachtegoed de moeite waard. Het is raadzaam om de overdaad aan buzzwords op de toelichtende bordjes enigszins te negeren – daar wordt gesproken van baanbrekende multidisciplinaire creatieven, pre-metaverse globale identiteiten, eindeloze digitale mogelijkheden – en de expositie vooral te zien als een poging van diverse kunstenaars om moderne technologieën te doorgronden. En om een domein dat vaak ongrijpbaar of zelfs onzichtbaar blijft juist heel expliciet te tonen. Dat begint al in de eerste ruimte van de tentoonstelling, vervaardigd door de Poolse animator Ksawery Kirklewski (1988). Hier hangen geen camera’s of schermen, en toch wordt het gezicht van elke bezoeker aan de hand van metingen via kleurrijke kabels alsnog zichtbaar gemaakt: wie maar lang genoeg blijft staan, ziet zichzelf op de installatie verschijnen. De onderliggende boodschap: ook in anonimiteit, door geen lens of mobieltje of ogenpaar bekeken, ben je tegenwoordig traceerbaar – kijk, daar sta je.  Vervolgens wordt in de verschillende expositieruimtes – stuk voor stuk donker en strikt van elkaar afgesloten – van alles uit de kast getrokken. Er duiken schermen op met wat een androgyne avatar wordt genoemd (ik zie vooral een enorme, computerspelachtige verschijning); er zijn tamelijk overtuigende deep fakes van onder andere Marcel Duchamp, Marina Abramovic en Donald Trump, gemaakt door de Amerikaanse Bill Posters (die eerder al internationale aandacht trok door zijn deep fakes van Mark Zuckerberg, waarmee hij het privacybeleid van Facebook testte); er is een ruimte waarin je uiterlijk verandert met de filters en kleding van een ‘digitaal modehuis’; een ruimte die je onderdeel maakt van een nogal onrustig, trippy spel via patronen op de grond; een ruimte als een gevisualiseerde drugstrip, met indringende muziek, en op de vloer en muren overweldigende, droomachtige beelden van zwevende voorwerpen. Beeld van Harriet Davey, gemaakt in opdracht van Nxt Museum Foto Harriet Davey
 Natuurlijk is niet alles even geslaagd. Sterker nog, sommige van de afzonderlijke installaties verzuipen een beetje in hun filosofische pretenties of vaagheid. Dat is bijvoorbeeld het geval bij de game van Chinese ontwerper Lu Yang. Hierin beweegt het hoofdpersonage zich door kleurrijke levels die onder andere de hel (felrood) en de hemel (bijna lichtgevend wit) moeten voorstellen, en ten slotte slaat een voice-over nogal generiek religieuze zijpaden in en verzucht dat het verschil tussen hemel en hel een kwestie van perspectief is. Tja. Voor zulke dooddoeners is nieuwe technologie niet nodig. Daarnaast kun je je afvragen waarom deze kunstenaars het fantasievolle van VR-werelden zo vaak benadrukken, waarom bijna niets van deze expositie direct verband houdt met de alledaagse realiteit. Vermoedelijk om te laten zien hoe véél er mogelijk is op technologisch vlak en hoe groot de wereld zo kan worden. Daardoor onderzoekt de tentoonstelling als geheel inderdaad iets belangrijks: welke grootse alternatieve realiteiten er allemaal bestaan. En hoeveel verschillende subculturen, technieken, accenten en universums er zo op slechts een paar vierkante meter kunnen samenkomen. De wezenlijke achterliggende vraag is natuurlijk steeds welke rol een eenling te midden van dit alles nog speelt, en in de toekomst zal spelen. Dat individu van die beginruimte, of nee, ieder individu: hoe verhoudt het zich tot zo’n omgeving die steeds meer wordt overgenomen door digitale structuren? Een legitieme vraag lijkt me zelfs of er nog wel echt sprake is van een individu als er een heel andere werkelijkheid met avatars aanwezig is, een werkelijkheid die meerdere zintuigen kan overnemen en de uiterlijke verschillen tussen mensen tijdelijk opheft. En de onvermijdelijke vervolgvraag: is dat alles erg?  Het zijn vragen die van tijd tot tijd door ethici, kunstenaars en politici gesteld worden, maar meestal worden ze vermeden of vooruitgeschoven. Er is immers geen afgebakend antwoord op te geven en concretere, dagelijkse problemen eisen veelal de aandacht op. Toch lijkt dat me allerminst een reden de vragen niet te stellen. Want wat vaststaat: een steeds groter gedeelte van ons leven speelt zich online af, en steeds meer maatschappelijke veranderingen zullen samenhangen met technologische veranderingen. Digitale en virtuele domeinen gaan de analoge buitenwereld nog nadrukkelijker overwoekeren. Het gaat er niet zozeer om of VR-installaties of -games je persoonlijk aanspreken, maar wat het effect kan zijn van alle bijbehorende mogelijkheden. De mens is een nietig wezen, niet ontstaan door voorzienigheid maar door toeval. Met virtual reality wordt die nietigheid paradoxaal genoeg tegelijkertijd onderstreept en kortstondig opgeheven. VR onderstreept keer op keer hoe begrensd en ook eentonig de banale realiteit kan zijn, helpt ook juist tijdelijk die begrenzingen te doorbreken. Wandelend door de UFO-tentoonstelling voel ik mezelf tegelijkertijd krimpen en groeien, eigenlijk net als in die onopvallende grijze loods. Daar loopt het groepsspel af, na dertig minuten die aanvoelen als twee uur. De zombies hebben gewonnen. Onwennig doen alle spelers hun helmen af, maar doordat we elkaar in de virtuele wereld hebben leren kennen gaat het praten nu vrij eenvoudig. Er volgt een levendig gesprek over wat er zojuist gebeurde, wie wie wanneer probeerde te redden. Dan neemt de medewerker van de VR-hal me apart voor een individueel spel. Ik kom terecht in een hoekje, naast zo’n grauwe muur. Op een tafeltje staat een doos tissues, op de vloer ligt een houten plank van nog geen twee meter. Een nieuwe helm met bril belandt om mijn schedel. „Heb je hoogtevrees?” vraagt de medewerker nog. Ik knik, en voor ik het weet sta ik bovenop een kolossaal flatgebouw, op een dak. Voor me: een plank, die zich vanaf het dak uitstrekt, de lucht in. Daaronder, akelig realistisch: contouren van een stad. Een straat, zoemend verkeer. Bewegende stipjes die duidelijk mensen voorstellen. Mijn hersens begrijpen dat dit nep is, maar mijn lichaam niet. Plotseling snap ik waarom die tissues daar staan: het zweet breekt me uit. Zo sta ik daar, in die loods. Trillende knieën, trillende handen. De medewerker vraagt me de plank op te lopen. Als ik niks doe, pakt hij mijn hand ondersteunend vast. „Er kan je niks gebeuren”, zegt hij. „Dit is juist goed voor mensen met hoogtevrees. Zo kan je er vanaf komen, echt. Volgens mij gaat de wereld in de toekomst heel veel hebben aan deze techniek om sociaal geïsoleerde mensen te helpen, of om patiënten te genezen en van trauma’s te verlossen. En het gaat er alleen maar nog realistischer uitzien. Straks is VR helemaal niet meer van echt te onderscheiden.” Minuten ben ik bezig met het zetten van een paar stappen. De medewerker laat mijn hand langzaam los. De plank maakt een eng krakend geluid. En voor ik ben aangekomen bij het uiteinde, stap ik per ongeluk iets opzij – ik val. Alles draait en suist, ik zie de flat langs me heen flitsen, ramen, etages, het gebouw torent steeds verder boven me uit, voor mijn gevoel duurt de val eindeloos, en ik hoop dat ik de grond nooit zal raken. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/07/blijf-je-nog-wel-jezelf-als-virtual-reality-je-zintuigen-overneemt-a4140981
2022-09-08||Drievoudig Vuelta-winnaar Roglic stapt na val uit Ronde van Spanje||Wielrenner Primoz Roglic gaat woensdag niet van start in de zeventiende etappe van de Ronde van Spanje, als gevolg van een val dinsdag vlak voor de finish. Dat meldt zijn ploeg Jumbo-Visma. De 32-jarige Sloveen is drievoudig winnaar van de Spaanse rittenkoers. In de Vuelta, die zondag na drie weken eindigt in Madrid, stond Roglic op de tweede plaats.  Roglic ging dinsdag tijdens de eindsprint van de zestiende etappe flink onderuit nadat hij mogelijk een andere renner in het kleine kopgroepje had geraakt. Met een bebloede arm en knie kwam hij vervolgens over de finish, waarbij hij zijn achterstand op de Belgische klassementsleider Remco Evenepoel nog wel met acht seconden verkleinde tot 1.26 minuut. Na de finish meldde Jumbo-Visma dat de ploeg nog moest beoordelen of Roglic door kon met de volgende etappe.  Het uitvallen in de Vuelta is de zoveelste tegenslag voor de voormalig schansspringer. Tijdens de afgelopen Tour de France gaf hij na twee weken op als gevolg van een val in de kasseienrit naar Arenberg. Vorig jaar stapte hij door een val al na een paar dagen af in de Tour, maar won hij vervolgens wel de Vuelta. Dit jaar waren er voor de start in Utrecht twijfels over zijn fitheid. Roglic won de vierde etappe, pakte de rode leiderstrui maar kwam vervolgens in de bergen en de tijdrit tekort tegen Evenepoel. De laatste dagen won hij weer wat tijd terug op de Belg. Na de opgave van Roglic staat de Spanjaard Enric Mas tweede, ruim twee minuten achter leider Evenepoel. ||https://www.nrc.nl//nieuws/2022/09/07/drievoudig-vuelta-winnaar-roglic-stapt-na-val-uit-spaanse-ronde-a4140978
2022-09-08||Na drie kwartier is ook het geduld van de filmmaker op||De titel wil wel natuurlijk: Ghislaine Maxwell: Sex, Lies and Secrets, op dinsdagavond bij BNNVARA. Drie delen documentaire over de vrouw die tienermeisjes geronseld zou hebben voor de  veroordeelde en inmiddels dode Amerikaanse miljardair Jeffrey Epstein. Het is het soort documentaire waar de Britten goed in zijn. Studiegenoten, voormalige tutors, kennissen en collega’s mochten in deel één vertellen over de eerste dertig jaar van  Maxwell, toen ze nog jong, slim en knap was, en als jongste dochter van mediamagnaat Robert Maxwell studeerde en feestte met de elite.  Tja, en wat levert zoiets op? Veel psychiatrische diagnoses uit de losse pols. Dat ze manisch was, een vadercomplex had, depressief was na zijn noodlottige dood. En wie zijn deze mensen die met terugwerkende kracht „de waarheid” over haar onthullen? Passanten in haar leven. Hoe serieus nemen we de tutor die haar een semester bijspijkerde toen zij 17 was en hij 21? Een collega bij The European, een uitgave van vader Maxwell zegt dertig jaar na dato dat Ghislaine  „bot, onbeschoft en verwend” was. Een oud-studiegenoot vindt bij nader inzien de uitbundige fuiven die ze vierden toch een beetje „leeg”. Het hele probleem is dat iedereen die haar van vroeger kent haar nu ziet in het licht van wie ze is geworden. Drie delen ‘waarheid over Ghislaine’ lijkt vooral een excuus om nog es lekker te grasduinen in al haar kwaaie zaken.  Nog een documentaire, laat op de avond bij de VPRO. Pleistocene Park. De maker ervan zegt na 46 minuten, de film is nog niet eens op de helft,  dat hij geen geduld meer heeft om „vlieg op de muur” te zijn. De Amerikaanse filmmaker is op bezoek in het Pleistoceen Park van  de Russische wetenschapper Sergey Zimov en zijn zoon Nikita in Jakoetië, het verste puntje van Siberië.  Het is dan 2012. Vader Sergey heeft ontdekt dat in de bevroren Noordpoolbodem bijna twee keer zoveel koolstof zit als in de hele atmosfeer nu. Smelt die permanente ijslaag, en dat doet hij, dan is de ramp niet te overzien. Nog meer CO2, nog warmere aarde. Tot zover begreep ik het. Dan Sergey’s plan om de ontdooiing tegen te gaan: zoveel mogelijk grote grazers overbrengen naar zijn contreien. Bizons, rendieren, paarden, elanden, maakt niet uit, als ze maar gras vreten. De bedoeling is zo de mammoetsteppe uit het pleistoceen  te reconstrueren. De film is dan intussen drie kwartier bezig en ik begin ook mijn geduld te verliezen. Ik zie zoon Nikita, bepaald geen bioloog of dierenvriend,  van heinde en verre wolharigen  naar het experimentele Pleistoceen Park slepen. Zes muskusossen. Allemaal mannetjes, dat is nou net jammer. Zes wapiti’s. Eén bizon, de  andere  gaan dood. Een container yaks uit Mongolië, 4.500 kilometer verderop. De beesten vertikken het om de oneindige vlaktes op te rennen, ze hangen rond bij de stallen, bedelend om eten. Maar ik weet dus nog steeds niet waaróm ze die dieren daarheen  slepen. De theorie erachter blijkt  dat grazers ook in de winter willen grazen, en daartoe de sneeuw van de bodem schrapen. Dat is goed, want sneeuw houdt de warmte in de bodem vast. Zonder sneeuw blijft de permafrost in de grond langer bevroren.    Filmmaker Luke Griswold-Tergis blijft het ijstijdpark tien jaar filmen. Het wordt, erkent hij, voor hem een manier van leven. Hij vergezelt Nikita naar Mongolië. Hij is een maand met hem onderweg  bizons halen uit Denemarken. Van vlieg op de muur wordt hij steeds meer meewerkend cameraman.  Hij raakt zo betrokken dat hij zelf een kudde bizons uit Alaska koopt. Vervoer,  hokken, quarantaine, met alles heeft hij rekening gehouden, behalve met de Russische douane. De bizons komen er niet in. En dat is meer dan pech, want om de Noordpool koud te houden heeft Sergey er een miljoen nodig. Minstens.      
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/07/de-filmmaker-begint-in-deze-docu-zelf-grote-grazers-naar-siberie-te-slepen-a4140977
2022-09-08||AP adviseert kabinet: stop het delen van persoonsgegevens aan kerken||De overheid moet stoppen met het ongevraagd delen van persoonsgegevens aan kerkgenootschappen. Dat adviseert de Autoriteit Persoonsgegevens (AP) woensdag aan het kabinet, dat een experiment wil uitvoeren om de huidige regels aan te passen. Volgens de privacywaakhond is het delen van persoonsgegevens aan kerken „onrechtmatig” en dient het geen „algemeen belang”. Daarmee druist het in tegen privacywetgeving, aldus de AP. Nu is het zo dat de overheid automatisch persoonsgegevens van kerkleden deelt na een verhuizing of huwelijk. Kerkleden kunnen daarna een brief verwachten met een uitnodiging lid te worden in een nieuwe gemeente, zonder dat ze hier vooraf toestemming voor hebben gegeven. Een meerderheid in de Tweede Kamer riep het kabinet in 2016 al op een einde te maken aan het delen van gegevens met kerken. Ook de Raad van State oordeelde eerder dat de onderbouwing hiervoor tekortschoot.  AP-voorzitter Aleid Wolfsen stelt dat het delen van persoonsgegevens aan andere organisaties die toegang krijgen tot de Basisregistratie Personen (BRP) wel acceptabel is. „Een gemeente kan die gegevens nodig hebben als je een nieuw paspoort aanvraagt”, aldus Wolfsen. „Een pensioenfonds moet het ook weten als jij verhuist, zodat jij je pensioen blijft ontvangen. Maar kerken horen wat ons betreft niet in dit rijtje thuis.”  Omdat het kabinet een wijziging wil aanbrengen in een wet waarin persoonsgegevens een rol spelen, is de AP om advies gevraagd. De toezichthouder noemt het „een stap vooruit” dat nieuwe kerkleden wel toestemming moeten geven voor het delen van persoonsdata. Een woordvoerder van verantwoordelijk staatssecretaris Alexandra van Huffelen (Koninkrijksrelaties en Digitalisering, D66) zegt het AP-advies te „bestuderen”, maar nog niet inhoudelijk te kunnen reageren.  De overheid deelt de gegevens van bestaande kerkleden met de Stichting Interkerkelijke Ledenadministratie (SILA). Daarbij zijn verschillende katholieke en protestante kerkgenootschappen betrokken. In totaal gaat het om 5 miljoen kerkleden. ||https://www.nrc.nl//nieuws/2022/09/07/ap-adviseert-kabinet-stop-het-delen-van-persoonsgegevens-aan-kerken-a4140975
2022-09-08||Nederlandse gasopslagen voor 80 procent gevuld, EU-doel behaald||De gasopslagen in Nederland zijn gemiddeld voor 80 procent gevuld, waarmee het Europese vuldoel is behaald. Dat heeft het ministerie van Economische Zaken en Klimaat (EZK) woensdag bekendgemaakt. In feite had Nederland tot 1 november om de gasvoorraad op peil te brengen. De afgelopen tijd kon er meer vloeibaar gas (lng) worden ingekocht dan verwacht, hoewel tegen hoge prijzen. Energieminister Rob Jetten (D66) spreekt van een „energiebuffer voor de moeilijke tijden die Europa tegemoet gaat”. Niet alleen Nederland is goed op weg de Europese vuldoelen te behalen. Gemiddeld hebben Europese landen hun gasopslagen voor 82 procent gevuld, aldus het ministerie van EZK. Dat betekent nog niet dat het continent zich in veilig vaarwater begeeft: als Rusland de gastoevoer volledig stopzet, leidt dat alsnog tot problemen. Om die reden zetten veel Europese landen ook in op gasbesparingen. In Nederland gaat dat relatief goed, in andere EU-landen schiet het nauwelijks op. De extreme energieprijzen maakten het vullen van de gasvoorraden allerminst aantrekkelijk. In juli schreef energieminister Jetten dat hij gasopslag bij Bergermeer — naar eigen zeggen de grootste commerciële opslagplaats voor gas van Noordwest-Europa — niet volledig wilde vullen omdat hij bang is dat hij de gasprijs daarmee te veel opdrijft. Uiteindelijk ging hij toch overstag: hij trok 210 miljoen euro uit om de Noord-Hollandse gasopslag te vullen voor 90 procent in plaats van de oorspronkelijk bedachte 68 procent.||https://www.nrc.nl//nieuws/2022/09/07/nederlandse-gasopslagen-voor-80-procent-gevuld-eu-doel-behaald-a4140974
2022-09-08||Zelensky staat open voor demilitariseringszone kerncentrale Zaporizja||De Oekraïense president Volodymyr Zelensky staat ervoor open een zone rond de kerncentrale Zaporizja te demilitariseren. Dat zei hij dinsdag in zijn dagelijkse videoboodschap aan Oekraïne nadat het Internationaal Agentschap voor Atoomenergie (IAEA) bij Rusland en Oekraïne had gepleit voor onder meer een veiligheidszone rond het complex.  Het IAEA constateerde in een dinsdag gepubliceerd rapport schade en een onhoudbare werksituatie in de regelmatig onder vuur genomen kerncentrale. In gevechten zijn onder meer panden geraakt waar nieuwe splijtstof ligt opgeslagen en waar kernafval wordt bewaard. Het IAEA deed in het rapport zeven aanbevelingen voor het verbeteren van de veiligheid. Het agentschap roept onder meer op tot een einde aan de beschietingen en herstel van de noodstroomvoorziening.  De Russische minister van Buitenlandse Zaken Sergej Lavrov heeft de IAEA volgens persbureau Reuters een verzoek gestuurd voor „aanvullende uitleg” op sommige delen van het Zaporizja-rapport. Het Russische staatspersbureau Interfax meldt woensdag dat het hoofd van het Russische staatskernenergiebedrijf Rosatom, Aleksej Lichatsjov, zegt bereid te zijn om samen te werken met het IAEA om de veiligheid rond de kerncentrale te verbeteren.  De afgelopen weken hebben Rusland en Oekraïne elkaar beschuldigd van aanvallen op de grootste kerncentrale van Europa. Het IAEA heeft in het rapport geen schuldige aangewezen voor de onveilige situatie en de schade. ||https://www.nrc.nl//nieuws/2022/09/07/zelensky-staat-open-voor-demilitariseringszone-kerncentrale-zaporizja-a4140973
2022-09-08||&#8216;Trump had geheime documenten over nucleaire macht van ander land in bezit&#8217;||Oud-president Donald Trump had geheime documenten over de verdediging van een buitenlandse macht, inclusief haar nucleaire capaciteiten, in zijn bezit. Dat meldt The Washington Post op basis van anonieme bronnen. Om welk land het gaat, wordt niet gemeld. De documenten werden vorige maand door FBI-agenten gevonden tijdens een huiszoeking in Trumps Mar-a-Lago residentie in Palm Beach in Florida. Sommige documenten die zijn gevonden beschrijven uiterst geheime operaties die zo streng worden bewaakt, dat alleen de president en enkele leden van zijn kabinet ze kunnen inzien. Dit soort documenten vereisen een speciale toestemming om in te zien en worden normaal gesproken achter slot en grendel bewaard. Maar deze documenten lagen meer dan achttien maanden in Trumps villa in Florida, waarvan de beveiliging niet duidelijk was. Verder werden er tientallen lege mappen gevonden, waaronder 48 lege mappen waar „geheim” op stond. Daardoor is het niet duidelijk of alle verdwenen documenten terug zijn gevonden. Het ministerie van Justitie is vanwege de vondst van de documenten een strafrechtelijk onderzoek begonnen tegen Trump.  Vorige maand deed de FBI een huiszoeking in het verblijf van Trump omdat hij documenten uit het Witte Huis had meegenomen. In het huis werden meer dan 11.000 overheidsdocumenten gevonden, die in een opslagruimte en in zijn kantoor verspreid lagen. Er loopt nu een onderzoek om te bepalen hoeveel potentiële schade werd veroorzaakt door het meenemen van deze geheime documenten. ||https://www.nrc.nl//nieuws/2022/09/07/trump-had-geheime-documenten-over-nucleaire-macht-van-land-in-bezit-a4140972
2022-09-08||Gaat een recessie onze economie redden?||Morgen komt de Europese Centrale Bank bijeen om een oplossing voor de steeds verder oplopende inflatie te bedenken. De kans is groot dat ze een historische renteverhoging aankondigen, die ons in een recessie kan storten. Economieredacteur Maarten Schinkel legt uit waarom de ECB dat doet. Hoe kan een recessie ons uit de problemen helpen? Lees ook: Centrale banken laten hun tanden zien in strijd tegen inflatie||https://www.nrc.nl//nieuws/2022/09/07/gaat-een-recessie-onze-economie-redden-a4140971
2022-09-08||Column | Terug naar de galg||Op weg naar een zonnig park kwam ik zondagmiddag op de Dam terecht  in een demonstratie van Samen voor Nederland tegen de coronawetgeving. Omdat het me heel goed leek om samen met anderen voor Nederland te zijn, bleef ik een poosje belangstellend toekijken. Aan de achterzijde van het podium was een grote bus opgesteld met opschriften van FVD en de beeltenis van zijn leider Thierry Baudet. Vóór het podium stond een menigte van zo’n 1.500 mensen, zonder uitzondering zeer wit gekleurd en met opvallend weinig jeugdigen. Ze waren uitgerust met spandoeken, boerenzakdoeken, vlaggen en ballonnen. Vanaf het podium werden ze half verstaanbaar toegeschreeuwd door enkele mij onbekende sprekers. Eén spandoek viel me meteen op. Het werd gedragen door een man van een jaar of vijftig, in spijkerbroek en op sneakers. Hij stond in een groepje van vijf mensen, onder wie enkele vrouwen. Op zijn spandoek stond met grote letters: „Let’s make the gallows great again.” Welke galgen eerherstel verdienden en voor wie ze bestemd waren,  werd niet vermeld, wel stond op de achterkant van het spandoek dat „zij die gehoorzaam zijn, het minst weten”. Dat in FVD-kringen heimwee bestond naar ‘tribunalen’ was bekend, maar moesten in Nederland nu ook de galgen weer worden opgericht? Ik heb er een halfuurtje op gelet of de demonstrant verzocht zou worden het spandoek te verwijderen, maar dat gebeurde niet.  Intussen begon de zon pittig te branden en besloot ik toch maar dat park op te zoeken, terwijl de demonstranten aan een mars door Amsterdam begonnen. Vier uur later was ik terug op de Dam, nu met nog maar enkele honderden demonstranten. Op het podium scandeerde een vrouw eindeloos: „Wai zain Ne-der-land!”      Thuis zocht ik op internet enkele redevoeringen van die middag op. Samen voor Nederland noemt zich „een samenwerkingsverband van meerdere partijen” dat streeft „naar verbinding van mensen om vanuit liefde, geweldloosheid en vrijheid oplossingen te creëren in deze onzekere tijd”.  Het zijn begrippen die voortdurend opduiken in de officiële teksten van deze club. Het woord galg zul je er niet in tegenkomen. Des te opvallender dat er zondagmiddag nogal wat sprekers waren die alles uitstraalden, behalve vreedzaamheid, liefde en geweldloosheid. FVD had de Tweede Kamerleden Gideon van Meijeren en Pepijn van Houwelingen afgevaardigd. Van Meijeren stak een gebalde vuist in de lucht en brulde dat „de strijd zou worden aangegaan met die globalistische landverraders”. Van Houwelingen dreigde nu eens niet met ‘tribunalen’, maar vond ook dat „de globalisten langzaam maar zeker ons land hebben overgenomen”. Na afloop liet Van Houwelingen zich gretig interviewen door een onderdanige  verslaggever van het rechtse kanaal Common Sense TV. De verslaggever: „We zijn trots op u.” Van Houwelingen: „Insgelijks. Jullie zijn een van de weinige media, samen met Ongehoord Nieuws, Café Weltschmerz, Black Box en De Blauwe Tijger die werkelijk journalistiek bedrijven, daar mag u heel trots op zijn.” De verslaggever: „Meneer Van Houwelingen, nog een hele fijne dag.” Van Houwelingen: „U ook, ga zo door, ga zo door.” Dat zijn momenten waarop je bijna moet vrezen dat Van Kooten en De Bie voor niets hebben geleefd.       ||https://www.nrc.nl//nieuws/2022/09/07/terug-naar-de-galg-a4140930
2022-09-08||Column | Het bestaan van minister Henk Staghouwer was mij ontgaan||Ik wist niet wie Henk Staghouwer was. Toen ik gisteren hoorde dat hij minister van Landbouw, Natuur en Voedselkwaliteit was, was het al te laat. Verkeerde mens in de verkeerde tijd op de verkeerde plaats, vond hij zelf. Hij kwam zijn vertrek nergens sprekend toelichten. Dat deden anderen, ze prezen zijn kwetsbaarheid. Het was voor het eerst in een lange tijd dat het bestaan van een minister me ontgaan was. De profielen in de kranten maakten me niets wijzer, ze konden worden teruggebracht tot drie pijlers: bril met blauw montuur, ChristenUnie, ongeschikt. De laatste keer dat ik mezelf ongeschikt vond, was toen ik als student aan de lerarenopleiding stage moest lopen bij de Molenhoek Mavo in Mook, het dorp waar ze mijn moeder dertig jaar later naartoe zouden brengen, maar dat is toeval. Het was de bedoeling dat ik geschiedenisles ging geven. Het waren de jaren negentig, een tijd waarin ze er op de lerarenopleidingen op hamerden om alles vooral toegankelijk te brengen. De leerling moest op kunnen gaan in het verhaal. Ik had voor mijn eerste les twee bloempotten meegenomen. Het was de bedoeling dat ik die in de klas kapot zou gooien, waarna we verkiezingen uit de Griekse oudheid na zouden spelen. Lang verhaal kort: ik gooide die bloempotten veel te snel kapot, nog voordat ik mezelf had voorgesteld. De docent achterin greep meteen in. „Niet doen!”, riep ik nog, „dit hoort erbij. We gaan zo de scherven oprapen en dan stemmen, net als bij de oude Grieken…” Hij nam het toch over. Ik zat het uur uit, zwetend, totaal van slag. Zoiets spreekt zich rond in een kleine school. Er was een gek uit de hemel gevallen, en niet zo’n kleintje ook. Een klas later zag ik een meisje de vuisten ballen toen ik het lokaal betrad. Kleine pauze. Er viel een stilte toen ik de lerarenkamer binnenliep. Er zaten collega’s tussen die hun afkeer nauwelijks konden verbergen, wat een klungel. Er waren er die last hadden gehad van het lawaai, vooral van het gejuich. Opeens hoorde ik mezelf zeggen: „Ik word toch geen leraar, ik ben ongeschikt.” De lerares Duits die me toen in het gezicht vroeg waarom ik dat niet eerder had bedacht had ik beter van repliek moeten dienen, in plaats daarvan pakte ik zwijgend mijn tas in. Henk Staghouwer functioneerde acht maanden niet, ik bewonder en kijk neer op zijn doorzettingsvermogen.||https://www.nrc.nl//nieuws/2022/09/07/doorzettingsvermogen-2-a4140944
2022-09-08||Column | Schaapje, heb je witte wol? Ja, veel te veel||Shrek het reuzenschaap: dat was, tot voor kort, mijn associatie bij het woord ‘woloverschot’. Zes jaar lang had de gecastreerde ram, die een hekel had aan scheerbeurten, zich schuilgehouden in een grot op het terrein van een Nieuw-Zeelandse schapenboer. Toen hij in 2004 ontdekt werd, woog zijn vacht ruim 27 kilo. De  scheerbeurt waarmee hij van die zware vracht verlost werd, duurde 20 minuten en was live te zien op tv. Shrek werd een nationale held: hij ging op audiëntie bij de toenmalige premier, haalde geld op voor goede doelen.  Zelf werkte ik, door hem geïnspireerd, kortstondig als herder in Nieuw-Zeeland. Aotearoa, ‘het land van de lange witte wolk’, was voor even het land van de lange witte wol.  Inmiddels is Shrek al jaren dood. Bij zijn overlijden in 2011 kopten de kranten: ‘We wool remember you.’ Maar het woord woloverschot is springlevend, zeker in Nederland. Schapen worden hier gehouden omwille van hun vlees of graastalent, niet vanwege hun vacht. Vorig jaar stond in Trouw dat jaarlijks 95 procent van de 1,5 miljoen kilo Nederlandse schapenwol op de stort of in de verbrandingsoven eindigt. En ook dit jaar laten schapenhouders hun wol massaal vernietigen. De oorzaak: een historisch lage wolprijs.  Begin juni maakte de Nederlandse Wolfederatie bekend dat  goede witte wol (‘niet vervilt of extreem vervuild’) net als vorig jaar 10 cent per kilo opbrengt. Zo’n 40 cent per schaap, een habbekrats. Met de wol van zwarte schapen is het nog slechter gesteld: daar moet je per ingeleverde kilo 20 cent bijbetalen. Hun wol is niet te verven, en levert daarom niets op in de kledingindustrie. Schaapje, schaapje, heb je witte wol? / Als-ie zwart is, eist dat zijn tol. Nederlandse wol is sowieso niet populair meer. Veel outdoorkleding wordt nu gemaakt van merinowol, afkomstig van Nieuw-Zeelandse schapen (ook Shrek was een merino). Die is fijner van textuur en kriebelt niet, maar  wordt wel de halve wereldbol overgevlogen, terwijl we in Nederland   blijven zitten met de vacht van ruim 800.000 schapen. Tot voor kort werd veel van die Hollandse wol in China gebruikt als vulling voor autostoelen, maar sinds de coronacrisis ligt die export stil.  Er zijn wel initiatieven tot wolpromotie. Zo maakt het Haarlemse bedrijf ORO plantenvoeding van tot korrels geperste wol, en verwerkt het Hollands Wol Collectief wol van lokale boeren tot vilt of vulmateriaal. En op de Floriade in Almere  werd wol aangeprezen als ondergrond voor groene daken.  Maar waar blijft de overheid? In de energiecrisis komt wol als geroepen. Vergeet eenpansgerechten, koud douchen en polyester fleecevesten. Subsidieer liever het gebruik van schapenwol. Niet alleen voor warme truien omdat de thermostaat lager moet, maar vooral ook als duurzaam isolatiemateriaal.  Maak wol weer waardevol. Laat het schaap zijn vacht duur verkopen. Ongeacht de kleur.  
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/07/het-zwarte-schaap-is-niets-meer-waard-a4140967
2022-09-08||Nadal neemt een tennispauze||Rafael Nadal wil zich de komende tijd even niet met tennis bezighouden. De naderende geboorte van zijn eerste kind komt nu op de eerste plaats. Dat zei de 36-jarige Spanjaard na zijn uitschakeling op de US Open. De nummer drie van de wereld verloor in de vierde ronde in vier sets van de Amerikaan Frances Tiafoe (6-4, 4-6, 6-4, 6-3). „Ik ga nu naar huis, want ik heb belangrijker zaken aan mijn hoofd dan tennis. Ik wil het jaar afsluiten met iets heel moois en dat is mijn eerste kind”, zei Nadal. Voor de viervoudig winnaar van het toernooi in New York betekende het zijn eerste nederlaag van het seizoen op grandslamniveau. Hij won dit jaar de Australian Open en Roland Garros en gaf in de halve finales van Wimbledon op met een buikspierblessure. Nadal liet in het midden of hij dit jaar nog op de tennisbaan terugkeert. „Dat hangt er ook van af hoe het gaat in mijn persoonlijke leven. Dat gaat nu even boven mijn bestaan als prof. Ik heb wel wat te repareren en weet dus nog niet wanneer ik terugkeer. Ik moet er ook mentaal klaar voor zijn”, aldus Nadal, die zich heeft geplaatst voor het finaletoernooi van de ATP Tour in november in Turijn. Nadal was hard voor zichzelf na zijn verlies tegen Tiafoe. „Ik stond tegenover een speler die beter was dan ik. Tennis is ook een sport van positiespel. Je moet heel snel en heel jong zijn en dat ben ik op dit moment niet”, zei hij. „Ik kon weinig doen om hem van zijn stuk te brengen.” De 36-jarige Nadal had in New York zijn 23e grandslamtitel kunnen veroveren. Novak Djokovic heeft er 21 achter zijn naam staan, Roger Federer één minder. Tiafoe haalde in eigen land nog nooit de laatste acht. Dat lukte hem in 2019 wel op de Australian Open, maar sindsdien presteerde hij bijzonder wisselvallig. Dit jaar is hij bezig aan het beste seizoen uit zijn loopbaan. „Ik weet niet wat ik moet zeggen, ik ben bijna in tranen na deze overwinning op een van de beste tennissers aller tijden”, zei Tiafoe. Het is de grootste overwinning voor een Amerikaan op de US Open sinds James Blake in 2005 ook te sterk was voor Nadal, toen de mondiale nummer twee. In de kwartfinales neemt Tiafoe het op tegen de Rus Andrej Roeblev, die de Brit Cameron Norrie in drie sets versloeg. Ook het Spaanse toptalent Carlos Alcaraz heeft, diep in de nacht van maandag op dinsdag (Nederlandse tijd), de kwartfinale bereikt. Hij won in een duel dat bijna vier uur duurde van de Kroaat Marin Cilic (6-4, 3-6, 6-4, 4-6, 6-3). (ANP)||https://www.nrc.nl//nieuws/2022/09/07/nadal-neemt-een-tennispauze-a4140970
2022-09-08||Column | Biden mist kans om polarisatie te overbruggen||Terwijl de oorlog aan het oostfront met al zijn gevolgen ons de adem nog beneemt, moet de blik ook westwaarts blijven gaan, naar wat in Amerika gebeurt. Het is een ambivalent moment. Onweerlegbaar onthult de Oekraïne-crisis Europa’s militaire afhankelijkheid van de VS. Maar tegelijk weten we sinds Trump dat het land niet vanzelfsprekend voor altijd een democratisch baken en onze redder in nood zal blijven. Ook president Biden kan de onrustwekkende herinneringen aan Trump-chaos en Capitoolbestorming niet uitwissen. Dit lukt hem des te minder omdat de binnenlandse krachten die zijn voorganger aan de macht brachten, hun ontwrichtende werk zeer zichtbaar voortzetten. Drie trends baren zorgen. Ten eerste: de radicalisering van de Republikeinse Partij. Deze is voorlopig in handen van Trump en andere voorstanders van America First. De zware nederlaag van de conservatieve kandidate Liz Cheney in een interne voorverkiezing, in augustus, stemde tot nadenken. Ze werd op Trumps verzoek gevloerd door haar eigen kiezers, omdat ze als een van de weinige Republikeinen inging tegen de Grote Leugen dat hij in 2020 de presidentsverkiezing won. FT-commentator Edward Luce, Brit in Washington, schreef toen: „In mijn carrière heb ik verslag gedaan van extremisme en gewelddadige ideologieën wereldwijd. Maar nooit zag ik een politieke kracht  die nihilistischer, gevaarlijker en verachtelijker is dan de Republikeinen vandaag.” Zijn noodkreet werd geretweet door een voormalige directeur van de CIA, generaal Michael Hyden, die toevoegde: „Eens”.  De toekomst van de Republikeinse Partij is best belangrijk voor de toekomst van Europa. In het tijdvak tussen de landing in Normandië in 1944 (waarmee voor ons de Pax Americana begon) en het einde van Bidens termijn over twee jaar, zullen Democraten en Republikeinen elk precies veertig jaar het Witte Huis hebben gehad. Wie volgt? Tweede zorgelijke trend in de VS: een stijgende aanvaarding van politiek geweld. Volgens onderzoekers van de University of Chicago vinden 15 à 20 miljoen Amerikanen dat geweld „gerechtvaardigd” is om Trump aan het presidentschap te helpen. Die bereidheid strekt zich dus uit tot ver buiten rechts-extremistische groepjes  à la Oath Keepers of Proud Boys.  Anderzijds vinden ook circa 10 miljoen Democraten gebruik van geweld toelaatbaar om „onrechtvaardige wetten” te veranderen. Eenzelfde aantal linkse kiezers ziet geen bezwaar in „geweld tegen de politie”. Derde trend: politieke scheiding tussen de staten. Republikeins en Democratisch Amerika groeien uiteen. The Economist telde hoe vandaag in 37 van de 50 staten, goed voor driekwart van de bevolking, één partij regeert. Oftewel: zowel het gouverneurschap als de parlementaire macht liggen er bij hetzij de Republikeinen (zoals in Texas of Missisippi) hetzij de Democraten (zoals in Californië). Twintig jaar geleden was dit de helft. In zulke ‘één-partij-staten’ hoeven politici niet langer het politieke centrum te bedienen met constructieve plannen, maar alleen een interne primary te winnen. Dit versterkt radicalisering en polarisatie. Vergelijk hoe Liz Truss deze dagen premier wordt van 60 miljoen Britten dankzij haar compromisloze Brexit-campagne onder de 200.000 Conservatieve partijleden. Dankzij deze dynamiek kunnen individuele staten zich ook steeds scherper profileren op heikele landelijke kwesties, zoals klimaat of abortus. Op dezelfde zomerdag dat Californië een ban instelde op de verkoop van benzineauto’s per 2035, verbood Texas abortus vanaf het moment van conceptie, zonder uitzonderingen voor verkrachting of incest. The Economist sprak van de „Disunited States”. Wat doet  Biden bij al deze maatschappelijke gistingen en dreiging van geweld? Hij bedrijft vooral partijpolitiek.  In een felle toespraak vanuit Philadelphia zei hij vorige week: „Gelijkheid en vrijheid liggen onder vuur”. De schuld legde hij geheel bij de extremistische Republikeinen („uiteraard niet de meerderheid”). De president miste echter de kans een brug te slaan naar gematigde, aan grondwet en rechtsstaat hechtende Republikeinen. Veel lof voor Democratische successen en voorgangers, geen vermelding van Republikeinse Trump-afvalligen zoals Liz Cheney noch een erkenning van ‘links’ geweld.  Politiek cynisme, stelt  de dwarse New York Times-commentator Ross Douhat. Volgens hem voeden de Democraten de angst voor autoritair leiderschap om middenkiezers te werven, maar menen ze in hun hart dat het gezien Trumps incompetentie zo ver niet zal komen en dat ook eventueel geweld – in Washington of in de staten – na de stembusgang in 2024 met een sisser zal aflopen. Een riskante gok, ook voor ons. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/07/biden-mist-kans-om-polarisatie-te-overbruggen-a4140938
2022-09-08||Opinie | Niet voor niks||Sinds mei woont mijn moeder van 90 in een heel fijn verzorgingshuis.  Tijdens een recent bezoek zei ze een nieuwe vriendin te hebben maar niet te weten wat haar naam is. Ze wees haar aan en ik ging even  een praatje met haar maken. Mezelf voorgesteld en inderdaad ze beaamde het goed te kunnen vinden met mijn moeder. Toen ik haar vroeg wat haar naam was zei de dame: „Kind, dat weet ik niet, hoor, ik woon hier tenslotte niet voor niks.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/07/niet-voor-niks-a4140928
2022-09-08||Dandannoedels met tofu||Verbrokkel de tofu met je handen. Hak de bosui in dunne ringen, bewaar het wit en groen apart. Hak de knoflook en gember fijn. Als het ingemaakte mosterdblad nog niet fijngehakt is, doe dat dan nu. Verhit een paar eetlepels olie in een wok of koekenpan en fruit hierin de knoflook, gember, het ingemaakte mosterdblad en bosuiwit 1 tot 2 minuten. Voeg het chilipoeder toe als je dat gebruikt en bak 30 tot 60 seconden mee. Voeg de tofu toe en bak alles circa 5 minuten, tot het meeste vocht dat uit de tofu komt is verdampt. Voeg de Shaoxing rijstwijn en donkere sojasaus toe en bak 1 tot 2 minuten onder constant roeren, tot het meeste vocht is verdampt. Voeg de ve-tsin toe, proef en breng op smaak met zout. Rasp voor de saus de knoflook boven een kom. Kneus de szechuanpeper in een vijzel en voeg toe. Voeg de rest van de ingrediënten voor de saus toe en roer door. Breng een grote pan gezouten water aan de kook en bereid hierin de tarwenoedels zoals staat aangegeven op de verpakking. Verdeel de saus over twee  kommen, gevolgd door de noedels en de tofu. Leg het bosuigroen en pinda- en/of sojacrispies bovenop en serveer. Roer het gerecht door net voordat je begint met eten.  Pinda- en sojacrispies zijn knapperig gefrituurde pinda’s en sojabonen. VOOR 2 PERSONEN: Voor de saus: Emma de Thouars Tofu  Nijgh & Van Ditmar.  192 blz. € 23,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/07/thuiskok-dandannoedels-met-tofu-a4140923
2022-09-08||Sudoku van woensdag 7 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/07/sudoku-a4140918
2022-09-08||In het midden||Horizontaal: 1.  Hasta la __, Boris! 5.  Daaropvolgend 9.  ‘__ inflatie stijgt boven 80 procent’ 11.  Als het __ 13.  Japanse havenstad 15.  Deed men laatst met Gorbatsjov 17.__ giornata particolare, film 18. You’ve Got To __ It, Temptations 23.  Uitgekookt 24.  Ophef 25.  Wordt gespeeld met 108 kaarten 27.  ‘Zeker 21 doden door aardbeving in __’ 29.  Heeft The Bottom als hoofdstad 30.  Indiscreet 31.  Machineonderdeel met zo’n 3,5 procent alcohol 32.__ to __, Bowie     Verticaal:   1.  Is nu meer dan de helft van onze ministers 2.  Vampierdoder 3.  Te pakken 4.  Bijbelse taal 5. Heeft Kathmandu als hoofdstad   6.  Past voor arbeid of neurose 7.  Riviertje in Zuid-Holland 8.  De regionale rijden minder vaak 10.  Twee keer een zootje op het fornuis 12. Buurman __ buurman 14.  Ruimte voor medische studenten 16.  Tussen Bergamo en Verona 19.  Plotselinge neiging 20.  Redenaar  21.  Kan stew of coffee zijn 22.  Mooie buitenkant 25.  Verkeersknooppunt 26.  Heeft Smeets veel kijk op 28.  Jasje   Oplossing puzzel 6 september. Horizontaal: 3. MEST 6. GAS 8. DESSAU 11. TALE 13. KABUL 14. ENEN 15. BAD 16. MEZOEZA 20. ZWEMHAL 22. MET 23. MOON 24. JIHAD 26. MEET 27. MAILER 28. SPY 29. NEVAnVerticaal 1. GEKAUW 2. VSB 3. MUL 4. STEEG 5. TANZANIA 6. GENE 7. SODA 9. SAD 10. AUERHOEN 12. LEON 16. MOL 17. ZWEDEN 18. EMOE 19. DANTE 20. ZEUS 21. EMMY 22. MAL 24. J.M.A. 25. HIK In het midden: ERDOGAN||https://www.nrc.nl//nieuws/2022/09/07/in-het-midden-a4140915
