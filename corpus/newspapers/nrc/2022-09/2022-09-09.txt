2022-09-09||Dit blog is afgesloten||In dit blog deed NRC verslag van de gebeurtenissen op de eerste dag na het overlijden van de Britse koningin Elizabeth II. Vrijdag kwam de nieuwe koning, Charles III, vanuit Schotland naar Londen, waar hij ’s avonds een televisietoespraak hield. In St. Paul’s Cathedral in Londen was een herdenkingsceremonie en van over de hele wereld stroomden steunbetuigingen binnen. Zaterdag zal het lichaam van Elizabeth worden vervoerd naar het paleis Holyroodhouse in Edinburgh, gevolgd door St. Giles, waarna het per trein naar Londen gaat voor de uitvaart.  In de tussentijd zal Charles officieel worden bekroond tot koning door een speciaal comité van hoge overheidsfunctionarissen, hoewel hij automatisch koning werd zodra Elizabeth overleed. De vlaggen mogen na het uitroepen van het nieuwe staatshoofd 26 uur lang aan de top van de mast worden gehangen, om vervolgens weer halfstok te hangen.  Lees hier ons nieuwe slowblog over het overlijden van koningin Elizabeth II.||https://www.nrc.nl//nieuws/2022/09/09/dit-blog-is-afgesloten-34-a4141444
2022-09-09||Opvang en zorg voor Oekraïners kosten het Rijk 2,3 miljard euro||De opvang en zorg voor de tienduizenden gevluchte Oekraïners kosten Nederland tot dusver naar schatting 2,3 miljard euro. Dat schrijft staatssecretaris Eric van der Burg (Asiel en Migratie, VVD) vrijdag in een brief aan de Tweede Kamer.  Gemeentelijke en particuliere opvang is met 1,2 miljard euro de grootste kostenpost. Daarnaast gaat er veel geld naar onderwijs, medische zorg en extra woningen. De kosten worden gedekt door de ministeries van Justitie en Veiligheid, Onderwijs, Volksgezondheid, Binnenlandse Zaken en Sociale Zaken. Momenteel staan bij Nederlandse gemeenten ruim 77.000 Oekraïners ingeschreven, van wie er 60.000 in een noodopvang verblijven. Anderen hebben elders onderdak gevonden, zoals bij familie.||https://www.nrc.nl//nieuws/2022/09/09/opvang-en-zorg-voor-oekrainers-kosten-het-rijk-23-miljard-euro-a4141441
2022-09-09||Meer wereldleiders betuigen steun: &#8216;Ze was een uitzonderlijke leider&#8217;||Na de eerste stroom aan condoleances uit binnen- en buitenland donderdag, kwamen er daar vrijdag meer bij. De Franse president Emmanuel Macron gaf een toespraak in het Engels, een zeldzaamheid. Koningin Elizabeth II „beheerste onze taal, hield van onze cultuur, raakte ons diep.”  Jens Stoltenberg, secretaris-generaal van de NAVO, wees er aan het begin van een persconferentie op dat alle vlaggen van NAVO-landen en bondgenoten halfstok hingen uit eerbetoon voor koningin Elizabeth II. „Ik zal me altijd haar wijsheid, warmte en interesse in trans-Atlantische veiligheid herinneren.”  Ook Antony Blinken, de Amerikaanse minister van Buitenlandse Zaken, bood vrijdag zijn condoleances aan. „Ze was een krachtige verbinder, een bron van troost en veerkracht, voor miljoenen mensen van alle rangen en standen.” Muhammadu Buhari, de president van de voormalige Britse kolonie Nigeria, zei volgens nieuwssite Daily Post: „Het verhaal van modern Nigeria zal nooit compleet zijn zonder een hoofdstuk over koningin Elizabeth II, een buitengewoon iemand en een uitzonderlijke leider.”||https://www.nrc.nl//nieuws/2022/09/09/meer-wereldleiders-betuigen-steun-een-uitzonderlijke-leider-a4141440
2022-09-09||Fragiele natie moet  door zonder Queen|| Zíj spreekt het land toe met Kerst. Háár silhouet staat op alle munten, geldbriefjes, postzegels. En Britse premiers mogen elkaar in steeds sneller tempo opvolgen; zíj is degene die hun vraagt een regering te vormen. Koningin Elizabeth II werd gekroond in 1953, dus de gemiddelde Brit heeft geen ander staatshoofd meegemaakt dan haar.   Met het overlijden van Elizabeth (96)  is een vaste zekerheid weggevallen in een land dat toch al zoekende is. Een fragiel Verenigd Koninkrijk moet nu onder een nieuwe koning een weg zien te vinden. Eenvoudig zal dat niet zijn.  Tel maar op. De uittreding van de Europese Unie verdeelt het land al jaren – ruim zes jaar na het referendum identificeren Britten zich nog steeds eerder aan de hand van de vraag of ze Leave of Remain stemden, dan of ze Labour of Conservatief stemmen. En de Brexit is ook nog niet af. Verhoudingen tussen Londen en Brussel blijven gespannen, ze komen er maar niet uit met de grenscontroles tussen Noord-Ierland en EU-lid Ierland. Intussen zit Noord-Ierland al maanden zonder landsbestuur, omdat één van de partijen daar pas weer wil regeren als die controles helemaal zijn afgeschaft.  Dan: de productiviteit in het VK blijft al jaren achter, als gevolg daarvan de meeste lonen ook. De inkomensongelijkheid is groter dan in welk Europees land ook en de hoogte van inkomens verschilt sterk per regio.  De oorlog in Oekraïne zet hier een versterker op. De inflatie in het VK ligt op 10,1 procent, hoger dan in de meeste Europese landen en voorspellingen zijn dat die naar 15 of zelfs 20 procent zal stijgen. De Britse pond stond deze week op het laagste punt in 37 jaar ten opzichte van de dollar; het laat de kracht van de Amerikaanse munt zien, maar evengoed de zorgen over de staat van de Britse economie. De  centrale bank verwacht dat het VK zich vanaf oktober officieel in een economische recessie bevindt die tot en met eind volgend jaar zou duren.     De hoge energieprijzen zijn hier een belangrijke factor in. Donderdag presenteerde premier Liz Truss haar plannen in het Lagerhuis om de Britten de komende twee winters door te helpen. Het zal waarschijnlijk een dempend effect op de inflatie hebben, maar de aandacht voor de plannen is in rook opgegaan. Ze was nog niet halverwege het debat of er kwam een briefje haar kant op. Twintig minuten later werd publiekelijk bekend dat het slecht ging met de koningin.  Haar belangrijkste nalatenschap is dat Elizabeth haar neutraliteit wist te bewaren in „dit tijdperk van boosheid waarin we leven”, zei historicus en koningshuiskenner Ed Owens tegen de BBC. „In tijden van polarisering is zoiets des te meer waard en ook des te moeilijker.” De keren dat ze zich publiekelijk uitsprak over politieke zaken zijn op één hand te tellen. De laatste keer was bij een internationale klimaattop vorig jaar. De koningin werd van een afstandje gefilmd toen ze in klein gezelschap zei dat het „heel irritant is” als politici „veel praten, maar niets doen”.  Relevanter is een moment in september 2014, toen Elizabeth de Schotten vroeg „heel goed na te denken over de toekomst” voor ze hun stem zouden uitbrengen over de vraag of Schotland een onafhankelijk land zou moeten worden of niet. Toenmalig premier David Cameron liet zich ontvallen dat ze „kirde” van geluk toen hij haar belde met de uitslag. Een Verenigd Koninkrijk dat uiteen valt moet één van haar grootste nachtmerries zijn geweest.  Toch is dat geen irreëel scenario, op de langere termijn. In 2014 stemde een meerderheid van 55,3 procent van de Schotten tegen onafhankelijkheid, maar sindsdien is veel gebeurd. De meeste Schotten wilden nooit weg uit de Europese Unie en zij zien nu de negatieve economische gevolgen van het vertrek als bevestiging dat ze al die tijd gelijk hadden.  De Schotse premier Nicola Sturgeon probeert om voor oktober 2023 een nieuw referendum af te dwingen. De Britse regering moet daar toestemming voor geven en daar wilde eerst Boris Johnson en nu ook premier Truss niet aan. Sturgeon probeert via de rechter om het toch voor elkaar te krijgen. De premierswissel afgelopen week betekent weinig goeds voor de gespannen relatie tussen Londen en Edinburgh. Truss noemde Nicola Sturgeon onlangs een „aandachtstrekker” die je maar het beste kunt „negeren”. Omgekeerd vindt Sturgeon Truss „een ramp”. Beide zetten zich tegen elkaar af omdat het hun populariteit onder de eigen achterban vergroot.  Een overwegend ceremonieel staatshoofd, zij het ervaren of nieuwbakken, heeft natuurlijk beperkt invloed op dit soort politieke hectiek en verdeeldheid in een land. Al vond  Elizabeth  meestal de juiste toon door het belang van verbondenheid te benadrukken. Recent haar toespraak tijdens de coronapandemie. „We will meet again.”  En eerder was er haar historische bezoek aan Ierland in 2011, het eerste van een Brits staatshoofd na de Ierse onafhankelijkheid. Over de Brexit zijn de meningen verdeeld; de Remainers lezen in haar opmerkingen de afgelopen jaren dat ze het vertrek uit de EU steunde, de Leavers juist omgekeerd.  Wel is de vraag hoe koning Charles III zijn rol gaat invullen, een zoveelste onzekere factor in een onstabiel land. Als kroonprins liet hij zich nogal eens politiek uit, maar hij heeft gezegd zich als koning te zullen inhouden. Radicale neutraliteit is ook om een andere reden van belang voor hem – die is cruciaal om de toekomst van het koningshuis te verzekeren. Als Charles  (73) zich als koning mengt in het dagelijkse publieke debat zou dat afbreuk doen aan de waarde die Britten aan de monarchie hechten, omdat ze hun eigen meningen ineens naast die van hem kunnen leggen. Kan Charles zich inhouden?  Interessant zal ook de relatie zijn die hij met premier Truss weet op te bouwen. Ze zijn tenslotte elkaars eerste staatshoofd en premier - op drie dagen na, toen koningin Elizabeth afgelopen dinsdag Truss nog verzocht om een regering te vormen. In de geschiedenis zullen hun regeerperiodes aan elkaar verbonden zijn, zoals Elizabeth altijd aan haar eerste premier Winston Churchill verbonden bleef. De ervaren Churchill werd Elizabeths mentor – want hij mocht  haar eerste premier zijn, zij was zijn zesde staatshoofd. Bij Truss en Charles zullen de verhoudingen minder vanzelfsprekend liggen.   Koning Charles III pagina 8-9 Foto Justin Griffiths-Williams
 Ze had het spannender gevonden als kroonprins William meteen de troon had overgenomen in plaats van Charles, vertelt Charlotte. Ze is grafisch ontwerper, haar achternaam wil ze liever niet publiceren uit privacyoverwegingen. „Ik weet dat het zo niet werkt. Maar hij spreekt me meer aan, ik denk toch vooral omdat hij jonger is.”  Charlotte is „zeker geen antimonarchist”, maar ze is ook weer niet overdreven geïnteresseerd in het koningshuis. De nieuwtjes over prins Harry en Meghan die het koningshuis hebben gedag gezegd volgt ze wel, „maar eigenlijk vooral omdat ze zo in your face zijn”. „Ik vind al die aandacht voor hen ook overdreven.” Voor vroegere generaties was de betrokkenheid groter en vanzelfsprekender, zegt ze, zoals bij haar oma die vorig jaar is overleden. „Door de Tweede Wereldoorlog voelden ze zich meer verbonden met het koningshuis. Dat waren moeilijke jaren. Elizabeth is natuurlijk in een totaal ander tijdperk aangetreden, Groot-Brittannië was een heel ander land in de tijd dat zij begon. Ik ben benieuwd of het koningshuis nu langzaam verdwijnt, omdat onze generatie er minder in geïnteresseerd is.”  Foto Justin Griffiths-Williams De Japanse keizer is afgetreden, in Spanje trad de koning af, in Nederland trad koningin Beatrix af, paus Benedictus XVI trad af. Andy Tree is gemeenteraadslid in Hampshire en vindt dat „eerder aftreden zeker besproken moet kunnen worden, voor de toekomst van de monarchie”. „Omdat je anders het risico loopt dat je altijd een ouder staatshoofd hebt. En zeker ook vanuit persoonlijk perspectief voor hen. Iedereen verdient het om met pensioen te gaan.”  Is Tree monarchist? Dat vindt hij niet geen gepaste vraag voor vandaag. „Het was toch Winston Churchill die zei dat democratie de minst slechte vorm van besturen is? Ik weet niet of we opnieuw een structuur met erfgenamen zouden bedenken als we het systeem opnieuw konden ontwerpen.”   Hij geeft koning Charles graag een kans en vindt het niet vreemd dat hij als kroonprins uitgesprokener was dan hij als koning zal kunnen zijn. „Hij moet zich aanpassen aan zijn nieuwe rol als koning, dat kost tijd. Dit soort dingen  komen toch als shock. Een nieuwe premier is al een grote verandering, en dat gebeurt elke paar jaar.”  Foto Justin Griffiths-Williams De schoonzussen Linda Poynter (rechts) en Lesley Statham hebben in een lange rij gestaan om een bos roze rozen te leggen voor Buckingham Palace. „Er komen een paar wiebelige jaren aan”, denkt Lesley Statham, „waarin we moeten wennen aan een nieuwe koning”.  Ze zijn grote fans van het koningshuis. „Zo zijn we gewoon opgegroeid”, zegt Poynter, „het hoort erbij. En the Queen was toch… zo’n geweldig mens, zo toegewijd”. Ze schiet vol elke keer als ze over Elizabeth begint te praten. „Ik hoop dat de monarchie gewoon ongeveer hetzelfde blijft. Hoe zou het anders moeten dan, met een staatshoofd zoals Donald Trump? Dat lijkt me vreselijk.”  Ze hebben vertrouwen in koning Charles – en dat hij als koning minder uitgesproken zal zijn dan hij was als kroonprins. „We moeten allemaal soms op onze woorden letten”, zegt Statham. „Het komt vast wel goed. Hij is toch door zijn moeder opgeleid.” ||https://www.nrc.nl//nieuws/2022/09/09/fragiele-natie-moet-door-zonder-queen-a4141432
2022-09-09||Wat deed Kamp? Hij was vooral passief||‘Bevingen van minder dan 2,5 voel je niet of nauwelijks”, zei Henk Kamp (VVD) vrijdagmiddag tijdens zijn openbare verhoor door de parlementaire enquêtecommissie in Den Haag die de gaswinning in Groningen onderzoekt. Inwoners van Uithuizen, waar in de nacht van donderdag op vrijdag een beving werd geregistreerd van 2,3, beleefden dat toch anders. Ze werden wakker van „een knal en een dreun”, hoorden de beving „onder het huis door rollen” en voelden dat „alles in huis trilde”, meldden Groningse media vrijdag.  De enquêtecommissie richtte zich deze week op de besluitvorming over de hoogte van de gaswinning na de aardbeving van Huizinge in 2012, met een kracht van 3,6 de zwaarste tot nu toe. Eén van de belangrijkste vragen die de commissie wil beantwoorden is hoe het kan dat de gaskraan in het jaar na ‘Huizinge’ niet werd dichtgedraaid maar juist veel verder werd opengezet. De zeven Kamerleden die dagelijks twee tot drie getuigen verhoren, proberen een nauwgezette reconstructie te maken: wie zei of deed wat op welk moment, en waar leidde dat toe?  Kamp, die in het kabinet Rutte II verantwoordelijk was voor de gaswinning, is daarin misschien wel de belangrijkste schakel. Maar de Kamerleden slaagden er niet in om goed vat te krijgen op de ervaren politicus. Hij ontweek concrete antwoorden op netelige vragen, strooide met feiten over de gaswinning waar de commissie niet om vroeg én poeierde commissieleden Tom van der Lee (GroenLinks) en Stieneke van der Graaf (ChristenUnie) - die het verhoor leidden - herhaaldelijk af met details dankzij zijn enorme dossierkennis.  Toch liet de opmerking van Kamp, dat je een aardbeving onder de 2,5 niet voelt, een glimp zien van hoe hij in januari 2013 moet hebben aangekeken tegen de veiligheid in Groningen. Kamp was toen net minister van Economische Zaken (EZ) geworden. Hij kreeg een dringend advies van het Staatstoezicht op de Mijnen (SodM), dat waarschuwde dat er meer aardbevingen zouden komen, en ook veel zwaardere, als de gaswinning bleef doorgaan op hetzelfde niveau. Er zou zelfs een dode kunnen vallen. De toezichthouder vond dat de minister de gaswinning zo snel en zo veel als realistisch mogelijk moest verlagen. Maar het enige wat Kamp deed, was veertien onderzoeken instellen naar de gevolgen van de gaswinning. Het besluit of de productie omlaag moest, schoof hij voor zich uit tot begin 2014. „Ik wilde geen besluit nemen over de winning omdat ik vond dat ik dat niet onderbouwd kon doen.” Toen hij halverwege 2013 hoorde dat de gasproductie dat jaar nog hoger zou uitkomen dan gepland, greep hij weer niet in.  Kamp zei dat de veiligheid bij hem voorop stond, maar  gaf toe dat de  leveringszekerheid van het Groningse  gas ook belangrijk was: als je tijdens „een hele koude winter drie, vier, vijf, zes, zeven dagen je woning niet kunt verwarmen, zou dat echt een ontwrichting van de samenleving zijn.” Maar speelden de belangen van de Nederlandse schatkist niet een prominente rol?   De gaswinning leverde de Staat immers vele miljarden op in een tijd dat het land uit een financiële crisis probeerde op te krabbelen. „Dat speelde natuurlijk mee, maar dat was nooit de drijvende kracht”, zei Kamp. Jeroen Dijsselbloem (PvdA), minister van Financiën in hetzelfde kabinet, kreeg dezelfde vraag, eerder op de dag. Over de  hoge gaswinning in 2013 hoorde hij pas toen het gas al uit de grond was gepompt. Hij was daar naar eigen zeggen „zeer verbaasd” over.  Kamp deed over die verhoging een boekje open. Jarenlang hield hij vol dat die hogere gaswinning dat jaar nodig was, anders zouden mensen in de kou komen te zitten. Maar, zei Kamp vrijdag, uit een interne evaluatie in 2015 blijkt dat niet waar. Er was minder gas nodig  dan er werd gewonnen. „Daar had ik rotgevoel over”, zei Kamp. „Er was bewust extra gas verkocht.” Wie dat besluit nam werd deze week niet duidelijk. Dijsselbloem sprak de commissie daarop aan: „Ik hoop dat jullie erachter komen wie dat besloten heeft.” Een jaar later, in 2014, was de gaswinning ook wéér hoger dan het advies van de toezichthouder SodM. Dijsselbloem had erop aangedrongen vanwege de staatskas, zo gaf hij toe tijdens het verhoor: „Ik heb mij laten leiden door de begroting en achteraf vind ik dat heel ongelukkig.” Een van de opzienbarendste verhoren was dat van Mark Dierikx, voormalig topambtenaar van EZ. Hij vertelde donderdag hoe hij met een grote mate van zelfstandigheid belangrijke besluiten nam, zonder zijn ministers daarvan op de hoogte te stellen. Zo gaf hij in december 2012 akkoord aan gashandelsbedrijf GasTerra om meer Gronings gas te verkopen, ondanks zijn kennis van het SodM-advies. Op  cruciale momenten  bleek dat niet  de minister, maar soms de ambtenarij de koers van de gaswinning bepaalde.  En zo brachten de verhoren deze week - ze gaan door tot half oktober -  geen definitief antwoord op de vraag waarom de gaswinning na Huizinge omhoog ging. Wat wel  inzichtelijk werd: de passiviteit van alle betrokkenen. Het alarmerende rapport dat de SodM opstelde na ‘Huizinge’ bleek onvoldoende  reden om de gasproductie een halt toe te roepen. Maar allemaal  hadden ze   achteraf spijt  dat ze destijds niet hadden ingegrepen.||https://www.nrc.nl//nieuws/2022/09/09/wat-deed-kamp-hij-was-vooral-passief-a4141439
2022-09-09||Column | Pechdempers||Afgelopen weekend brak een stuk van mijn kies af. Het spel is uit, dacht ik meteen. Ik had moeten flossen, beter moeten poetsen, vaker naar controle moeten gaan. Nu moet de rest van de kies vast getrokken worden, en wie weet wat ze verder nog gaan doen, misschien kan ik maar beter meteen een kunstgebit nemen.  Het bleek mee te vallen. Ik was net op tijd om een wortelkanaalbehandeling te voorkomen, zei de tandarts, en voor ik het wist stond ik weer buiten, met een gevulde kies waarmee ik probleemloos een broodje kon eten op een aangenaam terras. Ik wilde dat ik in God geloofde zodat ik Hem kon bedanken, zo opgelucht was ik. Ook omdat het voelde alsof het universum mij onverdiend gematst had.  Het gevoel herkende ik van eerdere momenten. Toen de pandemie begon, hield ik rekening met het ergste: Italiaanse toestanden op de IC’s, jarenlange eenzaamheid voor thuiswerkers, een genadeklap voor het nachtleven. Ook toen viel het mee, het vaccin was er sneller dan verwacht. De nachtmerrie loste op in het licht van alledag.  Het is een vast patroon: rampspoed dreigt, ik raak in paniek, maar iets of iemand verzacht de klap. Er zit een airbag tussen mij en het noodlot. Een „pechdemper”, zoals politicoloog Pieter Hilhorst het noemde in 2011. Hij kwam met het woord in reactie op Ruttes stelling dat de overheid geen „geluksmachine” is. Mensen verwachten helemaal niet dat de overheid ze gelukkig maakt, alleen dat die ze opvangt als ze getroffen worden door pech, aldus Hilhorst. In de westerse wereld zijn er veel pechdempers. Naast de verzorgingsstaat, die als het goed is regelt dat mensen niet doodgaan van de honger of onbetaalbare tandartsrekeningen krijgen, is er de wetenschap, die steeds nieuwe manieren bedenkt om dood en ziekte voor ons uit te schuiven, denk aan de coronavaccins. En er is internationale samenwerking, zoals in de EU, die nu probeert de gasprijzen te beteugelen.  Soms werken de pechdempers niet. Toeslagenouders, bijvoorbeeld, zullen niet zeggen dat de overheid ze beschermt tegen het noodlot. Maar de meesten van ons stappen ontspannen over het schip, in de veronderstelling dat er voor óns wel een reddingsboot klaarligt.  Of eigenlijk moet ik ‘stapten’ zeggen, want het is onrustig op het schip. Het begint de mensen te dagen dat er iets te veel pech in de lucht hangt om nog ongeschonden weg te komen: oorlogsdreiging, inflatie, stijgende gasprijzen en natuurlijk de klimaatverandering, die zich deze zomer onsubtiel manifesteerde. Dit keer lijkt het niet te gaan meevallen.  Die dreiging maakt onzeker, ook omdat de pech nu overal terechtkomt. De nieuwe maandtarieven van de energierekening worden uitgedeeld als in een tombola, en ook mensen met middeninkomens komen geld tekort. In Bloemendaal doen steeds meer inwoners mee aan de kruiswoordpuzzel van de buurtkrant in de hoop dat ze kans maken op een gratis gevulde boodschappentas, las ik bij de tandarts. Bloemendaal: toch geen arme gemeente.  Natuurlijk zijn er dan politici die roepen: als ik het voor het zeggen had, zouden jullie nóóit pech hebben! Dan zou het klimaatprobleem niet bestaan, het gas zou betaalbaar zijn en de inflatie non-existent.  De vraag is hoeveel mensen vallen voor zo’n verhaal. Dat hangt ook van het kabinet af. Dat moet volgens mij twee dingen doen: zorgen dat de pech zo eerlijk mogelijk verdeeld wordt, en uitleggen waarom niet álle pech te dempen valt. Het eerste lijkt eindelijk te gebeuren. Het minimumloon gaat omhoog en de loonbelasting omlaag, en deze vrijdag bespraken de ministers Schouten en Jetten met de energiebedrijven hoe ze kunnen voorkomen dat mensen  worden afgesloten van energie.  Maar het tweede, de pechpreparatie, zie ik nog niet zo. Sigrid Kaag deed deze week een poging in haar toespraak bij de Brusselse denktank Bruegel. „Een duurzame transitie vergt van ons allen offers, aanpassingen en een andere manier van leven”, zei ze. Maar dat zijn afstandelijke, abstracte woorden. Er is iemand nodig die zegt: het is heel vervelend dat we zo’n klotewinter tegemoet gaan, maar de meesten van ons hebben het relatief goed. En bovendien is die ‘pech’ deels onze eigen schuld (denk aan onze Russisch-gasverslaving) en daarom strikt genomen niet eens echt pech. Je mag verwachten dat de overheid haar best voor je doet, maar je hebt als mens geen recht op een pechvrij leven. Elke politicus die je anders wil doen geloven, is een charlatan. ||https://www.nrc.nl//nieuws/2022/09/09/pechdempers-a4141433
2022-09-09||EY knipt zich   in tweeën. „Dit is een enorme shift in de positie van de grote kantoren”||Toen de accountants van EY in 2020 definitief geen goedkeuring gaven voor de jaarrekening van de Duitse betaaldienstverlener Wirecard, waren ze tot de conclusie gekomen dat ze wel misleid moesten zijn. Niet alleen door het bedrijf zelf, maar ook door de Aziatische bank waar Wirecard zogezegd 1,9 miljard euro had geparkeerd. Bij een digitale controle – vanwege de lockdownbeperkingen wereldwijd – had de accountant te maken gehad met acteurs die zich voordeden als medewerkers van de niet bestaande bank.   Wirecard bleek de rekeningen kunstmatig te hebben opgepompt om zich groter voor te doen en zo aantrekkelijker te zijn voor investeerders. Bijna 2 miljard euro op de balans bleek in werkelijkheid niet te bestaan. Toch was het bedrijf al sinds 2013 beursgenoteerd en bereidde het zelfs een overnamebod op Deutsche Bank voor. Dat de controleurs van EY in 2020 onraad roken, was dus rijkelijk laat. Jaar na jaar ondertekenden de accountants zonder morren de jaarrekening.  Voor aandeelhouders is dergelijke goedkeuring door een van de Big Four-kantoren – naast EY zijn dat KPMG, PwC en Deloitte – een belangrijk signaal dat de boekhouding in orde is. Nu wacht de accountant nog altijd een flinke claim van beleggers in meerdere landen, die hun investering in Wirecard in korte tijd zagen verschrompelen.  Hoewel de tekortschietende controle lijkt toe te schrijven aan de accountants van het kantoor, zou een eventuele schadevergoeding voor rekening komen van het gehele bedrijf. Dus ook bij die andere grote tak van het kantoor: consultancy. Naast boekenonderzoek verdient EY veel geld met het adviseren van grote klanten, vaak multinationals, bijvoorbeeld over juridische en fiscale constructies en overnames – zaken die niets van doen hadden met de Wirecard-zaak.    Ook in enkele andere zaken kan EY een mogelijke boete tegemoet zien vanwege haperende controles. Toch spelen deze verschillende rechtszaken volgens EY-topman Carmine Di Sibio „totaal geen enkele rol” bij de aanstaande splitsing die het bedrijf donderdag bekendmaakte. „Nul.”  EY was deze week het eerste van de vier grote wereldwijde accountants- en advieskantoren dat aankondigde haar controle- en adviestaak te willen splitsen – een besluit dat eerder dit jaar al werd aangekondigd, maar ook enkele keren werd uitgesteld. De consultants worden dan losgeweekt van de accountants en zullen als losstaande onderneming volgend jaar waarschijnlijk naar de beurs gaan. Het is de grootste stap in de accountantssector sinds het faillissement van Arthur Andersen begin deze eeuw. De Big Five werd hierdoor een Big Four.  Het motief van EY is naar eigen zeggen vooral commercieel gedreven: gescheiden kunnen de twee afdelingen sneller groeien dan wanneer ze onder één dak blijven opereren. In een aantal landen, waaronder de VS, het Verenigd Koninkrijk en ook Nederland, is het nu zo dat er een scheiding moet zijn tussen advies- en controletaken. Die mag EY dus niet tegelijkertijd voor hetzelfde bedrijf doen, volgens de wetgever zou het anders tot belangenverstrengeling kunnen leiden.  EY boekte in 2021 voor 45 miljard dollar aan omzet. Daarvan kwam 18 miljard dollar bij de accountants vandaan. Volgens zakenkrant Financial Times zou de omzet van de adviestak na de splitsing tot 18 procent kunnen groeien, die van de controletak tot 7 procent.   Het doorgaan van het plan is afhankelijk van de instemming van de 13.000 EY-partners wereldwijd. De accountants zullen hierbij de doorslag geven. Zij zien de lucratievere adviestak verdwijnen, en dus ook een deel van de winst die zij als partners opstreken. Om hen daarvoor te compenseren zou de accountants twee tot vier jaarsalarissen per partner in het vooruitzicht zijn gesteld. Volgens de Wall Street Journal zou dat gemiddeld neerkomen op 2 miljoen dollar per partner. Ook voor de consultants heeft de splitsing financieel voordeel: zij mogen waarschijnlijk 75 procent van de aandelen in het nieuwe adviesbedrijf verdelen, wat ook zou neerkomen op miljoenen dollars per partner.  Een ander mogelijk twistpunt zijn de schadeclaims die er nog aankomen voor EY. De accountants willen genoeg geld in kas overhouden om eventuele boetes en schadevergoedingen te kunnen betalen. De opbrengst van de gedeeltelijke beursgang van het adviesbedrijf zou hiervoor onder meer gebruikt moeten worden.   Verwacht wordt dat de gewenste instemming er wel gaat komen. EY is in 150 landen aanwezig, maar de kantoren in de vijftien grootste landen – samen goed voor 80 procent van de 45 miljard dollar aan omzet in 2021 – steunen volgens topman Di Sibio de plannen. Ook EY Nederland heeft zich inmiddels voor splitsing uitgesproken. Topman Jeroen Davidson staat „achter de strategische heroriëntatie om te komen tot twee sterke ondernemingen”. Volgens hem is dit „de juiste richting” om „zelfstandig te kunnen groeien” in „eigen markten”.  Dat grote accountantskantoren tegelijkertijd veel geld verdienen met het aanbieden van adviesdiensten, staat al jaren ter discussie. De rol van kritische boekencontroleur botst volgens critici met die van adviseur in de bestuurskamer. Hoezeer dat inderdaad mis kan gaan, bleek nadrukkelijk rond het Enron-schandaal in 2001. Het energiebedrijf uit Texas bleek jarenlang te hebben gerommeld met de boekhouding met steun van de huisaccountant, het kantoor Arthur Andersen. Een van de betrokken accountants verklaarde later zelfs opdracht te hebben gegeven om belastende documenten door de papierversnipperaar te halen.  Dat de onafhankelijke accountants bij Enron weinig kritisch waren, was mede te verklaren door de lucratieve adviesdiensten die Arthur Andersen verleende: het kantoor factureerde Enron jaarlijks tientallen miljoenen dollars voor zowel boekenonderzoek als advies. Nadat het schandaal boven tafel kwam ging zowel Enron als Arthur Andersen failliet.  In Nederland kwam Deloitte in 2003 ernstig onder vuur te leggen vanwege het boekhoudschandaal bij Ahold. Het supermarktconcern had geknoeid met de cijfers van dochterbedrijven in de VS en Scandinavië, zonder dat de controleurs van Deloitte dat doorhadden – volgens de rechter was sprake van „een grote mate van passiviteit”. Uiteindelijk schikte Deloitte in 2018 voor 10 miljoen euro met een groep gedupeerde beleggers.    De jaren daarna volgden wereldwijd nog tientallen boekhoudschandalen waarbij de naam van elk groot kantoor wel eens opdook. Maar volgens Pieter de Kok, registeraccountant en oprichter van bureau Coney Minds, speelde de vermenging van accountants- en adviespraktijk daarbij minder een rol. „De afgelopen twintig jaar zijn veel maatregelen genomen om die activiteiten te scheiden, ook binnen de kantoren zelf. In de praktijk kan het tegenwoordig bijna niet meer voorkomen dat die rollen door elkaar lopen.”  Dat EY heeft besloten de activiteiten te splitsen, juicht hij desondanks toe. „Dit is natuurlijk al jaren een grote maatschappelijke wens, dan lijkt het mij goed wanneer een van de Big Four-kantoren dat wil aanjagen. Dit is een enorme shift in de positie van de grote kantoren.”   Ook in Nederland zijn de regels streng: zo is het wettelijk gezien al verboden om als accountant die de jaarrekening controleert ook belastingadvies te geven aan dezelfde klant. Toenmalig minister van Financiën Wopke Hoekstra (CDA) wilde vorig jaar nog een stap verder gaan. Hij gaf toen opdracht om uit te zoeken of kantoren gedwongen kunnen worden de consultancytaken helemaal af te splitsen. Dit onderzoek is nog gaande.  De grote vraag nu is of andere kantoren de stap van EY zullen volgen. In het Verenigd Koninkrijk haalde een wet om de kantoren te verplichten hun diensten te splitsen het niet in het parlement. Wel vroeg de toezichthouder hen om hier toch over na te denken. Ook is nieuwe Britse wetgeving in voorbereiding om de bedrijven te verplichten een betere interne scheiding aan te brengen tussen de diensten.   Zowel Deloitte, KPMG als PwC zeggen tegen NRC dat zij vooralsnog advies- en controlewerk onder één dak blijven combineren.  Hoogleraar Pheijffer verwacht dat zij wellicht nog zullen bijdraaien: „Als je ziet dat zo'n splitsing een miljoenenbonanza wordt voor zittende partners aan beide kanten, zal de druk toenemen van partners van die andere kantoren om die stap te volgen.”  Pheijffer wijst op Deloitte. Bij dat bedrijf kwam in boekjaar 2022 – dat eindigde op 31 mei 2022 – minder dan 20 procent van de inkomsten van de controle-activiteiten. Het overgrote merendeel kwam dus van de consultants. „Dat maakt dat zij eigenlijk de eerste kandidaat zijn om ook zoiets te doen. Ik hoor dat  de discussie niet alleen bij EY gevoerd wordt.” Het bedrijf zelf zegt tegen NRC: „Deloitte blijft gecommitteerd aan haar huidige businessmodel en partnerstructuur.” ||https://www.nrc.nl//nieuws/2022/09/09/ey-knipt-zich-in-tweeen-a4141424
2022-09-09||Ondanks sanctieregels is advocatenkantoor Houthoff nog steeds actief voor Russische banken||Het Amsterdamse advocatenkantoor Houthoff blijft omstreden Russische klanten faciliteren die op de sanctielijst staan vanwege de inval in Oekraïne. Het gaat om de twee Russische staatsbanken Sberbank en VTB Bank. Deze banken zijn aandeelhouders van een groot Kroatisch voedingsmiddelenbedrijf, dat vanwege fiscale redenen in Nederland gevestigd is. De aandeelhouders van dit Kroatische bedrijf hadden vorige week dinsdag een vergadering op het kantoor van Houthoff op de Amsterdamse Zuidas. Dat bevestigen betrokkenen aan NRC. In maart kondigde Houthoff na publicitaire druk nog aan dat het afscheid zou nemen van de Russische staat en daaraan verbonden personen en bedrijven. Houthoff stond de afgelopen jaren de Russische staat bij in juridische procedures en had ook ondernemingen zoals Gazprom, Rosneft en Russische staatsbanken als klant. De Russische clientèle vormde een groot deel van de omzet van het kantoor, dat er een speciale afdeling voor had met Russisch sprekende advocaten. Het kwam het kantoor, dat onder vakgenoten de bijnaam het Kremlin-kantoor kreeg, regelmatig op kritiek te staan. Sberbank is de grootste bank van Rusland en VTB Bank de op een na grootste. De Russische staat is van beide banken de grootste aandeelhouder. De Sberbank staat al sinds 2014 op de Amerikaanse en Europese sanctielijst vanwege de Russische annexatie van de Krim, sancties die in 2018 zijn aangescherpt. Dit jaar werden nog strengere sancties opgelegd vanwege de inval in Oekraïne, waardoor Sberbank bijvoorbeeld niet langer aangesloten is op het internationale betalingssysteem Swift.   De Sberbank werd in 2019 een van de grootste aandeelhouders van het Kroatische voedingsmiddelenconcern Agrokor, toen dit bedrijf op de rand van een faillissement stond. De Russische banken ruilden hun schulden om voor aandelen en werden zo grote aandeelhouders van Agrokor, dat onder de nieuwe naam Fortenova verder ging en op papier gevestigd werd in Amsterdam.  Deze zogeheten herstructurering werd begeleid door Houthoff. Een hoge bankier van Sberbank, Sergej Volk, werd bestuurder van Fortenova. Sberbank stond op dat moment al op de Europese sanctielijst, waardoor het advocaten onder meer verboden was om deze Russische staatsbank te assisteren bij ‘investeringsdiensten’ en bij de handel in ‘overdraagbare effecten en geldmarktinstrumenten’.   Het concern, waarvan de miljardenomzet een tiende van het bruto nationaal product van Kroatië beslaat, werd door de deal van een faillissement gered, waarmee het land een economische crisis bespaard bleef. En met de Russische staatsbanken als belangrijke aandeelhouders vergrootte Rusland volgens analisten zijn invloedssfeer op de Balkan.   Nadat de Volkskrant  begin dit jaar de constructie en werkzaamheden van Houfhoff voor Agrokor en Sberbank beschreef, zei het advocatenkantoor in een reactie dat ze niet voor Sberbank hadden gewerkt, maar uitsluitend voor ‘de Fortenova-entiteiten’.  Sberbank is daarvan tot op heden de grootste aandeelhouder. Uit interne mails van Houthoff, waaruitFollow the Money eerder citeerde, blijkt ook dat het kantoor Sberbank wel degelijk als een klant beschouwt.    Zo schrijft het hoofd compliance – verantwoordelijk voor het naleven van wet- en regelgeving en de interne regels – in 2018 aan interne compliance- en risicocommissie dat de „Sberbank en VTB getroffen zijn door sancties voor bepaalde financiële transacties”. De zaak Agrokor, Fortenova valt niet onder die sancties, schrijft ze. „(..) echter formeel gezien zouden we voor deze cliënten een verscherpt onderzoek moeten doen op basis van onze interne instructie.”   In een reactie op de aandeelhoudersvergadering op het kantoor van Houthoff vorige week, verklaart een woordvoerder opnieuw dat het advocatenkantoor slechts optreedt voor de entiteiten van Fortenova, en niet voor de Sberbank. De woordvoerder wil niet reageren op het feit dat de Sberbank de grootste aandeelhouder van Fortenova is en op de interne mails van het kantoor zelf waarin over Sberbank gesproken wordt als een cliënt. Barbara Rumora-Scheltema, eerder deze maand aangetreden als deken in Amsterdam, stelt in een reactie dat het advocaten in beginsel niet is verboden gesanctioneerde cliënten bij te staan; ook die hebben recht op juridische bijstand. Op specifieke vragen over de inzet van Houthoff bij Fortenova wil zij niet reageren. Haar voorganger, Evert Jan Henrichs, liet  na de eerdere publiciteit  een specialist de werkzaamheden van Houthoff bekijken. De deken concludeerde vervolgens dat er geen sanctieregels waren overtreden. Maar welke specialist was ingeschakeld en wat deze precies heeft onderzocht, bleef vertrouwelijk. Fortenova zelf benadrukte dit jaar op de eigen website   dat Sberbank en VTB gezamenlijk een minderheid van 49,9 procent van de aandelen in handen hebben. Ook zijn er volgens het bedrijf afspraken gemaakt dat gesanctioneerde partijen zoals de Russische staatsbanken niet de meerderheid in handen mogen hebben. Sberbank-bankier Volk werd enkele weken na de publicatie in de Volkskrant  uitgeschreven als bestuurder van Fortenova, blijkt uit het Handelsregister.  Sberbank probeert momenteel  haar belang van 42,51 procent in Fortenova  te verkopen aan een Hongaars investeringsfonds. Die overname moet nog worden goedgekeurd door verschillende landen,  waarbij het wachten is op de Britse autoriteiten.  Kroatische media meldden vorige week dat de Kroatische regering de verkoop wil blokkeren omdat het Hongaarse investeringsfonds gelieerd zou zijn aan de Hongaarse premier Viktor Orbán.     De Sberbank is dit jaar door de sancties in grote financiële problemen gekomen en kondigde in het voorjaar aan zich terug te trekken uit Europa. Sberbank Europe in Oostenrijk ging in het voorjaar failliet, maar de Sloveense en Kroatische dochterbedrijven werden verkocht aan nationale banken. Ook de Zwitserse tak en het dochterbedrijf in Kazachstan zijn recent verkocht.||https://www.nrc.nl//nieuws/2022/09/09/kantoor-houthoff-nog-steeds-actief-voor-russische-banken-a4141436
2022-09-09||‘Ik geniet van mijn leven als jongere oudere’||Tecla Boonstra: „Ik ben geboren en getogen Amsterdammer. Mijn wieg stond in Bos en Lommer, in de Kolenkitbuurt. Toen ik 6 was, zijn mijn ouders verhuisd naar Amsterdam-Noord. Daar heb ik ook mijn opleiding tot verpleegkundige gedaan. In 1996 kocht ik dit huis in Gaasperdam, met mijn toenmalige echtgenoot. We wilden de stad niet uit, maar in de Jordaan werd het te krap voor een gezin. Dit waren premiekoopwoningen, bedoeld voor mensen met een kleinere beurs. Wij betaalden er in 1996 272.500 gulden voor. Nu worden ze voor 350.000 euro verkocht. Ik vind het heerlijk wonen hier. Onze kinderen konden hier voor de deur op straat spelen, in de zomer gingen we veel naar de Gaasperplas. Je kan hier nog steeds gratis parkeren, het is vlak bij het oude AMC waar ik nu ook nog werk. Ik ben in twintig minuten met de metro in het centrum en in de zomer pak ik de e-bike. Ik ga heel vaak naar het theater, eten met vrienden of pak de auto die ik deel met een vriendin naar vrienden in Landsmeer. ’s Avonds fiets ik wel om, dan ga ik liever niet alleen door de Bijlmer, want er is hier nog wel eens een schietpartij, al is het al een stuk veiliger dan vroeger.  Mij krijg je met geen stok Amsterdam uit. Ik geniet heel erg van het stadse leven. Mijn vrienden wonen hier, mijn familie. Maar ik zit hier wel heel erg aan de rand. Op de fiets maak ik tochtjes naar Baambrugge of Vinkenveen. Je bent heel snel overal.   Mijn zoon is timmerman en woont om de hoek. Hij is de handige man in huis en komt ook regelmatig langs om even gezond te eten, want hij is nogal een ‘besteller’. Ik ben meer een Hello Fresh-koker. Iedere zaterdag wordt een doos bezorgd met drie maaltijden voor twee personen. Ik kook vast vooruit voor de dagen dat ik werk, dan hoef ik het na een lange fietstocht alleen nog maar op te warmen. Tussen vijf en half zes ben ik weer thuis. Ik eet, lees de NRC en kijk dan series op Netflix of ga naar het theater met een vriendin. Ik heb nu ook Picl.nl ontdekt, dan kan je thuis een bioscoopfilm kijken en geld storten bij een filmhuis naar keuze. Tecla Boonstra (61) werkt al veertig jaar in de zorg en is sinds kort met deeltijdpensioen. Ze werkt nog drie dagen per week als endoscopieverpleegkundige in fusieziekenhuis Amsterdam UMC, de ene week op locatie AMC en de andere week in het VUmc. „Als ik naar het AMC ga, sta ik om half zeven op. Ik heb ’s ochtends echt wel een uur nodig met koffie en de krant. Als ik naar het VUmc moet, sta ik op om zes uur, dan moet ik op de De Boelelaan nog door alle rode stoplichten fietsen om op tijd te komen. We drinken een kop koffie en beginnen om acht uur. Ik smeer mijn boterhammetje de avond ervoor. Elke dag in de kantine eten is leuk, maar kost ook hartstikke veel geld.   Mijn moeder was ook verpleegkundige en mijn vader machinist bij de NS. Ik wist al vroeg dat ik de zorg inging, net als mijn broer, die was verpleegkundige in het AMC. In 1989 werkte ik op de onvruchtbaarheidspoli van het AMC en toen zag ik: zwanger worden gaat niet vanzelf. Maar ik werd wel makkelijk zwanger! De eerste kreeg ik op mijn dertigste en vijftien  maanden later kwam de tweede al. Dat voelde wel eens als een tweeling. Toen de kinderen klein waren, ben ik bij een thuiszorgorganisatie gaan werken zodat ik overdag thuis kon zijn. Dan ging ik als wijkverpleegkundige ’s avonds de galerijflats van de Bijlmer in. Ik weet nog heel goed dat mijn eerste patiënt een schotwond had in zijn been! Toen de kinderen 8 en 9 waren, miste ik het ziekenhuis te erg en ben ik weer bij het AMC gaan werken, eerst op de afdeling cardiologie en later op de afdeling maag-, darm-, en leverziekten.  Soms zie ik twaalf patiënten op een dag en soms ben je de hele middag bezig om bij één patiënt een grote poliep uit de dikke darm te verwijderen. Ik doe nu geen spoeddiensten meer, dan zie je alles voorbijkomen: bloedingen in de slokdarm van mensen die te veel drinken, psychiatrische patiënten die scherpe voorwerpen slikken en kinderen die speelgoed inslikken, schoonmaakmiddel of een platte batterij. Berg het alsjeblieft op! In december 2020 kreeg ik Covid, nog voordat er vaccins waren. Meerdere collega’s waren ziek. Twee weken heb ik onder een dekentje op de bank liggen creperen. Na een week werd ik gebeld door de assistente van mijn huisarts om te checken of ik niet afknapte. Daar werd ik heel emotioneel van. Stel je voor, het had zomaar ineens anders kunnen aflopen. Daarna heb ik besloten met deeltijdpensioen te gaan. Waarom zou ik wachten tot ik 67 ben? Nu ben ik nog gezond. Uiteindelijk ga ik zo’n 300 euro per maand inleveren als ik 67 ben, maar ja, voor hetzelfde geld val ik ineens dood neer als ik 70 ben, net als mijn vader. Ik geniet echt van mijn leven als jongere oudere. Mijn vaste lasten zijn laag: de hypotheek is nog maar 80 euro in de maand, het huis heb ik deels afbetaald en ik heb een goed pensioen van het ABP. Er komt 2.500 euro netto per maand binnen. Nu werk ik drie dagen per week. Er is een rust gekomen in mijn leven! Ik krijg weer energie voor andere dingen. Ik vond het ook wel een goede voorbereiding op mijn echte pensioen. De overgang van fulltime naar helemaal niks lijkt me te groot.   Als er geen corona is, maak ik twee keer per jaar een mooie reis. In 2019 ben ik met twee vriendinnen naar Bali geweest om te vieren dat we dertig jaar bevriend waren. Ik ben nu ook begonnen met vrijwilligerswerk in het Harriet Tubman-huis voor ongedocumenteerde vrouwen en hun kinderen. Ze leven eigenlijk een parallel bestaan, zonder papieren, kans op een baan of zorg en ik wist daar te weinig van. Ze hebben soms ook op straat geleefd met hun kind, ik vind dat onvoorstelbaar. Ik ben coördinator en neem contact op met bijvoorbeeld de woningbouwvereniging of het gezondheidscentrum. Op mijn vrije dag vind ik het heerlijk om in mijn hangmat in de tuin te liggen en uitgebreid de kranten te lezen. Zeker, het derde leven is helemaal prima.    Ze heeft twee kinderen: zoon Pim (30) en dochter Aukje (31). In 2005 is ze gescheiden, op dit moment is ze single. Ze woont vlak bij de Gaasperplas in Amsterdam Zuidoost.  Tecla heeft een modaal inkomen. _Opstaan Als ze naar het VUmc moet, staat Tecla om zes uur op en gaat ze om zeven uur de deur uit. Moet ze naar het AMC, dan staat ze om half zeven op.  _Laatste grote uitgave In mei 2020 kocht Tecla een  e-bike van 3.000 euro _Huisdier Tecla heeft geen huisdieren. Daarvoor is ze te weinig thuis. _Sport „Ik zet wel 10.000 stappen in het ziekenhuis overdag, dus ik vind dat ik wel genoeg sport tijdens het werk.  _Boodschappen Op zaterdag een keer naar de Jumbo, ze komt met een klein tasje thuis. De rest van de dagen eet ze van Hello Fresh. „Het is precies genoeg en helemaal afgepast. Voor zes maaltijden per week 43 euro. Daar doe ik echt geen boodschappen voor.”   _Hulp Een keer per twee weken hulp in de huishouding.   _Naar bed Om 22.45 uur. „Ik lees nog een beetje of ik luister een podcast, Weer een dag met Marcel van Roosmalen, of de podcast van Jelle Brandt Corstius over de oorlog in Oekraïne.” 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/09/ik-geniet-van-mijn-leven-als-jongere-oudere-a4141398
2022-09-09||Manfred Kets de Vries coacht al decennia topbestuurders: ‘Ik ben vaak onaardig. Ik schreeuw soms, beledig ze’||Hij verblijft twee nachten in het Pulitzer Hotel aan de Prinsengracht in Amsterdam. Een chic hotel vol Amerikanen, die op deze maandagochtend na hun ontbijt naar het Anne Frank Huis wandelen of zich klaarmaken voor een fietstocht door de stad. Het interview zou plaatsvinden in de lobby, of in het tuinhuis, maar nadat de receptioniste Manfred Kets de Vries (80) heeft gebeld om te melden dat zijn bezoek er is, wijst ze de weg naar de gouden liften. „Tweede etage, linksaf, kamer 228.”  Zijn kamer is vermoedelijk de stilste plek, verklaart Kets de Vries, zodra hij de deur heeft geopend. Normaal heeft hij een veel kleinere kamer, zegt hij, nu een suite met een apart zitvertrek. „Mijn vrouw zit ergens daarachter”, knikt hij in de richting van een deur. Op een salontafeltje staat een wijnkoeler met champagne en een paar glazen. „Als u wilt…”, zegt Kets de Vries met een glimlach. Zelf drinkt hij nauwelijks. „Soms een glas wijn. Of wodka. Dat is het puurst. Daar krijg je het minst last van.”  Als Kets de Vries eenmaal begint met praten, stopt hij niet meer. Hij verontschuldigt zich voor zijn wat roestige Nederlands: hij woont al sinds 1966 in het buitenland en spreekt vrijwel uitsluitend Engels. Hij denkt in het Engels, schrijft in het Engels. Het kost hem vaak moeite op Nederlandse woorden te komen, zegt hij. Wat verder opvalt, is dat de kleine en wat tengere professor behoorlijk winters gekleed gaat voor een dag waarop het dertig graden is. Hij draagt een lichtblauw hemd met een zwarte pullover, een donkergrijze pantalon en wollen rode sokken in zwarte sportschoenen. Hij gaat zitten in een van de twee fauteuils, zakt een beetje onderuit en praat. En praat. En praat.  Manfred Kets de Vries is een managementprofessor en psychoanalyticus en volgens The Economist een van de invloedrijkste adviseurs voor topbestuurders over de hele wereld. Hij is verbonden aan de internationale businessschool Insead in Fontainebleau. Als klein jongetje wilde hij ontdekker worden, hij verslond de avonturen van Kuifje en was de beste van zijn klas bij biologie, maar het werd, zegt hij, „explorer of the human mind”. Al decennialang coacht hij topmannen en -vrouwen, een-op-een of in een groep, en hij heeft meer dan vijftig boeken geschreven over leiderschap en management. Hij schrikt er niet voor terug topbestuurders af te schilderen als machtswellustig, paranoïde en narcistisch. En toch willen ze zich allemaal door hem laten coachen, lacht hij. „Terwijl: ik ben vaak onaardig. Ik schreeuw soms, beledig ze. Zeg dingen als: ‘Je doet domme dingen, doe er iets aan’.”  Begin deze week is hij in Nederland omdat de Vrije Universiteit Amsterdam hem een eredoctoraat heeft toegekend voor zijn „baanbrekende wetenschappelijke inzichten op het gebied van leiderschap”. De ceremonie vindt maandag aan het einde van de middag plaats bij de opening van het academisch jaar. Als rector magnificus Jeroen Geurts hem toespreekt, biedt iemand Kets de Vries een stoel aan. Die weigert hij. „Ik ben misschien niet jong, maar ook niet oud.”  Die ochtend, in zijn stille Amsterdamse suite, gaat het ook over zijn leeftijd. Hij is namelijk net een paar weken tachtig. Of die leeftijd iets met hem doet, is de vraag. Kets de Vries reageert vrij laconiek, zoals hij vaker wat terughoudend is bij persoonlijke vragen. „Ik ben nu een oude wagen”, zegt hij. „Met steeds meer mankementen. Maar ik heb nog geluk. Ik schijn nog vrij goed te functioneren.” In mei was hij in Kroatië, vertelt hij, met een van zijn oud-studenten. „Toen bleek: ik kan geen berg meer op rennen. Maar ik heb de top wel gehaald. Dat is nu een kwestie van voorzichtiger lopen.”  Plots begint hij over een speech die hij heeft gehouden voor zijn verjaardagsvisite. Zijn vrouw had – ondanks zijn weerstand tegen het vieren van zijn verjaardag – een feest georganiseerd. Kets de Vries is getrouwd met Elisabet Engellau, een Zweedse, die eveneens leiderschap doceert aan Insead. „Heeft u die speech gezien?” Hij staat op, pakt zijn iPhone en tikt iets in. „Files. Desktop”, mompelt hij in zichzelf. „Oh, ik heb het. Nee, ik hád het. Sorry hoor. What did I do? I don’t know what I did. Ik heb op cancel gedrukt. Oh, hier.” Dan overhandigt hij zijn telefoon: „Oké madame, stuurt u het maar aan uzelf.”   Becoming eighty blijkt een speech van vijf A4’tjes over, inderdaad, tachtig worden. Daarin zegt hij dat hij er vanaf zijn 79ste tegenop had gezien om tachtig te worden. „Dat zou het moment zijn dat mensen me als écht oud zouden zien.” En: „Ik voel me niet oud, maar ik moet accepteren dat ik oud ben.” Elke ochtend, zegt hij, is het een verrassing dat hij weer wakker wordt. „Dan realiseer ik me dat ik er die nacht niet tussenuit ben gepiept. I am still around.” Achterover leunend in zijn fauteuil zegt hij droogjes: „Het zijn wat reflecties over tachtig worden. Maar je kunt natuurlijk gewoon stellen dat ik over mijn houdbaarheidsdatum heen ben.” Is dat zo? Zijn vader is tenslotte 101 geworden. „Oh, maar zo oud wil ik niet worden hoor”, zegt hij. En dat terwijl zijn vader op latere leeftijd nog goede  jaren had.  „Hij zat niet in een bejaardentehuis, hij had een groot huis bij de Vinkeveense Plassen en er werd voortdurend voor hem gezorgd. Maar toen hij 101 was, besloot hij: het is genoeg. Hij stopte met eten en drinken. Het duurde drie dagen en toen overleed hij.”  Kijk, zegt Kets de Vries, als je zo oud bent, valt iedereen om je heen weg. „Dat merk ik nu al, langzamerhand verdwijnt je cohort. Maar het is misschien te makkelijk om te zeggen dat ik geen honderd wil worden. Je ziet mensen in miserabele omstandigheden die nog altijd in leven willen blijven. Zolang je fysiek maar in orde bent.” Hij brak in 2008 zijn rug, op een berg in Siberië, en moest vier operaties ondergaan. „Ik heb geluk dat ik nog kan lopen.” Hij houdt zijn duim en wijsvinger op enkele millimeters van elkaar. „Het had dít gescheeld of ik had in een rolstoel gezeten. It doesn’t take much.” Met elke dag wat rek- en strekoefeningen, veel wandelen en zo nu en dan zwemmen, probeert hij zijn lijf soepel te houden. Dat zijn gehoor hem in de steek begint te laten is zijn andere mankement, maar een minuscuul gehoorapparaatje doet wonderen.  Ondanks zijn hoge leeftijd blijft Kets de Vries ’s ochtends vroeg opstaan – in de zomer om vijf uur, in het voorjaar en de herfst om zes uur en in de winter om zeven uur – om te schrijven. Die vijftig boeken en honderden artikelen in wetenschappelijke tijdschriften kwamen er tenslotte niet vanzelf. Op de vroege ochtend is hij het meest productief. „Dan ben ik een soort TGV [hogesnelheidstrein] die maar doordendert.” In de coronapandemie heeft hij acht boeken geschreven. „Acht! In twee jaar tijd. Waanzin. Maar dan zie je dus hoeveel tijd je overhoudt als je niet voortdurend op reis bent. Beter gezegd: hoeveel tijd je verspilt in vliegtuigen en op vliegvelden.”  Schrijven is zijn „antidepressivum”, zegt Kets de Vries. „Als ik niet schrijf, word ik depressief.”  Het allerliefst schrijft hij op het terras van zijn huis in Zuid-Frankrijk, waar Elisabet en hij de coronatijd grotendeels hebben doorgebracht. De woning ligt op een berg net buiten Grasse, niet ver van Cannes. „Vanaf het terras kijk je zo naar beneden. Je ziet de wilde zwijnen door de tuin lopen. Afgelopen zomer was het zó heet, het heeft twee maanden niet geregend. Die zwijnen waren gewoon op zoek naar water.” Waar hij floreert in het zuiden, is zijn vrouw het liefst in hun huis in Parijs. Na hun bezoek aan Amsterdam gaan ze terug naar de Franse hoofdstad. „Mijn vrouw is me aan het saboteren. Ik vrees dat we voorlopig weer een tijdje in Parijs zitten.” De man die ontelbare topbestuurders heeft getraind, vindt het zelf moeilijk om nee te zeggen. „Dat is mijn grootste valkuil. Ik krijg te veel verzoeken voor lezingen en andere opdrachten. Volgende week zit ik in Londen, omdat ik me heb laten verleiden een event te doen voor een groot bedrijf. Of ik even ‘reflectieve leiders’ kan creëren. In anderhalve dag, haha. Bullshit natuurlijk, onmogelijk. Ik kan ze hopelijk net een stimulans geven. Maar goed, ik probeer het nee zeggen  te delegeren. Ik gebruik nu een sprekersbureau in New York om lezingen voor mij te regelen. Daar zijn ze meedogenloos. Ik hoef nu alleen nog maar te zeggen: vraag hun maar!”   Wie interviews met Manfred Kets de Vries terugleest of terugkijkt, valt op dat hij vaak dezelfde verhalen vertelt. En daarbij vaak exact dezelfde bewoordingen gebruikt. Deze oneliners rollen dan ook moeiteloos, in het Engels, over zijn lippen. „Als mensen naar mij toekomen en zeggen dat ze een charismatische, transformational leider willen worden, zeg ik: zoek maar een snake oil salesman. Als je meer wil leren over jezelf, dan ben je welkom.” Hij verwijst ook graag naar een verhaal van de Amerikaanse antropoloog Loren Eiseley, waarin een jonge vrouw na een storm over het strand loopt en duizenden zeesterren aantreft. Eén voor één pakt ze de zeesterren op om ze terug te gooien in de zee. Iemand vraagt haar wat ze aan het doen is: ‘Het zijn er duizenden, je kunt geen verschil maken.’ Dan antwoordt de vrouw dat het voor die enkele zeester wél verschil maakt. „Dat is mijn leven. Dat is de reden dat ik met topbestuurders werk”, zegt Kets de Vries dan.  Bij de uitreiking van zijn eredoctoraat aan de VU refereert zijn collega-professor Svetlana Khapova er nog aan. „Velen voelen zich als die zeester die jij hebt teruggegooid in de zee”, houdt ze hem voor. „Omdat jij een levensveranderende betekenis voor ze hebt gehad.”   Het enige wat hij doet, zegt Kets de Vries, is leiders een spiegel voorhouden. Ze moeten zichzelf leren kennen. „Dat klinkt raar, maar de meeste topbestuurders kennen zichzelf niet. Ze weten niet waar hun kracht zit en hun zwakte. Te vaak hebben ze alleen maar ja-knikkers om zich heen, die zeggen wat de baas wil horen.”  Topbestuurders hebben te vaak alleen maar ja-knikkers om zich heen Ieder jaar houdt Kets de Vries op Insead een seminar, waarvoor hij  21 leiders uitkiest. Zij betalen 40.000 euro voor hun deelname. Het programma duurt vier weken, uitgesmeerd over een jaar. „Je krijgt zo veel inzichten, het moet geleidelijk gaan, anders raak je in shock”, legt de professor uit. „Daar moet je op broeden, dat moet indalen. Dan kom je weer terug, en dan kom je weer terug. Voor de laatste module wacht ik een half jaar. Ik wil zien of de deelnemers zich eigen hebben gemaakt wat ze hebben geleerd. In zekere zin zijn mensen olifanten die weigeren te veranderen. Het enige wat ik kan doen, is ballen naar ze gooien om te kijken of ik ze een klein beetje uit hun evenwicht kan krijgen.” Hij is groot voorstander van teamcoaching. „Er is een executive die ik al jaren coach. Hij zat met een probleem en wist wat hij moest doen. Maar hij deed het niet. Nu zit hij in mijn klas en moest hij zijn dilemma presenteren. Opnieuw was overduidelijk wat hij moest doen. Maar nu pas heeft hij het ook echt gedaan. Waarom? Omdat hij er ’s ochtends bij het ontbijt, ’s middags bij de lunch en ’s avonds bij het diner op werd aangesproken door de groep. Ze jutten hem op. Teamcoaching kan processen enorm versnellen.” Voor het eerst in al die jaren heeft hij nu flink wat vrouwen in zijn klas, zegt hij trots. „Het eerste jaar had ik alleen maar mannen. Het tweede jaar één vrouw, die later het hoofd van de Britse National Health Service werd. Dame Sally heette ze, dat was quite a lady, die wist hoe ze met die mannen moest omgaan. Het jaar erop waren er twee vrouwen. En nu dus acht. Een wonder. Die vrouwen maken echt het verschil, de dynamiek is heel anders. Van mannen hoor ik na afloop: ik kijk nu heel anders naar mijn eigen vrouw.” Een van de adviezen die Kets de Vries iedere leidinggevende geeft, is: maak ruimte in je agenda om te niksen. „Doing nothing is heel belangrijk voor je hersenen. Schrijven ook, trouwens. Ik adviseer altijd: als je een probleem wil oplossen, ga een rondje wandelen. Laat je hersens los. En neem iedere dag een moment om je ideeën op te schrijven. Dat is goed voor je mentale gezondheid.”  Wat hij na het interview gaat doen, voor hij bij de Vrije Universiteit wordt verwacht? Daar hoeft Kets de Vries niet over na te denken. Een haring eten. „Dat mis ik het meest van Nederland. Gisteren ben ik er de hele stad voor doorgelopen, maar alles was al dicht. In Frankrijk kan ik nergens een Nederlandse haring krijgen. Alles hebben ze, maar haring, uh-uh. Ik weet precies waar ik zo naartoe wandel.”  Manfred Kets de Vries is op 19 augustus 1942 geboren in Huizen. In 1966 behaalde hij zijn doctoraal economie aan de Universiteit van Amsterdam. Daarna voltooide hij zijn MBA en DBA (Doctor of Business Administration) aan  Harvard Business School in de VS en volgde hij een opleiding tot psychoanalist bij het Canadian Psychoanalytic Institute.  Na hoogleraarschappen aan Harvard en  McGill University in Canada werd hij halverwege de jaren 80 hoogleraar bij Insead op het gebied van  leiderschapsontwikkeling en verandermanagement.  Hij is getrouwd met de Zweedse Elisabet Engellau, ook verbonden aan Insead. Ze wonen afwisselend in Parijs en in Grasse. Kets de Vries heeft vier kinderen en negen kleinkinderen. Hij schreef meer dan vijftig boeken, waaronder De CEO fluisteraar (2021), Het egeleffect (2012), Seks & Geld, Geluk & Dood (2008), Wat leiders drijft (2006) en De neurotische organisatie (1990). ||https://www.nrc.nl//nieuws/2022/09/09/ceo-fluisteraar-manfred-kets-de-vries-de-meeste-topbestuurders-kennen-zichzelf-niet-a4141415
2022-09-09||Italiaanse Iron Lady legde de basis voor de groene staalfabriek||Genoeg journalisten vroegen ernaar, maar een antwoord kwam er nooit. Hoe vond Cecilia Danieli, topvrouw van Danieli, het om actief te zijn in een mannenwereld? Die vraag was niet belangrijk, zei Danieli, die als gesloten bekendstaat. „Het bedrijf is belangrijk, niet ik als individu.” Aan dat bedrijf gaf Cecilia Danieli in de jaren tachtig en negentig met veel succes leiding. Familiebedrijf Danieli groeide toen uit tot een van de grootste leveranciers van staalfabrieken ter wereld. Waar ook ter wereld een staalfabriek staat, goede kans dat (delen ervan) gebouwd zijn door Danieli – met name in Azië en Noord-Amerika, maar ook in Europa. Honderden installaties zette het bedrijf de afgelopen jaren neer. Na een lange periode waarin de staalindustrie het extreem moeilijk had en er sprake was van overcapaciteit, zien de komende jaren er voor Danieli opeens erg goed uit. Staalfabrieken hebben de voorbije jaren grote winsten gemaakt, wat betekent dat ze weer kunnen investeren in nieuwe, betere installaties. Forse investeringen zijn daarbij voorzien in noodzakelijke vergroening. De staalindustrie is verantwoordelijk voor ongeveer 7 procent van de Europese CO2-uitstoot. Tata Steel Nederland maakte vorige maand bekend dat het afspraken heeft gemaakt met Danieli en enkele andere partners voor een totaal nieuwe fabriek die aan de Noordzeekust moet verrijzen. Het gaat om een contract van 65 miljoen euro, waarbij een ontwerp gemaakt gaat worden voor een installatie die op basis van waterstof staal kan maken. De uiteindelijke bouw zal meer dan een miljard euro kosten. Voor Tata Steel IJmuiden was de aankondiging groot nieuws.  Op de website van Danieli (jaaromzet 2,5 à 3 miljard euro, 8.500 werknemers) valt het berichtje van Tata Steel bijna weg tussen de elkaar snel opvolgende aankondigingen van nieuwe opdrachten. Sinds de deal met Tata volgden contracten met een Chinees staalbedrijf voor een nieuwe gietmachine en met een Canadese fabrikant voor een enorme fabrieksmodernisering. Het toont de bedrijvigheid bij het meer dan zeventig jaar oude Danieli.  Mario Danieli richtte de onderneming in 1948 op in het stadje Buttrio, in het uiterste noordoosten van Italië. Het bedrijf maakte oorspronkelijk vooral scharen en aambeelden, en stapte in de jaren zestig over naar de fabricage van machines voor de staal- en ijzerindustrie: walserijen en gietmachines.  De wereldwijde opmars als staalfabriekfabrikant begon in de jaren tachtig, toen Cecilia Danieli haar vader Luigi opvolgde. Zij voerde een strategie van wereldwijde uitbreiding én ze wilde veel meer technologieën aanbieden. Mede door overnames en joint ventures werd Danieli actief in veel meer markten. Om aan genoeg kapitaal voor uitbreiding te komen, bracht Cecilia het bedrijf naar de beurs van Milaan – naar verluidt tegen de zin van haar vader. Cecilia zou uiteindelijk vooral bekend worden als de vrouw die de wereld aan de mini-mill hielp. Dat is een relatief kleine staalfabriek die goedkoop uit schroot nieuw staal kan maken. Danieli verkocht er wereldwijd veel, onder meer in de Verenigde Staten, waar Nucor er een aantal afnam. Het succes leverde haar al snel de wat voorspelbare bijnaam Iron Lady op.  In Italië sprak Cecilia Danieli, die eigenhandig een gigantisch industrie-imperium uit de grond stampte, tot de verbeelding, maar veel kwam de buitenwereld nooit over haar te weten. Ja, ze tenniste op zaterdagochtend graag met managers uit het bedrijf, om bij te praten. Ze hield van bergbeklimmen en kunst. En ze sprak vloeiend Engels, het resultaat van een jaar dat ze in haar jeugd op een Amerikaanse boerderij had doorgebracht.  Dagblad The New York Times wist over Danieli te melden dat ze er trots op was dat het bedrijf relatief veel vrouwelijke managers had. Wie vandaag de dag door de lijst van bestuurders scrollt, ziet daar inderdaad een aantal vrouwen staan – vaak uit de familie. Cecilia zelf, die getrouwd was met een advocaat, ontbreekt daar: zij overleed in 1999 op 56-jarige leeftijd aan kanker. Acht jaar daarvoor was ze al overgestapt naar de raad van commissarissen, waarvan ze voorzitter was. Haar uitvaart vond plaats in een bedrijfshal van het concern.    Sindsdien hebben bij Danieli twee families het voor het zeggen. Na Cecilia’s overlijden nam Gianpietro Benedetti de leiding over. Hij had al jaren nauw met haar samengewerkt en geldt als vertrouweling van de Danieli’s. Die familie is nog altijd grootaandeelhouder en bezet veel posities in het bedrijf. Maar intussen heeft ook de familie Benedetti een groot belang én levert een aantal topmanagers – mannen én vrouwen. Samen hebben de twee families meer dan de helft van de aandelen.  Huidige bestuursvoorzitter is Giacomo Mareschi Danieli, zoon van Cecilia. Toch wordt de inmiddels 80-jarige commissaris Benedetti nog steeds gezien als de belangrijkste man in het complex gestructureerde bedrijf. „Hij is de grote patriarch”, zegt Peter Zonneveld, die tussen 2000 en 2019 Danieli Corus leidde. Dit dochterbedrijf van Danieli bouwt hoogovens en is gevestigd in IJmuiden.  Benedetti breidde het bedrijf de afgelopen twintig jaar verder uit. „Ze hebben onder hem ontzettend aan de weg getimmerd in Azië”, zegt Zonneveld. „Daar zijn dochterbedrijven opgericht, fabrieken gebouwd met een enorm machinepark, allemaal om de lokale markt te bedienen.” Danieli telt nu tientallen divisies, voor allerlei verschillende onderdelen van het staalmaakproces. In 2006 ging Benedetti een cruciale samenwerking aan met de Italiaanse concurrent Tenova. Samen ontwikkelden ze een proces waarbij de staalproductie grotendeels draait op gas – wat in theorie ook op waterstof kan.  De joint venture bleek een succes. In landen met goedkoop gas verkochten de fabrieken die op dit proces zijn geënt goed. „In het Midden-Oosten, Rusland en China staan zulke productielijnen”, zegt Zonneveld. Westerse staalbedrijven kijken intussen ook massaal naar deze techniek, omdat ze snel van steenkool af willen. „Er is nu die drive om van hoogovens af te stappen.” In Europa concurreert Danieli vooral met de Duitse SMS Group, die een vergelijkbare techniek aanbiedt. In de vakpers blijkt een lichte voorkeur voor Danieli/Tenova: het Duitse ingenieursblad VDI vergeleek begin augustus de twee procedés en concludeerde dat dat van Danieli net iets beter leek. Voor de Italianen zijn het allemaal goede berichten, en lijkt herstel van een mindere periode ophanden. Want net als in de staalindustrie liep Danieli’s omzet de laatste jaren terug. Staalbedrijven investeerden niet veel in nieuwe fabrieken of betere installaties. Op de staalmarkt was sprake van overcapaciteit; Benedetti voorspelde in 2017 dat de bouw van staalfabrieken met 30 à 40 procent zou teruglopen.   In het jaarverslag over 2021 schetst de topman nu een rooskleuriger beeld van de toekomst. De staalindustrie behaalt goede winsten en investeringen in groene technologie komen langzamerhand op gang. Net als Tata Steel IJmuiden heeft ook het grote Duitse staalbedrijf Salzgitter aangekondigd een groene fabriek af te nemen bij Danieli.  Overigens hoedt het Italiaanse concern zich voor al te overspannen verwachtingen over de bouw van groene staalfabrieken. Danieli rekent de komende vijftien jaar op een mondiale vermindering van de staalproductie met steenkool van slechts 15 tot 20 procent. Groene technologie zal vooral in Europa worden ingevoerd en is erg afhankelijk van de beschikbaarheid van waterstof. Voor de rest van de wereld gaat Danieli ervan uit dat staalfabrikanten nieuwe fabrieken zullen bouwen op basis van de ‘oude’ steenkooltechniek. Daarvoor zet het de expertise in van dochterbedrijf Danieli Corus in IJmuiden. „Die bouwen nu bijvoorbeeld nieuwe hoogovens in Vietnam en India”, vertelt ex-directeur Zonneveld. „Er zijn nog steeds landen waar dat veel gebeurt.”||https://www.nrc.nl//nieuws/2022/09/09/italiaanse-iron-lady-legde-basis-voor-groene-staalfabriek-a4141409
2022-09-09||Na jaren nietsdoen blijkt Europa ineens wel zonder Russisch gas te kunnen||In een roes van klimaatoptimisme besloot de wereld eind 2015 op de klimaattop in Parijs gezamenlijk de strijd tegen de opwarming van de aarde te versnellen. „De planeet zelf heeft ons hier bijeen gebracht”, zei de toenmalige Franse president François Hollande, gastheer van de conferentie. Het einde van een door fossiele brandstoffen gedomineerde economie was ingeluid.  Nu, zeven jaar later, blijkt de wereld slecht te hebben geluisterd naar de planeet. Het is pijnlijk dat er kennelijk een oorlog voor nodig is om dat te ontdekken.  Je kunt zeggen dat de huidige energiecrisis de schuld is van Vladimir Poetin. Door de gastoevoer naar Europa geleidelijk af te knijpen, heeft de Russische president de energiemarkt volledig ontregeld. Prijzen schieten alle kanten op, maar vooral heel hard omhoog. Sommige Europese bedrijven zien zich genoodzaakt hun productie stil te leggen vanwege de hoge energierekening. Voor veel huishoudens dreigt deze winter energiearmoede.  Voorzitter van de Europese Commissie Ursula von der Leyen noemde Rusland woensdag „een onbetrouwbare leverancier” die doelbewust de markt manipuleert. Dat mag zo zijn, het is te gemakkelijk om de schuld van de energiecrisis alleen in de schoenen van Rusland te schuiven. „De hoofdoorzaak van het probleem is een tekort aan gas en onze verslaving aan geïmporteerde fossiele brandstoffen”, zei Kristian Ruby, secretaris-generaal van de federatie van Europese elektriciteitsbedrijven Eurelectric, deze week in een persbericht. Voor dat laatste is Europa zelf verantwoordelijk. Niemand kan zeggen dat er niet al jaren voor gewaarschuwd is. Al in 2006 legde econoom Nicholas Stern van de London School of Economics in een lijvig rapport in opdracht van de Britse regering uit dat het heel verstandig zou zijn om de uitstoot van broeikasgassen snel te reduceren, hoewel dat gigantische investeringen zou vergen en hoewel er op dat moment met het klimaat nog niet zo veel aan de hand leek. Die investeringen waren volgens Stern nog altijd vele malen goedkoper dan achteraf moeten betalen voor de klimaatontwrichting die ons anders zeker te wachten stond – zie de wereldwijde droogte, bosbranden en overstromingen van deze zomer. „We hebben een historische kans om een nieuwe, gedeelde, inspirerende en duurzame wereld te creëren. Als we dat uitstellen, is die kans voorgoed voorbij”, zei Stern tien jaar later, op Earth Day 2016 toen hij een toespraak hield bij een ceremonie van de Verenigde Naties ter gelegenheid van de ratificatie van ‘Parijs’. In de tussentijd was er met zijn Stern Review amper iets gebeurd. In 2011 analyseerde de denktank Carbon Tracker in hun rapport Unburnable Carbon wat de risico’s zijn van nieuwe investeringen in fossiele brandstoffen. Het koolstofbudget dat de planeet tot 2050 aankon (de hoeveelheid CO2 die nog kon worden uitgestoten voordat klimaatverandering echt gevaarlijk werd) bedroeg op dat moment nog zo’n 565 gigaton. Maar het verbranden van alle bekende olie- en gas reserves zou een vijfvoud daarvan (bijna 2.800 gigaton) aan CO2 de atmosfeer in blazen. En geen energiegigant had plannen om die reserves onaangeroerd te laten. Wel begon het langzaam door te dringen dat de wereld aan de vooravond stond van een metamorfose. Zo beschreef kennisinstituut TNO de situatie voor de Nederlandse overheid in 2013: het eigen gas raakt op en zelfs als dat niet zo is, zal het klimaat ons dwingen fossiele brandstoffen in de ban te doen. Maar TNO waarschuwde ook: een te snelle breuk met olie en gas zou de energievoorzineing in gevaar kunnen brengen en daardoor de Nederlandse economie ernstig kunnen verzwakken. Marko Hekkert, hoogleraar innovatiewetenschappen aan de Universiteit Utrecht, sprak destijds in een artikel in NRC zijn ergernis uit: „Het stoort mij mateloos, die framing dat we fossiele energie nog heel erg lang nodig hebben. Wat men altijd zegt is: ja, we weten dat het gaat veranderen, maar nu nog even niet. Alsof er geen klimaatprobleem is. We moeten nú iets doen!” Volgens Hekkert was de overheid te gevoelig voor de lobby van gevestigde bedrijven: „Ze willen maar één ding: goedkope fossiele energie.” Wat als landen de verleiding van goedkope fossiele energie hadden kunnen weerstaan? Wat als Europa tien jaar geleden had geluisterd naar Nicholas Stern en naar Carbon Tracker? Wat als Europa niet pas was wakker geschud door een oorlog en manipulaties met de gastoevoer door een autocratische president? Want, alle mooie klimaatplannen ten spijt, het afgelopen half jaar heeft vooral laten zien hoe afhankelijk de Europese economie nog steeds is van fossiele brandstoffen. Ook al doet Europa het in vergelijking met veel andere landen helemaal niet zo slecht als het gaat om de overgang naar duurzame energie, Poetin wreef, woensdag in een toespraak in Vladivostok, Europese politici onder de neus hoe verwend ze waren: „Na decennialang aardgas uit Rusland te hebben ontvangen, hadden de economieën van de grote Europese landen duidelijke concurrentievoordelen op wereldschaal. Als ze denken dat ze zulke voordelen niet nodig hebben, deert ons dat helemaal niet.” Dan verkopen we ons gas wel ergens anders, zei de president, belangstelling genoeg. In deze nieuwe geopolitieke werkelijkheid blijkt Europa nu ineens wel over vijf jaar zonder Russisch gas te kunnen – ervan uitgaande dat het in mei door de Europese Commissie gepresenteerde plan REPowerEU wordt uitgevoerd. Nog maar een half jaar geleden vond Duitsland dat Nord Stream 2, een tweede gaspijpleiding tussen Rusland en Duitsland,  onmisbaar was. Nu is er een plan uit de grond gestampt dat het tegendeel moet bewijzen, door een combinatie van meer alternatieve energiebronnen (waaronder groene waterstof), extra energiebesparing en vooral heel veel schone energie. Maar eerst moet Europa deze winter zien door te komen. Ook daarvoor ligt er een plan: kolencentrales heropenen, sluiting van kerncentrales uitstellen, her en der gas inkopen en vloeibaar gas importeren via drijvende lng-terminals. Ook wordt er gedacht over het afromen van de winsten van energiebedrijven die goedkope elektriciteit kunnen leveren maar daar wel duur voor betaald krijgen – niet toevallig veel bedrijven die energie opwekken uit wind en zon. Die winsten zouden dan ten goede moeten komen aan mensen die hun gasrekening niet meer kunnen betalen. Ook wil de EU een prijsplafond voor Russisch gas. Maar de kans daarop lijkt niet zo groot, nadat Poetin meteen korte metten maakte met dat plan: „Dit is weer een voorbeeld van stupiditeit […] We zullen niets leveren als dat onze belangen schaadt. Geen gas, geen olie, geen kolen, geen stookolie. niets.” Als dit pakket met voorstellen, waarover de Europese energieministers hebben gesproken, wordt uitgevoerd, kan de energiecrisis misschien worden beteugeld. Maar voor de klimaatcrisis betekent het niet veel goeds. Uit een onderzoek van de Britse denktank Ember Climate in opdracht van de Financial Times, bleek deze week dat Europese regeringen een wel erg rooskleurig beeld schetsen.  REPowerEU zou volgens Brussel zo’n 210 miljard euro kosten, waarvan slechts 12 miljard bestemd was voor olie en gas. Maar volgens Ember Climate wordt alleen al deze winter een viervoud van dat bedrag betaald om te voorkomen dat in Europa het licht uitgaat. De denktank becijferde dat de EU alleen al deze winter zo’n 50 miljard euro besteedt aan fossiele brandstoffen, deels voor dure infrastructuur. Maar geen bedrijf investeert  miljarden zonder die terug te kunnen verdienen. En omdat dat tientallen jaren kan duren en dreigt Europa zichzelf klem te zetten en nog lang vast te zitten aan de bijbehorende  fossiele energie. „Klimaatdoelen worden niet uitgesteld of geannuleerd”, heeft Eurocommissaris Virginijus Sinkevicius (Milieu) bezworen. „Het is belangrijk om het gebruik van steenkool als een laatste alternatief te combineren met een versnelling van projecten voor energie-efficiëntie en de ontwikkeling van hernieuwbare energiebronnen.” De afgelopen tien jaar hebben laten zien dat het eerste gemakkelijker is dan die andere twee.||https://www.nrc.nl//nieuws/2022/09/09/de-energiecrisis-is-niet-poetins-schuld-alleen-a4141414
2022-09-09||Column | Hoe kan je creatief online vergaderen?||Thuiswerken en online vergaderen: blijvende gevolgen van corona. Voordelen zijn er genoeg. Maar er kleeft er ook een belangrijk nadeel aan digitaal samenwerken: het remt de creativiteit. Hoe zit dat? En wat kun je eraan doen?  Eerst het probleem. Dit voorjaar schreef NRC over onderzoek van Melanie Brucks en Jonathan Levav, gepubliceerd in Nature. Heel kort samengevat: via experimenten en veldstudies stelden de onderzoekers vast dat online brainstormen tot ongeveer 15 procent minder creatieve ideeën leidt dan ouderwets bij elkaar zitten. Een mogelijke verklaring is volgens Brucks en Levav de smalle focus die we hebben tijdens online vergaderingen. We zitten stil en kijken naar een beeldscherm. Dat is niet bevorderlijk voor het verzinnen van creatieve ideeën. De resultaten van Brucks en Levav staan niet op zichzelf. Ouder onderzoek van Olson en Olson, waarover ik hier al eens schreef, laat vergelijkbare effecten zien. Wat kun je hieraan doen? Best een belangrijke vraag, want in een tijd vol kleine en grote crises is de behoefte aan creatieve ideeën groot. Moeten we nu allemaal terug naar kantoor? Of zijn er ook andere mogelijkheden? Adam Grant, bekend organisatiepsycholoog en auteur, heeft een originele kijk op deze kwestie. Volgens hem deugt de manier waarop we in de regel brainstormen – of we nu echt of online samenkomen – sowieso niet. Waarom? Nou, bij een plenaire brainstorm kan er maar één persoon tegelijk aan het woord zijn. Dus heel productief is het niet. Ook lastig: vaak houden introverte mensen of collega’s lager in de pikorde zich stil. Daarnaast wil niemand in een groep met collega’s dom of gek overkomen, dus houden we onze meest extravagante ideeën voor onszelf. En ook hebben we in groepen de neiging tot conformisme, zodat vaak niet het beste, maar het populairste idee de meeste aandacht krijgt. Ook Brucks en Levav onderkennen deze interpersoonlijke problemen bij brainstorms. En volgens hen spelen ze even sterk bij virtueel als bij echt vergaderen. Misschien moeten we eerst leren beter te brainstormen. Als we werkelijk creatief aan de slag willen, is meer nodig dan enkel de vraag stellen: ‘Iemand nog een goed idee?’  Een techniek die Grant aanbeveelt, is brainwriting. Daarbij krijgen alle deelnemers een probleemstelling voorgelegd en schrijven ze zoveel mogelijk ideeën op. Dit kan tegelijk op kantoor, maar ook prima op je eigen tijd en plaats. Een extra mogelijkheid is dat je daarna allemaal je lijst doorgeeft aan een collega (bijvoorbeeld degene die alfabetisch na jou komt), die vervolgens doorbouwt op jouw ideeën. Dit kun je verschillende keren herhalen. Ten slotte verzamel je alle ideeën, bij voorkeur anoniem, en maak je samen een keuze. Het liefst aan de hand van vooraf vastgestelde criteria. Het voordeel van een dergelijke aanpak is dat je heel veel verschillende ideeën ophaalt. En volgens Grant zijn kwantiteit en variatie de belangrijkste elementen bij een brainstorm. Het aardige van brainwriting is dat je er niet voor bij elkaar hoeft te komen. Alleen het selecteren van de beste ideeën doe je gezamenlijk. En juist dat stukje van het proces blijkt online dan weer even goed te gaan als wanneer je samen in een ruimte zit, zo leert het onderzoek van Brucks en Levav.  Ben Tiggelaar  schrijft wekelijks over persoonlijk leiderschap, werk en management. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/09/hoe-kan-je-creatief-online-vergaderen-a4141397
2022-09-09||Koning Charles III draagt zijn titel ‘prins van Wales’ over aan William||Nu Charles koning is geworden, maakt hij zijn zoon William de prins van Wales. Sinds koning Edward I die titel in 1301 aan zijn zoon gaf, is het traditie dat de Britse troonopvolger de prins of prinses van Wales wordt. Williams’ vrouw Kate is vanaf nu de prinses van Wales. In zijn televisietoespraak zei koning Charles III dat hij trots is de titel over te dragen. Hoewel er geen formele verantwoordelijkheden bij de titel horen, zette Charles zich als prins van Wales in voor verschillende goede doelen. Hij zei ervan uit te gaan dat die traditie wordt voortgezet.  Prins William en prinses Kate hebben met het overlijden van koningin Elizabeth II ook het hertogschap van Cornwall erbij gekregen, samen met het eigendom van 7,552 hectare land. William en Kate waren al hertog en hertogin van Cambridge, die titels houden ze. Daarnaast krijgt William nog een reeks Schotse titels: prins en groot rentmeester van Schotland, graaf van Carrick, Lord of the Isles en Baron van Renfrew.||https://www.nrc.nl//nieuws/2022/09/09/koning-charles-iii-draagt-zijn-titel-prins-van-wales-over-aan-william-a4141428
2022-09-09||Hoe Nick &#038; Simon samen de palingsound ontstegen – en hoe ze alleen verder gaan||Het viel nauwelijks te missen de afgelopen weken: het Volendamse zangduo Nick & Simon stopt. Doet dat ertoe? Wel, ze vormden het „populairste muziekgezelschap van Nederland” aldus recent publieksonderzoek.  Ze waren groot in ‘dicht bij het volk’-pop: kalme luisterliedjes, verbroederende meedeiners. Ze hielden uitverkochte concertreeksen van Gelredome tot in Ahoy, wonnen muziekprijzen van Edison tot Gouden Harp en maakten veelbekeken tv-programma’s.  Dus ja, dat zij het na zestien jaar samen niet meer zien zitten, doet ertoe, in de Nederlandse muziekwereld.  En ineens is het turbulenter rondom de twee zangers  dan het hun hele carrière is geweest. Geruchten over ruzie zijn er al lang.  Hun   interview vorige week bij  Eva Jinek was ronduit ongemakkelijk,   ze keken elkaar nauwelijks aan. De stoïcijnse, gepijnigde blik van Nick Schilder –  een perfectionist die niet opgeven wil. Simon Keizer: verklarend, het boetekleed aantrekkend. Hij was het die de gedachte toegelaten had: wat als Nick & Simon stopten.  Wat was het? De druk, de lol weg? Benauwdheid, piepte Simon. De rek was eruit. Hij zou altijd muzikant blijven, maar ambieerde geen hits meer. En, vroeg hij zich af, wie zou hij los van het zangduo zijn? Aan die gedachte moest zijn muzikale wederhelft duidelijk nog wennen.  De route naar de top begint in 2006, het jaar dat de ene Volendamse groep BZN ophoudt te bestaan en de andere, The Cats, na veertig jaar eenmalig een reünie heeft. Een jong zangduo – spijkerbroekies, gympies, gelhaartjes en één gitaar – uit diezelfde woonplaats scoort een hit. Nick Schilder en Simon Keizer, beiden 21 jaar, studenten economie en bedrijfskunde, zingen in ‘De Soldaat’ over een uitgezonden militair die zijn geliefde thuis mist.  De Nederlandse popmuziek kent in dat jaar, op Marco Borsato (‘Rood’) en zomerhitje ‘Toppertje’ na, vooral uitschieters in de  bandscene. Bløf springt in het oog met zijn tour du monde – het in vele landen opgenomen monsterproject Umoja. Rowwen Hèze scoort met zijn dialectplaat. Aan de andere kant van het spectrum is de Volendamse volkszanger Jan Smit uiterst succesvol.  Al lijkt het er eerder weinig op – hun Idols-deelname in 2003 is geen  succes – het duo Nick & Simon wint snel aan populariteit. Zeker met de hulp van de bekende artiestenmanager Jaap Buijs. Zo duiken de zangers natuurlijk geregeld op in de populaire realitysoap Gewoon Jan Smit van dorpsbuddy Jan Smit. Want je helpt elkaar in Volendam.  Maar roem (en geld) komen vooral met snel elkaar opvolgende hits als ‘Pak maar mijn hand’ (Spotify: 27 miljoen streams), ‘Kijk omhoog’, ‘Steeds weer’ en ‘Rosanne’ in een braaf en oergezellig meedeinen door het hele land. Ze hebben hun studies inmiddels  afgebroken. De nieuwe, uiterst aaibare sterren – ideale schoonzoons met een drama achter de rug (de Volendamse cafébrand, Nick belandde erdoor in het ziekenhuis) – scheuren in het schnabbelcircuit van café, plein naar zomerfeest. Vierhonderd shows in een jaar, dat is geen uitzondering. De ene artiest vindt het een spotnaam (want niets rock-’n-roll aan), voor de ander is het een geuzennaam. Feit is dat de ‘palingsound’, een door Willem van Kooten alias diskjockey Joost den Draaijer bedachte term voor de muziek uit Volendam, begon bij de beatmuziek van The Cats. Vervolgens werd het een verzamelnaam voor Volendammer muziek, van BZN (‘Mon Amour’), zanger Piet Veerman (‘Sailing Home’) tot Jan Smit. Typerende elementen: de van oorsprong katholieke koorzang, een altijd sluimerend melancholische onderstroom, het gebruik voor traditionele instrumenten van accordeon, viool, mandoline in veelal gedragen ballades. Geldt dat ook voor Nick & Simon, opgegroeid met gitaar in de dorpskroeg? In het begin wel. Zij vertegenwoordigen de nieuwe generatie en de palingsound is nooit ver: de volkse ‘gewoonheid’, de gezwollen emoties en de tweestemmigheid – de kurk waarop de sound van muziekdorp Volendam in veel liedjes drijft.  Maar dat etiketje van de palingsound wringt. De Volendamse band 3JS tekent al lang bezwaar: het is hokjesgeest, hun muziek heeft niets met die sound. Nick & Simon, niet per se voor of tegen, schuiven gewoon kalmpjes muzikaal op. Dan weer in dezelfde zachtmoedige sfeer richting Acda & De Munnik. Zonder hun tekstgerichte spitsvondigheid dan, want oei – wat kunnen Nick & Simon tekstueel soms struikelen. („En zitten er geen vleugels aan een vogel. Vliegt het toch nooit ergens heen.”) Met vaste producer/componist Gordon Groothedde wordt de deur steeds wijder opengezet voor muzikale invloeden uit Nashville, country en pop. Nick & Simon blijven braafjes overkomen, maar muziekinhoudelijk wint het duo, intussen overladen met prijzen, aan diepte.  Foto Iris Planting/Lumen
 Nick & Simon evenaren Simon & Garfunkel. Tenminste, dat vindt de Amerikaanse zanger Paul Simon zelf, die hen in een filmpje  laat weten hun zangkunst erg goed te vinden. De liefde voor het Amerikaanse folkpopduo Simon & Garfunkel ontstaat al in hun tienerjaren.  ‘Geïnspireerd door de jaren zeventig-liedjes als ‘Cecilia’  besluiten de schoolvrienden óók hun stemmen te gaan vlechten. Op het album NSG (Nick & Simon & Garfunkel, 2020) lijkt alles wel extra aangezet: delicate samenzang, smeltende harmonieën (‘Waarom’), melodische wendingen, de zachtmoedige folkrock. En duidelijk: in de extra Simon & Garfunkel-covers, die ze dus al hun hele leven zingen, van ‘The Sound of Silence’ tot ‘Bridge over Troubled Water’ vinden ze elkaar blind. Schilder breed, laag, zijn gitaar volgend. Keizer hoog of ertussen waaierend, al dan niet met contramelodie. Dat ze meer worden dan hun zoetsappige liedjes danken ze aan hun veelvuldige televisiemomenten. Nick & Simon blijken sympathieke kijkcijferkanonnen. Niet alleen door regelmatig op te duiken in spelshows, maar ook als juryleden in The Voice krijgt het duo in de periode 2009-2011 steeds meer afzonderlijk een gezicht. Nee, ze waren geen broers. En nee, geen koppel. En ja, altijd: ben jij nou Nick of Simon? Gimmick of niet: Nick gaat om die reden  altijd links staan. Smoel krijgen de zangers vooral door hun vele muzikale reisprogramma’s in onder meer Amerika en Zuid-Afrika. Relaxed en relativerend, in Volendams dialect (ondertiteld) trekt het duo van plek naar plek met steeds weer eenzelfde doel: optredens ritselen in lokale club – steeds minder bleu en in steeds steviger Engels – en een mogelijke ontmoeting met een grootheid. Vriend en manager Kees Tol groeit uit tot grappige sidekick en tv-persoonlijkheid.  Ook wie weinig met hun muziek opheeft, moet toegeven dat het leuke televisie is: een combinatie van nuchter Volendams, aanstekelijke meligheid en muzikaliteit. Zeker de laatste televisieserie Homeward Bound, een zoektocht naar de muzikale sporen van Paul Simon en Art Garfunkel in New York. Nick & Simon zijn hoopbrengers. Steeds weer beloven ze luisteraars „een nieuwe start”. Aansporingen klinken als „Laten we dansen op het ritme van hoop”. Of: „Een nieuwe dag is nabij. Morgen zal het anders zijn.” Melancholie en weemoed waren de dominerende emoties maar er spreekt ook een onverwoestbaar optimisme uit hun teksten. Was er dan nooit eens een sombere noot? Zeker, al in hun debuutsingle. Ze herschrijven ‘Soldaat’ na klachten van échte militairen op missie. De hoofdpersoon overleeft het niet – een te droef verloop. Op hun laatste album NSG is ‘Oostenwind’ een opvallend lied in mineur. Altijd ongunstig, die snijdende wind bij het IJsselmeer, weten ze nu. „Over mijn leven waait een oostenwind. Oktober november zie ik somber in. Hij hielp me vooruit. Maar plotseling. Keerde hij zich tegen mij. Een oostenwind.” Solo. De broederlijke verstrengeling is gebroken en leidt nieuwe wegen in. Ach, geef ze eens ongelijk. Voor Simon smaakt het solo-theaterprogramma in 2016 (geestig: Ik & Simon) vast naar meer. En ook Nick gaat zijn schok van de breuk ombuigen naar de „individuele creativiteit”, waarover het persbericht ronkt.  Die onderling getroebleerde verhouding is wel een punt. Zondag start hun laatste aan Simon & Garfunkel opgehangen tournee. Zes afscheidshows (uitverkocht) in Ahoy volgen in april. Waarom dan nog? Uitmelkerij, gillen sociale media. Maar dat zal de fans van het eerste uur verder een zorg zijn.  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/09/hoe-nick-simon-samen-de-palingsound-ontstegen-en-hoe-ze-alleen-verder-gaan-a4141353
2022-09-09||In Rusland is een winter zonder gas heel normaal – ook bij min 35||Langs een asfaltweg in het dichte naaldbos in de Noord-Russische autonome republiek Komi, maakt een gele graafmachine een diepe geul in de gortdroge zandgrond. Het kraakt, gromt en raast op het kaalgekapte stuk land tussen de bomen. Twee mannen trekken een zwarte plastic buis de geul in. Die moet de inwoners van het verder gelegen dorp Kortkeros tegen het einde van dit jaar van aardgas voorzien. „Nog vijftien kilometer”, zegt een van hen, Kirill, die zijn achternaam niet wil geven uit angst voor represailles van de baas.  De potige, gebruinde dertiger is van de graafmachine gesprongen. Zweet parelt van zijn voorhoofd. Hij draagt een petje met de Russische vlag en een werkpak van GazpromStroi, dochterfirma van gasreus Gazprom. Het bedrijf is verantwoordelijk voor het onderhoud van het gigantische gasnetwerk dat Rusland doorkruist. Kirill is een van de tienduizenden seizoensarbeiders die ’s zomers in afgelegen Russische streken bouwwerkzaamheden uitvoeren. Het werk betaalt goed, zegt hij. De zomerhitte en de steekmuggen nemen ze voor lief. Alleen de vele rondstruinende beren zorgen voor problemen. „Gisteravond wandelde er hier nog eentje. Gelukkig hadden we een bijl om hem te verjagen.” Op zestig kilometer ten oosten van Komi’s hoofdstad Syktyvkar werken ze aan een ambitieus project: de aansluiting van zo’n achtduizend dorpen op het gasnetwerk. Het is onderdeel van de gazifikatsia van het Russische platteland: de aansluiting van miljoenen huishoudens op het gasnetwerk. Rusland mag het grootste gasland ter wereld zijn, slechts één op de drie huishoudens kookt en stookt op gas. De rest stookt elektrisch of met smerige kolen, hout en olie. In Komi, een van de belangrijkste wingebieden en doorvoerregio’s van Russisch aardgas naar Europa, moet zelfs ruim 90 procent van de dorpen het stellen zonder het ‘blauwe goud’. De slechte leefomstandigheden in het Russische noorden vormen een belangrijke reden dat mensen er massaal wegtrekken. Vorig jaar gaf president Vladimir Poetin Gazprom  en de regionale autoriteiten de opdracht om de Russische bevolking tot 2023 van gratis gas te voorzien. Om het allemaal eenvoudig te maken riep Gazprom een speciale website in het leven. „Wilt u een gasaansluiting? Klik dan hier.”   Maar een aansluiting blijkt niet in een klik geregeld. „Wij hebben gas, sinds een maand!”, roept Oksana Prokopovitsj (41) vrolijk van over haar tuinhek in Tsjasovo, een dorp twee uur rijden noordwaarts van Syktyvkar. Ze wijst naar de smalle, knalgeel geverfde gasbuis die langs de houten planken van haar roze datsja omhoogklimt. Samen met de andere dorpsbewoners deed ze twee jaar terug een gasaanvraag bij Gazprom. „We dachten dat het gratis zou zijn, want dat had Poetin gezegd. Maar dat was dus mooi niet het geval.” Pas toen ze de aanvraag had gedaan, werd duidelijk dat de inwoners van Tsjasovo de laatste meters gasbuis naar hun keukens zelf moesten betalen. 50.000 roebel, omgerekend ruim 800 euro. Prokopovitsj, chefkok op een lagere school, kon het zich net veroorloven. Maar veel Russen in afgelegen dorpen moeten soms wel het tienvoudige betalen, of Gazprom weigert domweg de aansluiting. Oksana zucht. „Onze regio levert gas aan de wereld, maar wij zien er niets van terug.”  Viktor Visjnevetski is het roerend met haar eens. De 38-jarige energieke blonde Rus handelt in speelgoed, en is daarnaast milieuactivist en lokaal politicus in Syktyvkar. In die laatste twee hoedanigheden deinst hij er niet voor terug om problemen aan te kaarten. Hij voert actie tegen milieuschade die grote bedrijven in de uitgestrekte bossen van Komi veroorzaken, en juicht het toe dat de bevolking eindelijk de kans krijgt over te stappen op gas. „Via ecologische onderwerpen wil ik de mensen wakker maken”, zegt hij, terwijl hij zijn auto over een verzakte bosweg manoeuvreert. „Ze begrijpen heel goed dat olie en gas van hier naar het buitenland wordt geëxporteerd, ons land lééft daarvan. Maar we voelen ons als de schoenmaker zonder schoenen. Jullie in Europa zijn bang dat Rusland jullie deze winter in de kou laat zitten. Hier leven veel mensen altijd zonder gas. En geloof me, de winters hier zijn een stuk kouder!” Visjnevetski was er, als de meeste Russen, van overtuigd dat Poetin de gaskraan naar Europa niet zou dichtdraaien. „Rusland heeft die inkomsten net zo hard nodig als Europa ons gas.” Toch is de Europese angst niet ongegrond, weet ook hij. Sinds het Westen harde sancties invoerde vanwege de inval in Oekraïne, begon prompt de export van Russisch gas naar Europa te haperen. Poetin gaf legio verklaringen voor de verminderde gasleveranties. Regulier onderhoud aan de pijpleidingen, overmacht, een turbine die niet geleverd zou zijn, een „olielek”. Inmiddels is de kogel door de kerk: Kremlin-woordvoerder Dmitri Peskov maakte deze week bekend dat Nord Stream 1 wegens technische redenen gesloten blijft tot de sancties zijn opgeheven – welke sancties precies zei hij er niet bij. Volgens Gazprom is de leverantie niet veilig meer. Het bedrijf publiceerde dinsdag een pesterige clip met winterse beelden van Russische en Europese steden met daaronder het lied ‘En de winter wordt groot’. Het ontlokte Russen op sociale media snedige commentaren dat Gazprom Russen in de winter ook zonder gas laat zitten. Het zijn gewone Russen die de prijs betalen van de sancties Viktor Visjneveski milieuactivist en lokaal politicus in Syktyvkar Pure chantage, oordelen westerse politici, die Gazprom al maanden verwijten de Europese gasreservoirs met opzet niet te vullen. Ook volgens de Russisch-Amerikaanse energiedeskundige Michaïl Kroetichin zijn de problemen die Gazprom noemt een excuus. „Opnieuw laat Gazprom zien geen commercieel bedrijf te zijn, maar een onderneming die handelt volgens de politieke instructies van het Kremlin”, zei hij deze week in een videogesprek met de Russische journalist Jevgeni Kiseljov, die in Rusland tot buitenlands agent verklaard is en wordt gezocht door de autoriteiten.   Kroetichin verwacht niet dat de afsluiting van Nord Stream 1 deze winter in Europa tot de catastrofe zal leiden die door sommigen wordt voorspeld. „De paniek wordt veroorzaakt door een koor van stemmen: de pr van het Kremlin, de harde lobby van Gazprom, gecorrumpeerde Europese politici, en onwetende burgers die angstig worden”, zei hij tegen Kiseljov. Hoe Europa de winter doorkomt, hangt volgens hem nu in grote mate af van de solidariteit tussen Europese landen. Nadezjda Goesjtsja (64) zit op de rand van haar scheefgezakte veranda in het dorp Pytsjim, een stoffige verzameling huizen midden in het bos. In haar gele korte broek zit een groot gat, waar eerst een geborduurde vlag van Oekraïne zat. „Ik kreeg hem ooit van mijn broers, die wonen daar”, verklaart ze de herkomst van het kledingstuk. Ze knipte het logo eruit om scheve blikken in het dorp te voorkomen. Haar houten huis zou eigenlijk onbewoonbaar moeten worden verklaard. „Kijk, hoe scheef de vloer is, en daar komt het plafond naar beneden”, zegt ze wijzend naar een gapend zwart gat, van waaruit grauwbruine vochtplekken zich verspreiden. Er zit graffiti op de muren, binnen hangt het vol posters van jarennegentigpopsterren. Ondanks de armoede is Goesjtsja verknocht aan deze plek, aan haar tuin vol petunia’s, floxen en afrikaantjes, waar met veel kabaal een havik uit opvliegt. Maar niet in de winter. „Het is te koud. De berken die hier stonden zijn al gekapt en hout kopen is veel te duur.” Fornuis met gascilinder, in de keuken van Nadezjda Goesjtsja. Foto Yulia Nevskaya
 Goesjtsja zou haar stokoude, stenen kacheltje dolgraag verruilen voor gas, maar ook bij haar werkt Gazprom niet mee. Toen de dorpskolchoze – collectieve boerderij –  na de Sovjetjaren werd opgeheven, vergat de gemeente haar huisje over te schrijven. „Mijn huis bestaat niet, zeggen ze. En dus heb ik geen recht op gas”, snuift ze verontwaardigd. Ze informeerde Poetin per brief over haar penibele situatie, maar het mocht niet baten. Nu woont ze ’s winters maar in de stad. Niet alleen in de afgelegen nederzettingen, zelfs in de grotere dorpen dicht bij de ondergrondse gasknooppunten is gas geen gegeven. Midden in het dorp Zjesart – zevenduizend inwoners aan de kabbelende Vytsjegda – loopt Aleksandr Roesskich (24) met een ladder en twee tl-buizen te zweten in de hitte. Hij is elektricien en weet precies welke huizen een gasaansluiting hebben, welke inwoners noodgedwongen elektrisch stoken en hoeveel dat allemaal kost. ’s Winters komt het regelmatig voor dat inwoners van Zjesjart bij min 35 zonder stroom komen te zitten, vertelt hij. „Ze moeten zich behelpen met dekens en noodkacheltjes.” Het maakt hem woedend dat de regering de bevolking letterlijk in de kou laat zitten. Hij sloot zich aan bij de communistische partij. „Dus nu ben ik van de oppositie”, zegt hij. Het Kremlin lijkt niet helemaal doof voor de oplopende frustraties. Vorige week droeg Poetin vicepremier en oud-energieminister Aleksandr Novak op meer subsidies vrij te maken om armlastige groepen te helpen met hun gasaansluiting. „Er is al veel gedaan om de kwaliteit van leven voor Russen te verhogen”, benadrukte Poetin. Daarnaast wisten de regio’s 160 miljard roebel (ruim 2,5 miljard euro) op te hoesten, meldde het Russische persbureau Ria Novosti. Een derde van het benodigde budget.   Des te wranger waren de laatste berichten die de Gazprom-top rond dezelfde tijd publiceerde. Dankzij de duizelingwekkende gasprijs, opgedreven door de oorlog, boekte de gasgigant het eerste halfjaar van 2022 een recordwinst van bijna 40 miljard euro. Het Kremlin, dat de helft van de aandelen in handen heeft, kan een slordige 10 miljard euro aan dividenden tegemoetzien. Geld dat hard nodig is voor de oorlog in Oekraïne, maar ook om energieroutes te verleggen. Vorige week maakte Gazprom de aanleg van een nieuwe gaspijp naar China bekend, naar eigen zeggen om daar aan de groeiende gasvraag te kunnen voldoen. Experts trekken hun wenkbrauwen op bij het horen van die ambities. „President Poetin lijkt in de illusie te verkeren dat zijn dromen nu uitkomen, alsof hij het allemaal vooraf zo heeft gepland”, zei energie-expert Kroetichin tegen de onafhankelijke Russische nieuwssite New Times. „De Chinezen hebben helemaal geen plannen om de import van Russisch gas te vergroten.” Volgens Kroetichin kost het ombuigen van de gasstroom vanuit Europa naar China zo’n vijftien jaar. En alternatieve gasbestemmingen heeft Rusland nauwelijks. Wat er bij Gazprom achter de schermen gebeurt blijft een raadsel. Pottenkijkers zijn niet gewenst, werknemers houden hun kaken stevig op elkaar. Eind augustus werd bekend dat grote hoeveelheden aardgas worden afgefakkeld nabij de Finse grens. Volgens experts is dat een teken dat het bedrijf, dat al sinds mei geen gas meer levert aan Finland, met technische problemen kampt. Op basis van satellietbeelden concludeerde het Noorse onderzoeksbureau Rysted Energy dat er per dag voor zo’n 10 miljoen euro aan gas in vlammen opgaat.  Viktor Visjneveski hoopt dat Rusland en Europa voor de winter een compromis zullen vinden om een gascrisis te voorkomen. „De [westerse] sancties brengen Poetin en zijn oligarchenvrienden niet op de knieën, het zijn gewone Russen die de prijs betalen.” Nu is de gasprijs hoog, maar een daling zou grote invloed hebben op de regionale budgetten die Moskou verdeelt, en daarmee op de sociale programma’s voor de bevolking, zegt hij. Als ecologisch activist vreest hij ook dat de sancties de broodnodige energietransitie in Rusland zelf zullen blokkeren. Het idee dat de door sancties getergde Russen een opstand zou kunnen uitlokken, doet hij af als naïef. „Denken ze dat in Europa echt? Dan hebben ze daar geen idee hoe de machthebbers in Rusland te werk gaan en hoe zij door hun entourage worden beschermd.” ||https://www.nrc.nl//nieuws/2022/09/09/in-rusland-is-een-winter-zonder-gas-heel-normaal-ook-bij-min-35-a4141165
2022-09-09||Dienst in St Paul&#8217;s Cathedral afgesloten met Brits volkslied||De herdenkingsdienst in St Paul’s Cathedral in Londen is afgesloten met het Britse volkslied, dat zowel door het koor als door de andere aanwezigen werd gezongen. Het woord ‘koningin’ werd daarbij vervangen door ‘koning’. Eerder tijdens de dienst speelde een doedelzakspeler een klaagzang ter herinnering aan koningin Elizabeth II, die graag in Schotland te vinden was.  Het publiek in de kathedraal was volgens de BBC divers: van jong tot oud, met of zonder kinderen. Er was een aantal politici, onder wie de deze week aangetreden Britse premier Liz Truss, die ook een toespraak hield.||https://www.nrc.nl//nieuws/2022/09/09/dienst-in-st-pauls-cathedral-afgesloten-met-brits-volkslied-a4141423
2022-09-09||‘Je was er vroeg bij, hè’ - wat je ziet als je een week meekijkt in een abortuskliniek||„Heb je een beetje de bibbers?” vraagt verpleegkundige Antoinette. In de behandelstoel van de abortuskliniek in Arnhem ligt een achttienjarige economiestudent met haar benen in de beugels. Ze heeft onveilige seks gehad met haar vriend, die ze nu twee maanden kent. Ze is zes weken zwanger. „Je was er vroeg bij, hè”, zegt Antoinette. „Gelukkig maar.” Tussen haar benen zit arts Brigitte. De anesthesist naast haar spuit de pijnstiller fentanyl in het infuus. „Zucht maar een paar keer diep door.” De verpleegkundige weet dat de achttienjarige binnenkort op vakantie gaat: „Denk maar lekker aan cocktails in een hangmat in de zon.” Na de fentanyl komt de propofol, waardoor ze binnen een halve minuut in slaap valt. Antoinette smeert een koude gel op de buik en zet het echoapparaat erop. Het meisje had kwade, grijze verpleegkundigen aan haar bed verwacht. Ze was bang dat de medewerkers van de kliniek een oordeel over haar zouden hebben. Ze vindt zichzelf  nog te jong om moeder te worden, misschien wil ze het wel  nooit worden. Maar ze heeft tijdens het maken van de echo wel gevraagd of ze de foto mee naar huis mag nemen. „Ik weet niet, als een soort bewijs van wat er is gebeurd.” Arts Brigitte beschrijft aan de verslaggevers wat ze doet: „Eerst breng ik een eendenbek in om de vagina te openen. Daarna desinfecteer ik de baarmoedermond met jodium. Dan breng ik het slangetje in.” Op het echoscherm ziet ze wat er in de baarmoeder gebeurt.  Er klinkt een zuigend geluid.  „Oké. Weg.” Het is het begin van de zomer van 2022. De zomer waarin het recht op abortus in de Verenigde Staten  fors is ingeperkt, waardoor het debat erover ook hier feller werd. Vrijwel tegelijkertijd is in Nederland de drempel juist verlaagd. Er is besloten de verplichte bedenktijd van vijf dagen af te schaffen: vanaf 2023 geldt er geen bedenktijd meer.  En als de Eerste Kamer instemt, kan ook de huisarts straks een abortuspil voorschrijven. Dat leidt in de conservatieve hoek weer tot een sterk tegengeluid.  Het gaat heel veel over abortus, terwijl je de direct betrokkenen zelden hoort. In Nederland worden jaarlijks dertigduizend abortussen uitgevoerd. Talrijke artsen, verpleegkundigen, anesthesisten en naasten vervullen een belangrijke rol.   Toen NRC Monique van Tilburg benaderde – ze is directeur-bestuurder van Mildred Clinics, de oudste abortuskliniek van Nederland – had ze gemengde gevoelens. Berichtgeving over abortus, ziet zij,  leidt snel tot polarisatie. Dat dit verhaal gaat over de dagelijkse praktijk, over de mensen die een abortus ondergaan en de mensen die de ingreep dagelijks uitvoeren, en níét over de voors en tegens, gaf de doorslag. We mochten een week lang meekijken in twee klinieken, in Eindhoven en Arnhem. Daar worden jaarlijks ruim vierduizend ingrepen uitgevoerd. De afspraak was dat we alles mochten opschrijven en zien, mits de cliënten dat toestonden.  De achttienjarige economiestudent  had kwade, grijze verpleegkundigen aan haar bed verwacht Maandagochtend in de kantine in Arnhem. Het is vijf over acht en er is vers geschuimde melk bij de koffie. Aan tafel gaat het over het teruggedraaide recht op abortus in de Verenigde Staten. Een verpleegkundige trekt een witte broek en overjas uit de kast. Ze wijst naar de kleerhangers. „Ik kan er niet meer naar kijken zonder aan Amerika te denken”, zegt ze mismoedig. Ze is bang dat vrouwen om hun zwangerschap af te breken weer naar gevaarlijke onorthodoxe methoden zullen grijpen.  Verpleegkundige Marian, die deze week 21 jaar in de kliniek werkt, schiet haar klompen aan. In de wachtkamer haalt ze een 36-jarige vrouw op.  Die neemt plaats op een behandelstoel en schuift haar zwarte legging een stukje naar beneden. Marian zet de echokop op haar buik en vraagt: „Wil je het zien?” De vrouw knikt en de verpleegkundige draait het scherm zo dat ze kan meekijken.   Marian: „Dat rondje is het vruchtzakje. Een klein zakje met vocht. Je bent rond de zes weken zwanger. Hoe is het om dit te zien?” De vrouw: „Heel anders dan bij mijn eerste twee kinderen.” Ze maakt haar buik schoon met een prop tissues en trekt haar T-shirt naar beneden. Dit weekend heeft ze de verjaardagen van haar kinderen gevierd. Maar een derde, dat wil ze niet. „Ik heb al acht jaar een stabiele relatie, dus dat is het niet. En waar er twee eten kunnen er ook drie eten. Maar het gaat gewoon niet meer. Niet nog een keer. Ik ben net weer aan het opklimmen en ik heb twee kinderen voor wie ik moet zorgen.”  De vrouw is twee keer negen maanden lang misselijk geweest, en na de geboorte van haar zoon belandde ze in een diep dal. „Na de bevalling werd hij met toeters en bellen bij me weggehaald. Het was helemaal mis. Hij huilde anderhalf jaar lang. Ik voel nu pas liefde voor hem.” Marian: „Ik begrijp dat je  therapie hebt gehad vanwege de bevalling en de huilbaby.” De vrouw: „Ik wist helemaal niks meer van de bevalling. En na die tijd wist ik niet meer wat ikzelf wilde. Ik wist zelfs niet wat voor beleg ik op mijn brood wilde.” Marian: „Wat gebeurde er toen je ontdekte dat je zwanger was?” De vrouw: „Ik voelde angst, had een schuldgevoel. Mijn man zou heel graag een groot gezin willen.”  Marian knikt. „Steunt je partner jou?” „Ja. Zeker”, zegt ze. „Hij vindt dat ik het moet beslissen, omdat het mijn lichaam is. Maar als ik het wil houden, dan wil hij er helemaal voor gaan.” Haar man kon er vanwege zijn werk niet bij zijn vandaag, maar is er wel als zij straks thuiskomt.  Marian: „Je kunt de komende dagen best even deep down gaan. Het is niet niks.” Marian legt haar uit hoe de ingreep in zijn werk gaat.  Ze zegt: „Voor ons is het belangrijk om te weten: kunnen jij en je partner hierna verder?” Zij: „Dat wordt wel een puntje.” Veel vrouwen melden zich bij een ongewenste zwangerschap eerst bij de huisarts. Die geeft hen een verwijsbrief voor de kliniek, waar ze zelf naartoe bellen om een afspraak te maken.   Voor vrouwen die langer dan zes weken en twee dagen zwanger zijn geldt in ieder geval tot 1 januari 2023 nog een wettelijk verplichte bedenktijd van vijf dagen, dus de afspraak in de kliniek is op zijn vroegst vijf dagen na het eerste contact met de huisarts.    Eenmaal in de kliniek gaat het allemaal vrij snel: nadat vrouwen zich gemeld hebben bij de receptie, worden ze door een verpleegkundige opgehaald uit de wachtkamer. Dan gaan ze naar een spreekkamer met daarin een gynaecologische ligstoel, voor een echo. Een arts stelt vast hoelang een vrouw zwanger is, en welke behandelingen er zijn. Tot negen weken kunnen vrouwen kiezen voor een abortuspil: één tablet neemt ze in tijdens het bezoek aan de kliniek, dat  zorgt ervoor dat de zwangerschap stopt. Thuis brengt ze twee dagen later nog eens vier tabletten vaginaal in, waardoor haar baarmoeder samentrekt en ze de vrucht verliest. Die ingreep kan onaangenaam zijn: vrouwen verliezen bloed en stolsels, ze krijgen buikkramp en  worden soms misselijk.  Een arts kan in de kliniek de vrucht ook wegzuigen;  een curettage. Zo worden de meeste abortussen uitgevoerd.  Het kan onder sedatie, een roesje, waardoor de vrouw niets van de ingreep merkt. Vrouwen brengen voor zo’n ingreep een uur of twee, drie in de kliniek door. - Na de echo voert de vrouw een uitgebreid gesprek met een van de verpleegkundigen: de intake. Er worden praktische zaken besproken over de ingreep,  over anticonceptie, maar het gaat ook over de reden van de abortus.    NRC ziet deze week dat de  vrouwen uit alle lagen van de samenleving komen. Ze studeren economie, sociale wetenschappen, ze volgen een medische opleiding, werken in een supermarkt, bij schoonheidssalons, of ze zijn werkloos. Hier, zeggen de verpleegkundigen, zie je een afspiegeling van  Nederland voorbij komen. In Arnhem en Eindhoven staan ruim honderd afspraken gepland.  De jongste is deze week 16 jaar, de oudste 43 jaar. De vrouwen komen in hun eentje, soms met hun partner, een vriendin, of met hun moeder.  Het gros van de vrouwen komt deze week voor het eerst in de kliniek, maar in heel Nederland geldt dat één op de drie  vrouwen die voor een abortus komt al eens eerder een zwangerschap heeft laten afbreken. Veruit de meeste mensen die deze week de kliniek bezoeken  zijn net zwanger, zo rond zes weken. Eén vrouw  is zeventien weken zwanger. Soms ontdekken ze een zwangerschap pas laat. Of ze hebben tijd nodig om te beslissen: doe ik er goed aan?  Abortus is in Nederland toegestaan tot  24 weken, maar  Mildred Clinics voert abortussen uit tot achttien weken, een beleidskeuze. Deze week komt één vrouw uit Duitsland, één uit Italië, één uit Zwitserland en twee komen uit België. In die landen is abortus in de meeste gevallen legaal tot 12 weken. Zij moeten betalen voor de ingreep in Nederland (tussen de 500 en 900 euro).  Nederlandse vrouwen krijgen een abortus vergoed.   Er worden deze week grofweg twee redenen genoemd om te kiezen voor een abortus: óf de vrouwen vinden zichzelf te jong en hun leven niet stabiel genoeg. Of het gezin is juist compleet. Nóg meer kinderen, dat willen ze niet. Omdat ze nu al tijd en geld tekort komen, omdat hun kinderen extra zorg nodig hebben. Bij opvallend veel vrouwen botst hun gevoel met hun verstand: ze willen heel graag moeder worden, ooit. Maar nu gáát het niet.  Als we de verschillende gesprekken horen, vragen we ons af: hoe weet je zeker of iemand de juiste keuze maakt?  Wij wegen geen argumenten, zegt verpleegkundige  Marian, terwijl ze in de kantine in Eindhoven een dubbele boterham met kaas tussen de ijzers van het tosti-apparaat legt. Marian – dezelfde naam dus als haar collega in Arnhem – werkt hier nu twaalf jaar.  Als ze praat klinkt ze zacht maar beslist. Dus of een vrouw nu zegt  ‘geen tijd’, ‘geen geld’  of  ‘te jong’, de verpleegkundige oordeelt niet over het argument, legt ze uit. Zij wil weten wat de beslissing met de vrouw doet. Ze wil dat de vrouw zich verzoent met haar keuze.  Marian: „Het enige dat telt is: kan zij straks met haar keuze leven?” Verpleegkundigen weten dat sommige vrouwen worden gekweld door schuld of schaamte over de abortus, dat ze nog lang nachtmerries kunnen hebben.  Om zulke gevolgen te beperken, bespreken ze de beslissing uitvoerig.  Het intakegesprek is het belangrijkste gesprek dat in de kliniek wordt gevoerd: het is in feite de drempel tot de behandeling. Een vrouw legt in de spreekkamer uit waarom ze hier is. De verpleegkundige heeft de taak om vast te stellen dat een vrouw niet gedwongen wordt én achter haar keuze staat. In de wet staat dat moet worden vastgesteld dat de vrouw haar verzoek heeft gedaan „na zorgvuldige overweging en in het besef van haar verantwoordelijkheid voor ongeboren leven en van de gevolgen voor haarzelf en de haren”. Twijfelt een vrouw, dan wordt ze naar huis gestuurd om er nog eens over na te denken.  Voor zo’n gesprek bestaat geen script, verpleegkundigen leren vooral van de praktijk. Wij zien dat de gesprekken grofweg volgens hetzelfde patroon verlopen – en vaak ongeveer een kwartier duren, maar ook weleens een uur  of langer in beslag nemen. Verpleegkundigen vragen wanneer vrouwen de zwangerschap ontdekten, hoe dat was en waarom ze hier zitten. Of hun partner van dit bezoek op de hoogte is, en of ze zich gesteund voelen. Een belangrijk deel van het gesprek is ingeruimd voor anticonceptie. Als vrouwen dat willen, kan de arts direct na de curettage een spiraal plaatsen; 25 procent doet dat. Ze kunnen daar ook later voor terugkomen.  „Twijfel zie je en voel je”, zegt verpleegkundige Marian in Eindhoven. Je ziet het vaak al in de wachtkamer. Vrouwen zijn in zichzelf gekeerd, ze praten niet, draaien zich weg van hun partner. Daarna hoor je de twijfel soms in hun woordgebruik. Marian: „Vrouwen hebben het over ‘mijn baby’. Terwijl mensen die abortus willen, vaak een emotionele distantie hebben. Die zeggen: ‘het is nog niks’. Dat is niet zo natuurlijk: het is altijd iets. Maar zulke woorden gebruiken zij.” Andere artsen en verpleegkundigen in Eindhoven en Arnhem zien dat vrouwen die twijfelen geen antwoord geven op vragen. Ze kijken weg, of naar hun man. Het is vaak een keten aan signalen, zegt Marian – signalen die je moet bevragen. Verpleegkundige Hester: „Je kunt wel denken: ze huilt, want ze wil het niet. Maar dan vul je het in. Je moet haar vragen waarom ze huilt.” Marian: „Verdriet is iets anders dan twijfel. Je kunt heel verdrietig zijn en toch zeker zijn van je beslissing.”  „Heb je een boterhammetje mee?” Verpleegkundige Hester, korte krullen, stevige tred,  zwaait de deur van de ‘uitslaapkamer’ in Eindhoven open: een kleine ziekenhuiszaal, met acht strak opgemaakte bedden in twee rijen.  Hester wijst een zestienjarige de kleedkamers, en brengt haar daarna – ze draagt een joggingbroek en T-shirt nu – naar haar bed. „ Heb je je telefoon?” Ze geeft het meisje een sheet met uitleg. De zestienjarige heeft net twee pillen onder haar tong gelegd die de baarmoedermond week moet maken.  Over een uur vindt de ingreep plaats.  Het meisje krijgt al snel last van buikkramp. Even later steekt ze een arm met kippenvel in de lucht. Nog voor ze iets kan zeggen staat Hester naast het bed. „Ik ga een kruik voor je  maken.” Er schuift een nieuwe vrouw in het bed naast de zestienjarige. En ook bed nummer drie is inmiddels bezet. Door de vitrage schijnt zacht de zon naar binnen. Dit is de zaal waar vrouwen wachten op hun behandeling, en waar ze uitrusten als de ingreep erop zit.  Op de dagen dat we er zijn, zien we voorafgaand aan de behandeling veel spanning en verdriet. Veel vrouwen zijn misselijk van de zwangerschap of van de zenuwen. Ze geven over in spuugbakjes of houden de wc bezet.  Er is een vrouw bij wie de abortuspil niet goed heeft gewerkt, dat komt zelden voor. Ze komt terug voor een curettage. Ze ligt huilend in de rustkamer en verbergt haar gezicht achter haar haren. Een andere vrouw vertelt dat de druk op haar gezin door haar kind met autisme al zo hoog is dat deze er gewoon niet meer bij kan.  Eigenlijk besef je pas als je de kliniek binnenkomt dat je zwanger bent, zeggen de vrouwen, en dat er heel wat moet gebeuren om het te laten stoppen.  „Ik vind het zo jammer dat mijn eerste zwangerschap geen vrolijke is.” In aanloop naar de behandeling zien we de stress bij veel vrouwen toenemen. Ze zijn alert, houden de klok in de gaten en kunnen moeilijk stilzitten.  ‘Ik vind het zo jammer dat mijn eerste zwangerschap geen vrolijke is’ De meeste verpleegkundigen in de kliniek in Eindhoven hebben er al een lange loopbaan elders op zitten. Ze werkten op intensive cares, in hospices, op een oncologische afdeling in een ziekenhuis of in de ouderenzorg. Rouw, dát is wat veel van die banen verbindt, zeggen verschillende verpleegkundigen.  Alle verpleegkundigen werken in deeltijd, óf hebben er nog een andere baan naast. Hulpverlening aan vrouwen, „zéker in dit maatschappelijke klimaat”, drijft hen. Wie hen een paar uur observeert, ziet hoe snel en geruisloos ze zich door de kliniek bewegen. Voor iemand erom vraagt wordt er een spuugbakje uit de kast getrokken, of een tas aangereikt. Je ziet gestreste vrouwen ontspannen als een verpleegkundige heel even plaatsneemt op de rand van het bed.  „Het medische aspect van dit werk is niet superbijzonder”, zegt verpleegkundige Marian. „Het gaat erom dat we bij iedere vrouw checken:  wat is er aan de hand, wat speelt er in jouw leven?” Om dat goed te doen, mag het geen routine worden, legt ze uit. „Trouwens, als je dit vijf dagen doet, raak je uitgeput.”  Ook artsen en anesthesisten doen dat zo. Arts Brigitte werkt op oproepbasis voor de kliniek en is fertiliteitsarts in een ziekenhuis, waar ze mensen met een kinderwens helpt. Het is opvallend dat veel verpleegkundigen en artsen in deze kliniek óók in de geboortezorg werken of hebben gewerkt: als verloskundige, op kraamafdelingen of als kraamhulp.  Is die combinatie ook wel eens ingewikkeld? „Ik heb er geen last van”, zegt Brigitte. „Je bent hulpverlener. En er is gewoon een andere hulpvraag.” Er komen weleens mensen die ooit een abortus ondergingen en nu een kinderwens hebben. „Daar komt het woord spijt wel de hoek om kijken, maar ik probeer dan met ze te bespreken dat ze een keuze maakten die paste bij de tijd en de omstandigheden waarin ze zich destijds bevonden.” Hester roept een collega bij haar. Er is een uur verstreken en nu rijden ze samen het bed met de zestienjarige tot vlak voor de deur van de behandelkamer. Ze passeren een bord met de cliënten die vandaag behandeld worden. Bed vier, een vrouw van begin dertig die pas geleden al eens in de kliniek was, „wil na twijfel nu wel behandeling”, staat er. Een vrouw van 26 krijgt de abortuspil. Bed vijf, 32 jaar, is „erg verdrietig”.  Als de ingreep voorbij is pakt  arts Marco de maatbeker met het weefsel dat hij wegzoog uit de baarmoeder. In een kleine ruimte naast de behandelkamer giet hij de inhoud in een zeef. Hij spoelt het bloed weg onder een kraan en keert de zeef daarna om in een glazen schaal.  De vrucht  – van zes weken – is uit de baarmoeder gezogen en valt daarbij meestal uiteen. Marco, terwijl hij zich over de schaal op het aanrecht buigt: „We controleren of we alles hebben weggenomen.”   Met een pincet verzamelt Marco de deeltjes. „Dit is het vruchtzakje”, zegt hij  terwijl hij een dun vliesje optilt. „Die vlokjes eromheen geven het zwangerschapshormoon af”.    Hier in het keukentje, speurend in de glazen schaal,  moet iederéén die in de kliniek werkt wel eens slikken.  Een vrucht van zes weken is niet veel meer dan een vliesje, maar als Marco later die middag een zwangerschap van zeventien weken afbreekt, is het beeld in de zeef heel anders. Dan wijst hij een handje aan, een voetje, de ribbenkast. „Dit vind ik  heftiger”, zal hij dan zeggen.   Zo zijn er meer die een abortus bij een verder gevorderde zwangerschap belastend vinden om uit te voeren. Er zijn zelfs enkele verpleegkundigen die helemaal niet bij een behandeling laat in de zwangerschap willen zijn. Die diensten ruilen als er zo’n ingreep op het rooster staat.    Anesthesist Kris, die vrouwen in slaap brengt, denkt hardop na over het bewustzijn van een baby. „Van wanneer is je vroegste herinnering?” vraagt Kris. „Die van mij zo rond mijn derde. Ik ga er vanuit dat je je dingen voor die tijd niet zomaar kunt herinneren.” Kris werkt op de operatiekamers van een nabijgelegen ziekenhuis, net als zijn collega’s staat hij hier enkele dagen per maand in de behandelkamer. Het is zijn taak om te zorgen dat vrouwen niets van de ingreep meekrijgen, maar hoe zit dat bij de vrucht? Hij is er zo goed als zeker van dat die geen bewustzijn heeft, of er in ieder geval niks van mee krijgt. Dat maakt dit werk voor hem uitvoerbaar.  „Maar natuurlijk vraag ik me soms wel af: is er ooit iemand geboren die nog wat weet van die fase in de buik?”   In de kliniek wordt het normaal gevonden dat sommige verpleegkundigen of artsen zich ongemakkelijk voelen bij ingrepen laat in de zwangerschap, of ze zelfs liever niet uitvoeren. Maar er is wel een grens. Toen een stagiair  in Eindhoven een gedenksteen in de tuin van de kliniek wilde laten plaatsen ter nagedachtenis „aan alle ongeboren kinderen”, ging dat haar collega Hester te ver. „Je moet wel een schild blijven ophouden. Als je bij iedere abortus denkt: och weer een mensje, dan houd je dit niet vol. We zijn er hier voor de vrouw.”   „Als anesthesist  heb ik natuurlijk respect voor het leven”, zegt Kris. „Dat respect komt terug in ons werk: wat heeft zo’n kind voor kansen als het niet gewenst is? Als die ouders er niet van houden? Of als de ouders denken dat ze het kind geen goed leven kunnen bieden?” Ook de vrouwen die in de kliniek komen om hun zwangerschap af te laten breken, zitten vol met tegenstrijdige gevoelens. Soms kiezen ze meer met hun hoofd dan met hun hart.  Ze voelen al iets voor de vrucht in hun baarmoeder, maar de omstandigheden lenen zich niet voor het opvoeden van een kind. Die vrouwen willen iets doen ter afsluiting, een gebaar maken. Er is iedere week wel een vrouw die de vrucht wil meenemen om te begraven. Dat brengt ook moeilijkheden met zich mee: een plastic zakje of een potje mogen niet zomaar in de grond worden begraven, vrouwen moeten die officieel dus zelf leeggooien in de aarde.  Op dinsdag belt een vrouw, veertien weken zwanger, naar de vestiging in Arnhem: ze heeft een kistje in de vorm van een hart gekocht waar ze het vruchtje in wil begraven. De kist is 12 centimeter lang, zegt ze. Is dat genoeg?  Het kan, maar het is beter dat ze er niet naar kijkt, zegt de verpleegkundige.  In het dagboek dat de verpleegkundigen in Eindhoven bijhouden, hebben ze een brief geplakt die een vrouw aan haar ongeboren kind schreef. Ze beschrijft haar problemen, en ook dat ze tijdens de zwangerschap heel slecht voor zichzelf heeft gezorgd. Daarom kan je niet komen, schrijft ze. Ze legt uit dat ze dat heel moeilijk vindt.  „Liefs, mama.”  Maar het tegenovergestelde gebeurt ook dagelijks. Iedere dag is er in Arnhem of Eindhoven wel een vrouw die op haar afspraak verschijnt voor een abortus, maar besluit het kind toch te houden, of er in ieder geval nog iets langer over na te denken. In de week dat we meelopen, zijn dat er ongeveer tien.  Op vrijdag komt een 25-jarige vrouw kotsmisselijk de kliniek in Eindhoven binnen.  Er is bijna geen gesprek met haar te voeren, omdat ze zich zo ziek voelt. Haar vriend wil het kind niet, weet ze uit te brengen. „We zijn kei-jong.” En ze is dakloos. Verpleegkundige Hester besluit dat de vrouw iets nodig heeft tegen de misselijkheid, en brengt haar naar een bed in de rustkamer. Het middel werkt, ze voelt zich iets beter. Het gesprek kan verdergaan.  „We zitten met je besluit”, zegt Hester, die vermoedt dat de vrouw twijfelt omdat ze maar blijft benadrukken dat haar partner het kindje niet wil houden. „Honderd procent zul je misschien nooit achter je keuze staan, maar je zult moeten kiezen. Wat gebeurt er als je het houdt?” De vrouw kijkt naar het plafond. „Mijn vriend wil léven. Ik ben daar in mee gegaan. Ik wil een kind de volle aandacht geven en ik vraag me af of ik dat nu kan. Ik ben in de war.” ‘Mijn vriend wil léven. Ik ben daar in mee gegaan. Ik wil een kind de volle aandacht geven en weet niet of ik dat nu kan. Ik ben in de war’ Hester benadrukt dat ze een beslissing moet nemen. „Je kunt een kind niet proberen en dan weer wegdoen. Jij beslist.” „Ik was ervan overtuigd, tot ik net bij de dokter zat. Toen dacht ik: wat doe ik hier?” Maar wat wil jij, vraagt Hester. „Voor mezelf? Het liefst geen abortus.” Hester:  „Dan moet je dat niet doen. Ga naar huis, ga voelen. Ga naar de dokter en vraag wat tegen de misselijkheid.  Ga het erover hebben. Als de paniek toeslaat kun je altijd terugkomen.” „Ik ben zo blij”, zegt de vrouw. Haar gezicht, dat eerder strak stond van de spanning, klaart op. Als Hester de deur achter zich dichttrekt, zucht ze hardop. „Nu ben ik wel een beetje trots op mezelf. Je vist ze er wel uit, de twijfelaars.” Ze moet voelen wat er gebeurt, nu ze besluit om een kind te krijgen, zegt Hester. „Misschien komt ze terug. Maar dan heeft ze er wel echt goed over nagedacht.” Dat vrouwen in Nederland over hun zwangerschap en hun lijf kunnen beschikken, is een wettelijke, ja, zelfs morele verworvenheid. Maar die vanzelfsprekendheid zie je niet altijd terug in de praktijk, valt te merken.  Vrouwen komen vervuld van schaamte naar hun afspraak, hebben het aan niemand of alleen aan hun moeder verteld.  Verpleegkundigen en artsen verzwijgen hun werk soms voor vrienden, kennissen en familie. Als ze praat  over haar werk in de geboortezorg zijn de reacties enthousiast en geïnteresseerd, zegt arts Brigitte, maar als ze over de  abortuskliniek begint, wordt er vaak mat  gereageerd. Gesprekken op verjaardagen vallen stil als ze over hun beroep beginnen, merken anderen ook. En hoewel de Nederlandse wetgeving de drempel voor een abortus door het afschaffen van de verplichte bedenktijd juist lager maakt, zien verschillende medewerkers een conservatieve wind opsteken in het debat. Op donderdag staan er in Arnhem twee mensen te demonstreren, op de stoep tegenover de kliniek.  Janny (54) en Jonathan (23) bieden vrouwen die naar binnen gaan folders aan, die vrijwel altijd geweigerd worden. „Sterkte hè”, zegt Janny tegen een vrouw die haar hoofd afwendt als ze wordt aangesproken. Janny en Jonathan zijn  bang dat binnen de optie om het kind te houden onvoldoende wordt besproken. „Wij willen hulp bieden bij een ongeplande zwangerschap”, zeg Janny, die hier een of twee keer per maand staat namens de christelijke stichting Schreeuw om leven, die strijdt tegen abortus en euthanasie. Binnen in de kliniek wordt abortus als hulpverlening gezien, maar hier op de stoep denken ze dat vrouwen met heel andere dingen geholpen kunnen worden. In de folder worden zij  gewezen op een sponsorprogramma, gratis tweedehandsbabyspullen en een buddy tijdens de zwangerschap. Jonathan woont in de buurt en ontdekte onlangs dat de kliniek hier zit. „Eerst ben ik langsgegaan om voor de vrouwen en kinderen te bidden, en nu wil ik het gesprek aangaan.” Dat zij voor de kliniek demonstreren is confronterend voor de vrouwen. Binnen maken ze zich zorgen over hoe ze straks ongezien de auto weer inkomen. Ze zijn bang dat de demonstranten ze zullen fotograferen. „Waar bemoeien ze zich mee”, vraagt een zestienjarig meisje zich af. „Zij hebben geen gevoel. Je moet al zo’n moeilijke beslissing nemen en dan gaan zij die ook nog bevragen.” Hester heeft wel eens een vrouw opgehaald uit haar auto, omdat ze niet alleen naar binnen durfde.  In het maatschappelijk debat wordt het onderwerp rechtlijnig behandeld: abortus is een recht of een zonde. Je bent voor of je bent tegen. Verpleegkundige Betty: „Je kunt van tevoren zeggen: ik ben anti-abortus. Maar je weet pas echt hoe je daarover denkt als je hier binnenstapt.” Een andere verpleegkundige vertelt dat ze eens een dochter van een fervent anti-abortus-demonstrant heeft geholpen. „De moeder stond hier vaak op de stoep te protesteren, en toen kwam ze ineens binnen.” Betty troost vrouwen vanwege hun abortus, maar ook omdat ze verdrietig zijn over de principes die ze moeten loslaten.  Op de bedden in de rustkamer liggen aan het einde van de dag nog vrouwen uit te rusten. Na hun behandeling zijn zij, soms nog slapend, overgeheveld van de gynaecologische stoel naar een ziekenhuisbed op wielen. Ze hebben het gevoel dat ze uren hebben geslapen, terwijl ze in werkelijkheid ongeveer tien minuten zijn weggeweest.  Een paar vrouwen raken met elkaar in gesprek in de uitslaapkamer. Anderen zijn verdrietig en verstoppen hun hoofd onder de dekens.  „Ik ben zo moe”, zegt de achttienjarige economiestudent. Haar ogen draaien weg. „Ik heb vannacht bijna niet geslapen.”  Verpleegkundige Monique pakt haar arm vast: „Het is voorbij. Voel maar even goed dat het voorbij is. Ontspan maar.” „Jullie zijn zo lief”, zegt ze. Ze heeft zelf twee chocoladecroissants meegebracht, die ze uit de verpakking haalt.  „Nu heb ik geen geheim meer.” In het begin van de zomer mocht NRC een week meelopen in twee vestigingen (in Arnhem en Eindhoven) van Mildred Clinics, de oudste abortuskliniek van Nederland.  Zodra vrouwen zich daar voor een afspraak meldden, vroeg een medewerker of er een journalist mocht meekijken bij de echo, het intakegesprek en de behandeling, of bij een deel van dat traject.  In de bewuste week kwamen er ruim honderd vrouwen voor een afspraak; NRC keek mee bij  ongeveer twintig van hen. Zij wilden  alleen anoniem hun verhaal doen. Van de medewerkers uit de kliniek wordt alleen hun voornaam genoemd, omdat zij uit veiligheidsoverwegingen zo anoniem mogelijk willen blijven. Hun gegevens zijn bekend bij de redactie. De Eerste Kamer heeft in juni ingestemd met het voorstel om de verplichte wettelijk bedenktijd van vijf dagen bij abortus te schrappen. De nieuwe wet gaat waarschijnlijk in 2023 gelden.  In maart stemde een ruime meerderheid in de Tweede Kamer  vóór een andere wetswijziging, die het mogelijk moet maken de abortuspil ook via de huisarts te verstrekken. Hierover moet nog worden gestemd in de Eerste Kamer. Eind juni is het recht op abortus is in de Verenigde Staten juist ingeperkt. Het Hooggerechtshof schrapte het landelijk recht erop. Dat betekent dat de staten in de VS afzonderlijk bepalen of zij abortus toestaan of niet. 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/09/een-week-in-de-abortuskliniek-ik-vind-het-zo-jammer-dat-mijn-eerste-zwangerschap-geen-vrolijke-is-a4141012
2022-09-09||Column | Van efficiëntie komt ellende, dat snappen de klanten van de flitsbezorgers ook||Wat hebben ze nu weer met de arbeiders gedaan, dacht ik geschrokken. „Workers quietly unionized during the pandemic”, las ik. Al snel besefte ik dat het bericht niets te maken had met slechte arbeidsomstandigheden en teruggedraaide ionisatie, maar met toetreding tot de vakbond: negentig van de honderd uitzendkrachten die in de bedrijfskantines van Google werken, zijn inmiddels lid van een vakbond. Toch was de vergissing wel te begrijpen, want overal lees je berichten over uitbuiting, slavernij, erbarmelijke werkomstandigheden en het schenden van de grondrechten van arbeiders, ook bij Nederlandse bedrijven. Die berichten zijn er al jaren, maar geholpen hebben ze niet en nu lijkt de ellende haast per dag toe te nemen. Zo word je als krantenlezer vanzelf verantwoordelijk voor de cargomedewerkers op Schiphol, de flitsbezorgers in de stad, de uitzendkrachten uit Polen, de magazijnmedewerkers van de grote webwinkels, de naaisters in de kledingfabrieken wereldwijd. Nederland gedraagt zich relatief netjes, natuurlijk. Op de Global Slavery Index staan we op de 143ste plaats van de 167, dat is geweldig. Hooguit doen Denemarken en Zweden het beter. En Canada uiteraard. Argentinië. Chili. Maar Nederland treft wel degelijk maatregelen, werkt aan slachtofferhulp; daar valt verder niets op aan te merken. Als er toch nog steeds mensenrechtenschendingen voorkomen in internationale toeleveringsketens, dan komt dat doordat „de vrijwillige maatregelen van de afgelopen decennia” niet hebben geholpen, zegt een lid van een Amnesty Internationals Expertgroep in NRC. Om dwangarbeid te bestrijden hebben Amerika en Frankrijk al formele wetten aangenomen, Duitsland volgt komend jaar. En Nederland denkt er hard aan ook iets te gaan doen. In weer een ander krantenartikel vertelt een vakbondsbestuurder dat werknemers van fabrieken in Duitsland sinds de coronapandemie in loondienst werken. „Als dat in Duitsland kan, moet het ook in Nederland kunnen.” Alleen werken arbeidsmigranten in Nederland voorlopig nog via uitzendbureaus die hen uitzuigen en met z’n tweeëndertigen in schunnige huizen laten wonen waarvoor ze schandalig veel huur betalen. Controle daarop is er niet. Het gaat dus goed in Nederland, en voor zover het niet goed gaat, wordt gelukkig overwogen wetten te maken, al kunnen die helaas niet worden gehandhaafd. Volgens de Rekenkamer lukt het de inspectie simpelweg niet arbeidsuitbuiting te bestrijden. Volgens een programmamanager bij de directie Toezicht opereert 99 procent van de uitzendbureaus buiten het zicht van de arbeidsinspectie. Volgens de NOS eiste de inspectie al in 2009 dat Arbonormen op Schiphol niet langer werden overschreden, maar heeft ze dat in de afgelopen twaalf jaar niet één keer gecontroleerd. De arbeidsmigranten in hun stapelbedden met de bedwantsen moeten de situatie wel ingewikkeld vinden. De witteboordenwerker die de krantenberichten leest bij een kopje espresso vindt dat ook. Zelfs gezien vanaf de ontbijttafel zijn de verloedering en de Verelendung onmiskenbaar. Wetten laten op zich wachten, inspectie blijft uit. En als wetten en inspecties niet helpen om de omstandigheden te verbeteren, wat dan wel? Wie dan wel? Het is niet populair om de consument op de eigen verantwoordelijkheid te wijzen. Dat is het niet als het gaat om het gebruik van cocaïne en het wordt ook niet gewaardeerd als het gaat om de prijs van een vliegticket. Moeten consumenten zich afvragen hoe het zit met de arbeiders die hun koffers sjouwen? Of die nog netjes betaald kunnen worden als je vrijwel gratis over de wereld vliegt? Nee, zegt de consument. Criminaliseer de consument niet, zegt de consument, dit is geen individuele verantwoordelijkheid, het gaat om de structuren. Pas de wet aan. Houd toezicht. En datzelfde zegt de president-directeur van Schiphol. Nu het onder zijn Nederlandse aandacht is gebracht dat moordende concurrentie onder zes afhandelingsbedrijven leidt tot gezondheidsschade bij koffersjouwers, roept hij de minister op in te grijpen. Meer kan hij niet doen. Toch? Hij is net als de consument aan handen en voeten gebonden. „Maar vorig jaar zei de president-directeur nog: ‘Dit is het model waarvoor we gekozen hebben, het meest efficiënte’”, merkt verslaggever economie Wessel de Jong snedig op in het NOS Journaal. Kennelijk is er een omslag gekomen in het denken, voegt hij toe. En, kijk, het gaat dus in wezen helemaal niet om wetten, het gaat om een omslag in het denken.  Het gaat erom dat opdrachtgevers van afhandelingsbedrijven en klanten van flitsbezorging zelf ook kunnen snappen dat er ellende komt van efficiëntie. Vestig je hoop niet op inspectie. Overweeg een omslag in het denken.||https://www.nrc.nl//nieuws/2022/09/09/van-efficientie-komt-ellende-dat-snappen-de-klanten-van-de-flitsbezorgers-ook-a4141377
2022-09-09||Wat de bomen in Ter Apel ons vertellen||Deze zomer liep de opvang van asielzoekers totaal in het honderd. In Ter Apel, waar iedereen die in Nederland asiel wil aanvragen zich eerst moet melden, liepen de wachttijden zo lang op dat veel asielzoekers steeds weer naar andere noodopvanglocaties werden gebracht. Een groot deel van hen bleef bij het aanmeldcentrum om bij het hek te wachten, bang anders niet aan de beurt te komen. Honderden mensen sliepen in een stoel, of buiten.  Het is een plek van wachten, van onzekerheid, van uitzichtloosheid, zag striptekenaar Aimée de Jongh. Zij was eind augustus voor NRC een dag in Ter Apel, waar ze onder meer vrijwilligers en asielzoekers sprak. Velen, zag ze, hadden het mentaal en fysiek al opgegeven.  Aimée maakte ter plaatse schetsen en portretten, en verwerkte die thuis tot dit korte stripverhaal.||https://www.nrc.nl//nieuws/2022/09/09/wat-de-bomen-in-ter-apel-ons-vertellen-a4141161
2022-09-09||‘Radicaal’, noemen ze de nieuwe premier van het Verenigd Koninkrijk. Maar wie is zij eigenlijk?||Liz Truss gelooft in een radicaal kleine overheid. In haar nieuwe kabinet stelde ze een economisch adviseur van een radicaal-rechtse denktank aan.  Afgelopen donderdag kondigde ze „radicaal ingrijpen” aan om de energieprijzen twee jaar te bevriezen, tegen haar vaste geloof in de markt in. En ze houdt, voor een Britse politicus  nogal radicaal, van de Amerikaanse zangeressen Whitney Houston en Taylor Swift.  Radicaal; de typering komt steeds terug als het over Mary Elizabeth Truss (47) gaat, afgelopen week aangetreden als derde vrouwelijke premier in de geschiedenis van het Verenigd Koninkrijk. Na tien jaar meeregeren leidt zij nu het meest diverse kabinet in de geschiedenis van het VK. En wat een vuurdoop krijgt Truss. Op haar derde officiële dag als premier gebeurde waar haar voorgangers urenlange briefings over moeten hebben gekregen:  koningin Elizabeth sterft. „Ze was de rots waarop het moderne Groot-Brittannië is gebouwd”, zei Truss in haar toespraak donderdagavond. Tien dagen  lang telt alleen dit historische afscheid –  en tegelijk weet Truss alle ogen ook op háár gericht.  Dit is voor haar een wel heel bijzondere kans om zich als staatsvrouw neer te zetten voor de ogen van het hele land.  Truss brengt het grootste deel van haar jeugd door in Leeds, in het noorden van Engeland. Vader John is hoogleraar wiskunde, moeder Priscilla is verpleegster en lerares. Haar vader noemt zijn dochter meestal Elizabeth, haar moeder zegt Liz. Muziek spelen was thuis elke avond verplicht, vertelde één van haar drie jongere broers in 2017 aan BBC Radio 4. En als Truss dreigt te verliezen met bordspelletjes, verdwijnt ze liever dan dat ze de confrontatie aangaat. Als puber stopt ze met cello spelen en wordt ze uit recalcitrantie lid van de Liberaal-Democraten. Want de LibDems, ideologisch gezien een partij tussen de Conservatieven en Labour in,  zijn vanuit Truss’ familie gezien al vrij radicaal. Haar ouders zijn linkser dan Labour. In de jaren tachtig neemt haar moeder haar mee naar demonstraties tegen kernwapens. Truss is een jaar of acht en scandeert mee tegen premier Margaret Thatcher van de Conservatieve Partij: „Maggie Maggie Maggie, out out out!”  Op haar openbare middelbare school zijn – tot latere weerzin van Truss – ook  de leraren nogal links. Haar schooltijd kreeg in de leiderschapsstrijd van de afgelopen weken veel aandacht. Op de ledenavonden zegt Truss steeds dat ze er „leerlingen teleurgesteld” zag raken, door „een lage onderwijsstandaard en een gebrek aan mogelijkheden”.  „Ik zag een verkwisting van talent. Terwijl ik wil dat wij een land vol ambitie zijn.”  Mary Elizabeth Truss (1975) wordt geboren in Oxford, Engeland. Als kind woont ze kort in Schotland voordat haar ouders met het gezin (één dochter, drie zoons) naar Leeds verhuizen.  In 1996 wordt Truss lid van de Conservatieve Partij. In 2010 wordt ze voor het Lagerhuis verkozen.    Ze is getrouwd met Hugh O’Leary, een accountant die ze  op een partijcongres heeft ontmoet. Ze hebben twee dochters.  Aan de nette sportvelden, hoge ramen en keurige gevels van rode baksteen is het nu niet meer af te zien, maar de Roundhay School was in de tijd dat Truss erop zat bar slecht onderhouden, vertelt Bernie Haynes. „De kozijnen waren verrot en de plafonds lekten. Maar de leraren waren over het algemeen goed en de suggestie dat zij geen kansen heeft gekregen is belachelijk.” Haynes gaf scheikunde en wiskunde –  hij woont nog altijd in Leeds en heeft  nog contact met leraren en oud-leerlingen. „Ze zijn geïrriteerd en vinden het oneerlijk dat Truss hun school zo neerzet.” Op de school zaten destijds leerlingen „uit alle hoeken van de samenleving”, zegt Haynes. Voor sommigen was hun beste prestatie dat ze die dag überhaupt naar school waren gekomen. Tegelijk kregen ambitieuze leerlingen genoeg mogelijkheden. Truss ging naar een speciaal klasje om zich voor te bereiden op de selectie voor de prestigieuze Universiteit van  Oxford. „Ze kreeg een mentor die daar  had gestudeerd en wist wat nodig was om binnen te komen.”  Ook haar buurt in Leeds schildert Truss graag wat minder keurig af dan die in werkelijkheid is. In de conservatieve krant The Daily Telegraph schrijft ze  dat ze „midden in de red wall” opgroeide, zoals het gebied in het noorden van Engeland genoemd wordt waar veel teleurgestelde Labourstemmers wonen, vaak uit de arbeidersklasse. „Mijn reis was mogelijk door aspiratie, ambitie en daadkracht.”   Ze krijgt veel kritiek op haar opmerkingen. Bij de red wall stellen de meeste Britten zich geen buurt voor zoals die waar zij woonde, met statige herenhuizen en glas-in-loodramen – maar  dit verhaal stak kennelijk lekkerder af tegen dat van haar concurrent Rishi Sunak, die naar één van de duurste privéscholen van het land ging.   Truss wordt aangenomen in Oxford en gaat in 1993 filosofie, politiek en economie studeren, een populaire studierichting onder landelijke politici. Ze wordt gekozen tot voorzitter van de Oxford University Liberal Democrats.  In die tijd was Truss liefst zo radicaal mogelijk, vertelt Neil Fawcett, die toen vanuit de landelijke partij het contact onderhield met de jongerenorganisaties. „We hadden vaak onenigheid omdat zij campagne wilde voeren op radicale punten als de monarchie of het legaliseren van drugs.”   Op de jaarlijkse partijconferentie van 1994 houdt Truss, blos op haar wangen en met een hogere stem dan nu, een betoog om de monarchie af te schaffen. „Wij geloven niet dat mensen geboren worden om te regeren.”  Ze irriteert toenmalig partijleider Paddy Ashdown ermee, herinnert Faw-cett zich. In die tijd staan de Conservatieven, net als nu, onder druk. „Hij wilde de LibDems als geloofwaardig alternatief neerzetten. Haar toespraak hielp daar niet aan mee.”  Zeker, erkent Fawcett, de jongerenafdeling van een politieke partij is vaak uitgesprokener dan de ‘volwassen’ partij, dat staat in hun taakomschrijving. „Maar bij haar kreeg ik het idee dat ze radicaal was puur om het radicaal doen, niet omdat ze dat standpunt inhoudelijk ook juist vond. Ze was meer bezig met wat anderen van haar vonden dan dat ze interesse had voor de gevolgen van beleid.”  Later kwam Truss  terug van haar standpunt, maar afgelopen week bij haar  bezoek aan de koningin  – de laatste constitutionele daad van  Elizabeth – ging het filmpje met haar toespraak weer rond.  In 1996 studeert Truss af, ze is dan 21 jaar en wordt lid van de Conservatieve Partij nadat ze erachter is gekomen dat „Tories geen twee hoofden hebben en gewoon aardige mensen zijn”, zoals ze later  zegt. Haar lidmaatschap van de LibDems noemt ze nu een jeugdzonde: „Sommige jongeren hebben seks, drugs en rock-’n-roll, ik zat bij de LibDems.” Tegen die tijd is duidelijk dat ze de landelijke politiek in wil en daar is een grote machtspartij een betere plek voor dan de kleine Liberaal-Democratische partij.   Deze overstap, samen met haar latere omslag rond de Brexit, halen Britse media aan om Truss te typeren als politieke windvaan. Ten onrechte, schrijft studievriend Mark Littlewood, nu directeur-generaal bij een rechtse denktank, in The Daily Telegraph. „Ze is niet van links naar rechts gesprongen, of van radicaal naar reactionair – ze is, en was altijd, een vrije-marktliberaal met een diepe achterdocht jegens diepgewortelde gevestigde belangen.”  Na haar studie verhuist Truss naar Londen en gaat ze als consultant aan het werk, bij Shell, bij een telecombedrijf en een denktank. Intussen wordt ze raadslid in de  Londense wijk Greenwich en probeert ze in het Lagerhuis te komen. Dat mislukt in 2001 en 2005, maar bij de derde poging in 2010 krijgt ze van de partij een ‘veilig’ kiesdistrict waar ze zeker van de winst is. Ze gaat het parlement in voor South West Norfolk, waar ze nu nog afgevaardigde van is.  Al snel komt Truss in de regering terecht, om daar tien jaar, zes ministerschappen en drie premiers lang te blijven. In 2014 benoemt David Cameron haar, de jongste vrouwelijke minister in de Britse geschiedenis, als minister op het Departement voor Milieu, Voedsel en Plattelandszaken. De partijtop is tevreden over haar omdat ze „boodschapvast is en de kreet van de dag eindeloos kan herhalen”, zegt Rory Stewart in zijn populaire podcast The Rest is Politics. Stewart, inmiddels vertrokken bij de Conservatieven, werkt in 2015 en 2016 onder Truss als staatssecretaris. „Ze denkt over ministeries in termen van budgetten en bezuinigingen”, zegt hij. Ze kijkt niet naar de aard van een departement, maar houdt er een „IBM-managementstijl uit de jaren tachtig” op na, met voortdurende reorganisaties.  Ze is ook lang niet altijd vriendelijk. Stewart herinnert zich dat Truss hem eens vier keer een nieuwe opzet van een langjarig plan liet maken – bij de vierde keer dat ze het afwijst vraagt hij wat ze anders wil. „‘Ik denk dat iederéén hier aan tafel weet wat er anders moet, Rory’, zei ze.” Als ze opstaat en de kamer is uitgelopen, vraagt hij het na bij de ambtenaren, maar die hebben ook geen idee. „Ze durfden niets te zeggen.”  Truss houdt niet van al te lijvige documenten of voorstellen. Volgens nieuwssite Politico krabbelt ze dan voorop de afkorting TL;DR. Too long, didn’t read.  Haar loyaliteit  plus persoonlijke ambities  zorgen ervoor dat ze  met drie nogal verschillende premiers door een deur kan.  Cameron helpt haar op weg, ze hoort bij een groep vrouwen die de dubieuze bijnaam Cameron’s cuties krijgt. Cameron heeft als doel  meer vrouwen op hoge posities te benoemen. Na het referendum over de Brexit in 2016 gaat ze verder onder Theresa May. En na Mays aftreden in 2019 steunt ze Boris Johnson tot het eind.   Van begin af aan werkt Truss aan haar inhoudelijke profiel, op de rechterflank van de partij. Met andere  Lagerhuisleden  schrijft ze een boek. Britannia Unchained, waarin ze  beschrijven hoe het VK weer productiever kan worden: meer vrije markt, minder regulering en een zo klein mogelijk sociaal vangnet. Truss bedenkt de titel – en moet zich tijdens de leiderschapsstrijd verdedigen omdat in het boek staat dat Britten „de grootste nietsnutten ter wereld” zijn. Eerst wijst ze één van de andere Lagerhuisleden aan als de auteur van dat hoofdstuk, later wijt ze het aan slechte eindredactie.  Truss mag politiek zeer actief zijn, de rest van de Conservatieve Partij neemt haar jarenlang niet zo serieus. Weinigen zien een toekomstig partijleider in haar. Wat meespeelt is haar verandering van standpunt in het alles overheersende politieke debat van de afgelopen jaren: de Brexit. In aanloop naar het referendum in 2016 steunt Truss Cameron en dus de Remainers. Studievriend Mark Littlewood verdedigt haar en schrijft: „Ze was kritisch op de zware bemoeienis van de EU, maar ze erkende ook dat veel van de problemen in het VK van eigen bodem kwamen.”  Daar komt ze van terug als blijkt dat Leave heeft gewonnen. Littlewood: „Haar snelle aanvaarding van de uitslag was geen sluwe manier om in de gunst te komen bij Tory-activisten, maar eerder een voorbeeld van haar algemene benadering van politiek dat als je toch iets gaat doen, je er het beste meteen werk van kunt maken.”  Onder Johnson gaat Truss als minister van Internationale Handel de boer op om met tientallen landen handelsverdragen te sluiten. Volgens critici is het vooral knip-en-plakwerk uit bestaande EU-verdragen.  Het  reizen en onderhandelen levert Truss in elk geval fijne fotomomenten op – ze is gek op sociale media en haar Department for International Trade krijgt als bijnaam Department for Instagramming Truss. De foto’s zijn vaak een knipoog naar Thatcher: Truss poseert net als zij op een tank of paradeert door Moskou met een bontmuts op.  Bij publieke optredens komt ze vaak houterig en gemaakt over. Ze is ontspannener als de camera’s uit zijn dan als ze draaien. Tijdens de campagne lijkt Truss na een paar ledenavonden wat losser en meer op haar gemak. Eerst blijft ze zitten tijdens de vragenrondes van de leden, later staat ze op, zoals Rishi Sunak steeds al deed. Haar timing in toespraken blijft onhandig; ze valt vaak stil midden in een zin. Zoiets gebeurt ook tijdens haar overwinningstoespraak deze week. Als ze Boris Johnson bedankt en een pauze inlast voor applaus, duurt het een paar pijnlijke seconden voor iemand  uit het publiek  dat doorheeft en begint te klappen. ||https://www.nrc.nl//nieuws/2022/09/09/liz-truss-ambitieus-gek-op-sociale-media-soms-wat-houterig-en-fan-van-taylor-swift-a4141343
2022-09-09||‘Remkoorts’ waart  rond in Vlaanderen|| Doet u mij maar twee ‘Remclairs’, klinkt het aan de toonbank van Bakkerij Bossuyt in de fusiegemeente Dilbeek, even buiten Brussel. Johan Dhondt (72) zegt het zonder met zijn ogen te knipperen, wijzend naar de rij rode soezen achter het vitrineglas, waar in bibberige chocoladeletters ‘REV’ uit een spuitzak is geknepen. Hij is er een paar kilometer voor omgereden toen hij op de regionale zender hoorde dat aan alle bakkerijen in de gemeente is gevraagd iets bijzonders te doen ter ere van Remco Evenepoel, de jongeman uit de omgeving die op het punt staat om voor het eerst in 44 jaar namens België een grote wielerronde te winnen. Bakker Frank Bossuyt (42) wist  wat hem te doen stond; hij zou zijn eclairs rood maken, naar de rode trui voor de leider in de Ronde van Spanje.  Donderdag verkocht Bossuyt tweehonderd Remclairs en voor vrijdag heeft hij er vierhonderd gebakken. „Het is niet normaal”, zegt hij. „Ik had nooit verwacht dat het zo’n succes zou worden.” Remco Evenepoel, 22 jaar jong en woonachtig in het verderop gelegen dorp Schepdaal, moet nog één zware bergrit zien te overleven, die van zaterdag, met bijna vierduizend hoogtemeters en aankomst bergop, en dan wint hij de Ronde van Spanje. Zijn voorsprong van ruim twee minuten op de Spanjaard Enric Mas lijkt geruststellend, zeker in de vorm waarin hij de laatste dagen verkeert, maar bijna niemand durft er al op te bouwen. Zijn inzinking van vorig jaar in de tweede helft van de Giro is men niet vergeten. Bovendien valt een grote valpartij op de Spaanse wegen nooit uit te sluiten, zoals zijn rivaal Primoz Roglic deze week overkwam. Om over een coronabesmetting nog maar te zwijgen. „Er kan nog zo veel gebeuren”, zei Karl Vannieuwkerke, sportjournalist bij de Belgische omroep VRT, donderdagmiddag aan de telefoon. „Eén val, één minder moment, en die twee minuten zijn weg.” Zelfs bij zijn fanclub blijven ze voorzichtig. „We spreken tot zaterdagavond met twee woorden”, zegt Patrick Huyge, voorzitter van de afdeling West-Vlaanderen. Evenepoel heeft zes fanlokalen verspreid over heel België, met  1.500  leden. „Als en indien. Daarna is het pas feest.” De gedachte alleen al maakt Huyge emotioneel. „En anders zijn we ook trots op hem. We waren vooraf tevreden met een plek in de toptien.” Het is alsof men het zich in België niet kan voorstellen dat een landgenoot na de Giro-winst van Johan De Muynk in 1978 eindelijk weer een grote ronde gaat winnen. Vannieuwkerke: „We zijn in al die jaren nooit  meer dichtbij een eindoverwinning geweest. Ja, Jurgen Van den Broeck streed mee voor ereplaatsen. Maar hij zou de Tour nooit gaan winnen. Dit is de eerste keer dat we er echt zo dichtbij zijn. Het is aftellen. En als het niet lukt, dan heeft hij nog massa’s tijd om het wel een keer te doen.” Vannieuwkerke stuurde twee weken geleden, toen Evenepoel voor het eerst in de rode trui stond, al een mail naar de directie van de VRT met de vraag of men voorbereid was op een succesvolle slotweek, en extra uitzendingen van de populaire wielertalkshow Vive le Vélo. Binnen acht minuten had hij een positief antwoord en na een paar dagen stond er een show, waar dagelijks meer dan 600.000  kijkers op afstemmen. „Daar ben ik erg blij mee”, zegt Vannieuwkerke. „September is een moeilijke periode. Kinderen gaan weer naar school, ouders werken. En de Vuelta is de Tour niet. De gekte is er nog niet helemaal, hoewel die wel begint te komen. Studio Brussel riep al op tot een ‘Remkoorts’. Men begint in te zien dat er iets historisch staat te gebeuren.” Wie na Bakkerij Bossuyt  richting het centrum van Schepdaal rijdt, ziet steeds meer rode sjaals en andersoortige lappen uit ramen hangen en aan gevels wapperen. Het miezert, is guur op  vrijdagochtend, maar dat weerhoudt 278 in het rood geklede kinderen van de Gemeentelijke Lagere School De Klimop in Dilbeek er niet van om onder politiebegeleiding  ‘Go Remco’ zingend, ratelend en toeterend naar café In de Rustberg te wandelen, het fanlokaal van Remco Evenepoel. Daar is een standbeeld in zijn naam neergezet met op plaquettes zijn voornaamste prestaties – het ‘palmaremco’. Bij het café aangekomen zetten ze een lied in rond het refrein: ‘Schepdaal staat in brand / dankzij Remco, onze ruwe diamant’.  Volgens Trevon (10), zijn haren rood geverfd, kan Evenepoel amper nog verliezen. „Kleine kans”, zegt hij met een zeer serieus gezicht. Miel (10), aan de andere kant van een spandoek, ging al meer dan eens mee naar een koers met de bus van de fanclub. „Als hij de Vuelta wint, loop ik zondag in een rode onderbroek over straat.”  Op de parkeerplaats van het fanlokaal worden de voorbereidingen getroffen voor een volksfeest. De etappes van zaterdag en zondag worden op een groot scherm uitgezonden en dj-duo  Hermanos komt Spaanse house draaien. Burgemeester Willy Segers (N-VA) van Dilbeek verleende een spoedvergunning en verwacht „een paar duizend man”. Hij is de enige die al durft te beweren dat Remco Evenepoel de Vuelta gaat winnen. „We moeten af van die voorwaardelijkheid. Dat ben ik beu. We mogen best wat chauvinistischer worden.” Als Evenepoel daadwerkelijk wint, gaat Segers zijn college vragen om ‘de ket [jochie] van Schepdaal’ tot ereburger van de gemeente Dilbeek te benoemen. Hij zou veruit de jongste ereburger ooit worden. „Een grote ronde winnen op die leeftijd …” Segers zucht eens diep. „Dat is nogal wat. En dat na 44 jaar.”||https://www.nrc.nl//nieuws/2022/09/09/remkoorts-waart-rond-in-vlaanderen-a4141422
2022-09-09||De problemen op het spoor zijn nog lang niet voorbij||Hier volgt een mededeling voor reizigers op perron 1. En op perron 2. En op elk perron in Nederland.  De staking die vrijdag het treinverkeer in  vrijwel het hele land plat legde, was niet de eerste en is ook zeker niet de laatste overlast die reizigers de komende tijd treft. Hou rekening met uitvallende treinen, een onregelmatige dienstregeling en mogelijk ook duurdere treinkaartjes. Zelfs als vakbonden en NS-directie dit weekeinde een cao-akkoord bereiken, zijn de problemen op het spoor  niet voorbij. Zaterdag, zondag en mogelijk ook maandag praten FNV, CNV en VVMC met NS verder over een nieuwe cao.  Donderdag kwamen de partijen voor het eerst weer samen sinds de estafettestakingen van de laatste weken. Volgens de vertegenwoordiger van de FNV liggen de partijen nog ver uit elkaar, maar, stelde zijn CNV-collega: „De sfeer was in elk geval minder ijzig dan voor de zomer.” Het was de zesde gespreksronde in de onderhandelingen over onder meer hoger loon, automatische prijscompensatie, maatregelen tegen de werkdruk en betere regelingen voor jongere en oudere NS’ers. Zodra er een principe-akkoord ligt, zijn de stakingen van volgende week vermoedelijk van de baan. NS-medewerkers zouden op dinsdag het werk neerleggen in de regio’s Oost, Zuid en Noord, en op donderdag in het midden van het land. Het lijkt onwaarschijnlijk dat de NS-directie nog langer wil praten als tegelijk wordt gestaakt. Of wordt gedreigd met acties. Zowel op het NS-hoofdkantoor in Utrecht als op de ministeries van Financiën (aandeelhouder NS) en Infrastructuur en Waterstaat (opdrachtgever  van NS) heerste deze week grote teleurstelling dat de toezeggingen die de directie dinsdag deed om de onderhandelingen vlot te trekken, onvoldoende waren om de staking van vrijdag af te wenden. „Het is teleurstellend dat reizigers vrijdag door de staking wederom niet met de NS-treinen kunnen reizen”, twitterde staatssecretaris Vivianne Heijnen (Infrastructuur en Waterstaat, CDA) woensdag.  „Het was voor reizigers goed nieuws geweest als de stakingen tijdens de onderhandelingen werden opgeschort en de NS toch zoveel mogelijk treinen had kunnen laten rijden.” De problemen van NS zijn echter groter dan de cao. Personeelstekort, werkdruk, inflatie, hoge energieprijzen, minder reizigers in de spits en verzakkende spoordijken van decennia oud, zijn niet verdwenen. Ze hinderen de reizigers en zorgen bovendien dat het openbaar vervoer minder kan bijdragen aan de verduurzaming van Nederland dan gehoopt.  Meer dan vierhonderd conducteurs zoekt NS; ofwel 15 procent van alle functies voor hoofdconducteur zijn onvervuld. Van de 3.200 voltijdsbanen voor machinisten zijn er 250 vacant. In totaal telt NS 1.400 vacatures op 19.000 medewerkers. In de brief aan de bonden schrijft de directie dinsdag:  „Wij hebben mede door corona laat gereageerd op de krappe arbeidsmarkt. Met alle gevolgen van dien: instabiele roosters, onvoldoende ruimte om vrij te kunnen nemen en uitval.” Het tekort aan personeel heeft grote gevolgen voor de huidige medewerkers, schreef staatssecretaris Heijnen eind augustus aan de Tweede Kamer. Het hoge ziekteverzuim komt doordat „veel flexibiliteit is gevraagd van het NS-personeel tijdens de coronacrisis en in de afgelopen maanden door de hoge werkdruk”. NS legt in zijn communicatie de nadruk op het aantal nieuwe medewerkers dat men heeft geworven. Maar in een alineaatje in een NS-brief aan Heijnen staat ook: „Er bestaat een zeer reële kans dat de tekorten aan met name conducteurs in 2023 verder oplopen.” Dat komt onder meer door de vergrijzing van het personeel. Het tweede grote probleem voor NS: de inkomsten dalen. En dat zullen ze blijven doen. Was 2019 nog het beste jaar ooit voor het spoorbedrijf –  in 2020 en 2021 overleefde NS alleen dankzij steun van het kabinet. Tijdens de pandemie kreeg het bedrijf een ‘beschikbaarheidsvergoeding openbaar vervoer’ (BV-OV; eerste halfjaar 2022: 226 miljoen euro), net als andere vervoerders. NS kreeg ook een tegemoetkoming in de loonkosten (4 miljoen). Zonder die vergoedingen waren de activiteiten in Nederland verlieslatend, stelde het bedrijf in augustus in het halfjaarbericht. In de eerste zes maanden van 2022 was het bedrijfsresultaat -223 miljoen (eerste halfjaar 2021: -589 miljoen). NS begint daarom al dit najaar met het versoberen van de dienstregeling. „We hebben te lang voor de reiziger gekozen”, klinkt het bij NS, „en te weinig voor de collega’s”. Liever een machinist of conducteur terugroepen van een vrije dag, dan een trein laten uitvallen? Dat zou in de toekomst niet meer mogen, vindt NS nu. Daarom schrapt men de komende maanden 10 procent van de treinen ten opzichte van 2019. Vanaf 1 januari 2023 wordt dit 13 tot 15 procent. Denk daarbij aan extra spitstreinen of treinen vanaf 20.00 uur. Maar geen treinen betekent ook geen inkomsten. „De opbrengstenderving zal naar verwachting groter zijn dan de kostenbesparing”, schreef NS.  Hierbij is het nuttig te weten dat NS naast de kosten voor personeel en materieel ook vergoedingen van meer dan 400 miljoen euro per jaar betaalt aan het ministerie van Infrastructuur (voor het recht intercity’s te laten rijden)  en aan ProRail (voor het gebruik van het spoor).  Geld verdient NS met de verkoop van abonnementen en losse kaartjes. Ook krijgt het bedrijf een vergoeding van het ministerie van Onderwijs (voor de studentenkaart). In het eerste halfjaar van 2022 waren de Nederlandse reizigers- en stationsactiviteiten 1,5 miljard euro, net zoveel als in dezelfde periode in 2019 maar inclusief de overheidssteun. Het ministerie van Infrastructuur lijkt niet van plan NS meer te helpen, bijvoorbeeld door een lagere concessievergoeding te vragen. Die ligt voor meerdere jaren vast. Korting zou in strijd zijn met de Europese regels voor eerlijke concurrentie. Wel helpt het ministerie alle vervoerbedrijven in Nederland met een nieuwe ‘BV-OV’, van 150 miljoen, alleen heet die nu geen beschikbaarheidsvergoeding meer. Het ministerie van Financiën, aandeelhouder van staatsbedrijf NS, is evenmin van plan de vervoerder te helpen bij de cao-onderhandelingen. Wel ziet Financiën al sinds de start van de pandemie af van dividend. NS zou graag zien dat het ministerie de btw op openbaar vervoer verlaagt van 9 naar 0 procent. Dat mag sinds kort van de Europese Commissie.  Zo blijft een treinkaartje betaalbaar. NS   berekent alleen de vooraf verwachte inflatie door in de prijs van een treinkaartje.  Tegenover dalende inkomsten staan stijgende kosten. Een nieuwe cao betekent voor NS hogere loonkosten, maar ook de inflatie heeft grote invloed op bijvoorbeeld onderhoudskosten. Die berekent spoorbeheerder ProRail door aan zijn klanten, de vervoerders. Onderhoud aan het spoor wordt de komende jaren alleen maar duurder, onder meer omdat veel spoordijken die nog zijn aangelegd met Marshall-gelden na de Tweede Wereldoorlog moeten worden versterkt. Directeur John Voppen van ProRail zei voor de zomer dat het spooronderhoud minstens 12 procent duurder wordt.  NS heeft nog weinig last van de stijgende energiekosten. In het huidige contract voor tractie-energie (voor het rijden van treinen) is de prijs een aantal jaren geleden vastgelegd tot en met 2024.  Over het contract vanaf 2025 wordt onderhandeld. Als NS nu die energie tot en met 2024 had moeten inkopen, was het ruim 1 miljard meer kwijt geweest. NS verbruikte vorig jaar 238 miljoen euro energie (2020: 257 miljoen).  Het bedrijf gebruikt 1 procent van de stroom in Nederland.  Het draagvlak onder reizigers voor de stakingen kalft af, meldde reizigersvereniging Rover vrijdag. „Mensen vinden staken een goed recht”, zei directeur Freek Bos tegen persbureau ANP. „Maar sommigen hebben geen alternatief en moeten wel een noodzakelijke reis maken. Reizigers zeggen: een keer staken begrijpen we nog, maar hoe vaker het gebeurt, hoe meer irritatie ontstaat richting bonden en NS.”  Zo brokkelt het imago af van de trein als duurzaam en betrouwbaar alternatief voor de auto en – over langere afstanden – het vliegtuig.  Dat imago kreeg al een klap tijdens de pandemiecoronacrisis. Reizigers kozen liever voor individueel transport – auto of elektrische fiets – dan hun transportmiddel te delen met (veel) anderen. Ook ontdekten werknemers noodgedwongen het thuiswerken. NS ziet dat in de vervoercijfers. In de ochtendspits reisde in juni slechts 71 procent van het aantal reizigers in 2019. Gemiddeld zit de trein nu 82 procent vol.  In het weekend is de reiziger wel terug: de bezettingsgraad is 98 procent. Die cijfers hebben NS aan het denken gezet. Als woensdag- en vrijdagochtend de spits vrijwel is verdwenen, moeten we dan net zoveel treinen laten rijden als andere dagen? Een dienstregeling die verschilt per werkdag geeft echter onduidelijkheid, leidt tot nog minder reizigers op incourante dagen, en schaadt zo de publieke functie van het OV. Hoe NS moet inspelen op veranderend reisgedrag heeft het spoorbedrijf nog niet helder. Als de regio’s Noordwest en West staken, zoals vrijdag, moet NS dan alle treinen schrappen? Is de regio Midden zo verknoopt met de rest van het land dat de staking daar, vorige week, ook moest leiden tot een nationale actie? Ja, zegt de NS-directie. Daarvoor zijn de afhankelijkheden te groot. De trein van Den Helder naar Nijmegen ligt eruit als die niet langs Utrecht kan.   Volgens de bonden toont dit hoe star, inflexibel en gecentraliseerd NS is geworden. De directie gaf ze dinsdag in de brief min of meer gelijk. „De focus op onze operationele prestaties en de financiën, die nodig was en blijft, heeft tot verzakelijking geleid. NS is voor sommigen daarom niet meer ‘hun’ NS. Waar collega’s voorheen ruimte hadden om in overleg [...]  maatwerk mogelijk te maken, is het op veel plekken te strak komen te staan.”  Het is de vraag in hoeverre een nieuwe cao al die grieven kan wegnemen. Donderdag spraken de drie vakbonden van NS-personeel voor het eerst sinds de stakingen met de directie van het spoorbedrijf. Dit weekend praten ze verder. Een nieuwe cao is slechts een eerste stap naar een nieuwe toekomst voor NS.||https://www.nrc.nl//nieuws/2022/09/09/de-problemen-op-het-spoor-zijn-nog-lang-niet-voorbij-a4141419
2022-09-09||Lees hier de hele toespraak van koning Charles III terug||De Britse krant The Guardian heeft de hele toespraak van koning Charles III gepubliceerd. Daarin bedankte hij onder meer zijn moeder, de koningin, voor haar zeventig jaar lange inzet voor het Verenigd Koninkrijk. Hij sprak de natie toe met „groot verdriet” vanwege de dood van zijn moeder, die „een grote inspiratie” was voor hem en zijn familie. Verder beloofde hij de Britten te dienen met „loyaliteit, respect en liefde”. Lees de volledige toespraak hier bij The Guardian.||https://www.nrc.nl//nieuws/2022/09/09/lees-hier-de-hele-toespraak-van-koning-charles-iii-terug-a4141418
2022-09-09||Rekening van alle onbedoelde Amerikanen voorlopig veilig||Alle Nederlanders die per toeval ook in de Verenigde Staten belastingplichtig zijn, de zogenoemde onbedoelde Amerikanen, zijn ook na 1 september zeker van hun bankrekening. Dat meldt de Nederlandse Vereniging van Banken vrijdag na een Kamerbrief van staatssecretaris Marnix van Rij (Financiën, CDA). De brief is een reactie op een schrijven van het Amerikaanse ministerie van Financiën aan de Nederlandse ambassadeur in Washington.
De onbedoelde Amerikanen met saldi onder de 50.000 euro hadden eerder al van de banken gehoord dat zij hun rekening konden houden, ook al hadden zij geen Amerikaanse belastingnummer (TIN). De banken concluderen nu op basis van de Amerikaanse brief dat zij die belofte nu ook voorlopig kunnen laten gelden voor de groep met meer dan 50.000 euro op de rekening.
Dat de rekeningen van de onbedoelde Amerikanen (Nederlandse burgers die in de Verenigde Staten als Amerikaan worden gezien, bijvoorbeeld door geboorte in dat land of door een Amerikaanse ouder) in gevaar waren, komt door de zeer ruime, extraterritoriale belastingplicht in de VS. De VS proberen die belastingplicht al jaren af te dwingen door banken te verplichten gegevens van de onbedoelde Amerikanen onder hun klantenbestand door te geven aan de Amerikaanse belastingdienst IRS. Banken moeten daarvoor naam, adres, saldi én belastingnummer (TIN) doorgeven. Hoge boetes
Voor het deel van de onbedoelde Amerikanen dat hun bankrekening dreigde te verliezen, zat het probleem in dat laatste: zij hebben geen TIN of wilden die niet aanvragen omdat zij meenden geen Amerikaan te zijn.
Nederlandse banken waren lang van mening dat zonder zo’n TIN mee te leveren, het gevaar was dat zij als bank door de Amerikanen konden worden aangemerkt als ‘non-compliant’. Dat had kunnen resulteren tot hoge boetes of uitsluiting van het internationale financiële systeem. Om dat te voorkomen werd onbedoelde Amerikanen meegedeeld dat zij zonder een TIN hun bankrekening zouden verliezen.
Over de problemen van de groep wordt al jaren door het ministerie van Financiën en de Nederlandse ambassadeur met de VS gepraat over een oplossing. Twee jaar geleden deden de banken de belofte om tot 1 september van dit jaar nog geen rekeningen te sluiten, in afwachting van de uitkomst van die gesprekken. De banken hebben dat nu verlengd tot na 1 september, ongeacht het saldo op de rekening. In de brief van de Amerikaanse autoriteiten is geen definitieve oplossing geregeld. Aan precieze richtlijnen wordt nog gewerkt. Het idee van die ‘guidance’ maken de Amerikanen al wel duidelijk: als de banken de richtlijnen hebben gevolgd en toch geen TIN kunnen aanleveren, weten zij toch zeker dat ze niet als ‘non-compliant’ worden gezien. De Amerikanen schrijven dat nu zij dit in het vooruitzicht hebben gesteld, ze hopen dat de Nederlandse banken direct geen rekeningen meer sluiten.
De banken beamen dit nu. „Door de nieuwe brief zullen er ook na 1 september geen rekeningen worden gesloten en hopen banken dat de VS verder werken aan een permanente oplossing voor deze problematiek”, schrijft de bankenkoepel.||https://www.nrc.nl//nieuws/2022/09/09/rekening-van-alle-onbedoelde-amerikanen-voorlopig-veilig-a4141403
2022-09-09||Nes||Het mag dan een van de oudste straten van de stad zijn, in de Nes bruist het meestal van de energie. Menig lezer zal het eens hebben aangedaan om bekende plaatsen als Scheltema, De Brakke Grond, Hotel V of het Frascati Theater te bezoeken. Ook NRC  is aan de straat gevestigd.  De naam van de straat heeft niets te maken met een zeker Schots loch dat mogelijk een monster herbergt, maar herinnert eraan dat hier vroeger een moerassig stuk land lag. Een ‘nes’ of ‘nis’ is een oud woord voor een landtong die langs water ligt. Omdat het vaak een punt land betrof die in water uitstak, werd ook wel het woord neus gebruikt. Nes op Ameland heeft dezelfde etymologische oorsprong en het woord komt ook voor in plaatsnamen als Spijkenisse en Eemnes.  Op de plek van de Nes (oorspronkelijk Nesse) lag tot in de 14de eeuw moerasland, vanaf de 15de eeuw werden vanwege de lage grondprijzen meerdere kloosters gebouwd. Het noordelijk deel heette tot in de 17de eeuw Gansoord. De Nes was lange tijd de oostelijke oever van de Amstel – waar aan de overzijde de Kalverstraat de westkant vormde. Een godsvruchtig gebied: van de twintig kloosters die Amsterdam in de late Middeleeuwen kende, stonden er vijf aan de Nes – waarvan vier nonnenverblijven. Met de Alteratie van 1578, waarbij de katholieke stadsregering werd afgezet en veel conventen een andere functie kregen, was het afgelopen met meerdere kloosters. Sommige panden werden afgebroken, twee nonnenkloosters kregen een nieuwe bestemming en werden het Binnengasthuis.  De aangelegen Sint Barberenstraat en Cellebroerssteeg (naar twee in 1578 gesloopte conventen) memoreren nog aan deze kloostergeschiedenis. Bekender is het Gebed zonder End, dat de Kuiperssteeg met de Grimburgwal verbindt en bekend is van restaurant Kapitein Zeppos. Hier lag een aaneengesloten reeks nonnenkloosters, waardoor letterlijk van een ‘gebed zonder end’ gesproken kon worden. Het straatnaambordje werd zo vaak als souvenir gestolen dat de naam tegenwoordig op de muur geschilderd staat.  Hierna kreeg de wijk een minder vrome reputatie. Het werd een uitgaanscentrum waar veel cafés, salons en bordelen gevestigd waren. Ook was het een centrum voor de tabakshandel.  Op Nes 17 (nu deel van het Rho Hotel) stond tot de jaren 30 een van de oudste bekende homobars van Nederland, The Empire, die voor het eerst in 1911 in documenten genoemd wordt. De beroemde 18de-eeuwse rokkenjager Casanova verbleef in herberg L’Étoile d’Orient aan de Nes, alsook Frederik II van Pruisen. Een andere zijweg die de Nes met het Rokin verbindt herinnert vooral aan de ochtenden na de met drank overgoten avonden: de Nadorststeeg.   Nadorststeeg, zijstraatje van de Nes richting Rokin.  Foto Aurelien Goubau||https://www.nrc.nl//nieuws/2022/09/09/nes-2-a4141025
2022-09-09||&#8216;Ik zal u dienen met loyaliteit, respect en liefde&#8217;||De nieuwe Britse koning heeft in zijn toespraak beloofd geen onderscheid te maken tussen mensen. „Waar u ook woont, in het Gemenebest, wat u ook gelooft, ik beloof dat ik u zal dienen met loyaliteit, respect en liefde”, aldus koning Charles III in zijn eerste toespraak.  Charles III bedankte het publiek ook voor de steun die hij heeft ontvangen. „Met het nemen van deze verantwoordelijkheid zal mijn leven voorgoed veranderen”, vervolgt de koning. „Namens mijn gehele familie wil ik u bedanken voor alle hartverwarmende steun, bloemen en condoleances. Het betekent meer voor mij dan ik onder woorden kan brengen.” Hij sloot zijn toespraak af met een ode aan zijn moeder, koningin Elizabeth. „En aan mijn lieve moeder. Nu uw laatste reis begint, onderweg naar mijn lieve papa, wil ik nog één ding aan u kwijt. Dankuwel. Dankuwel voor uw liefde en toewijding aan onze familie en aan alle landen die u jarenlang zo ijverig heeft geleid. Moge het gezang van engelen u tot rust zingen.”||https://www.nrc.nl//nieuws/2022/09/09/ik-zal-u-dienen-met-loyaliteit-respect-en-liefde-a4141413
2022-09-09||Koning Charles III: &#8216;Grote waardering voor mijn moeder&#8217;||De koning voelt een groot verdriet om het overlijden van zijn moeder, zo zei hij tijdens zijn toespraak. „Dit verdriet delen wij in het hele Verenigde Koninkrijk, het Gemenebest en over de hele wereld. Wij voelen een grote waardering voor mijn moeder, die zeventig jaar lang zoveel verschillende naties heeft kunnen leiden.” Charles III beloofde plechtig om, „gedurende de tijd die God mij schenkt”, de „grondwettelijke beginselen” na te leven die het Verenigd Koninkrijk maken wat het is.||https://www.nrc.nl//nieuws/2022/09/09/koning-charles-iii-het-hele-land-rouwt-om-koningin-elizabeth-a4141410
2022-09-09||Eerste toespraak koning Charles III: &#8216;Ik spreek u toe met diep verdriet&#8217;||De eerste toespraak van Charles III als koning is vrijdagavond begonnen. In een televisietoespraak die eerder op de dag is opgenomen, spreekt hij over het verlies van zijn moeder, koningin Elizabeth II. Intussen zijn tweeduizend Britten aanwezig in St Paul’s Cathedral in Londen voor een herdenkingsdienst.  „Ik spreek vandaag tegen u met gevoelens van diep verdriet. Gedurende haar hele leven, was de koningin, mijn geliefde moeder, een bron van inspiratie voor mij en mijn hele familie”, begon koning Charles III zijn toespraak. ||https://www.nrc.nl//nieuws/2022/09/09/koning-charles-iii-spreekt-publiek-voor-het-eerst-toe-a4141408
2022-09-09||Rusland stuurt versterking naar Charkov na nieuw Oekraïens tegenoffensief||Moskou stuurt militaire versterking naar Charkov, de tweede stad van Oekraïne. Dat meldt het Russische persbureau Tass. Het Oekraïense leger meldde eerder deze week met een verrassingsaanval grote overwinningen te hebben geboekt in de regio. Daarbij zou de Russische krijgsmacht in oostelijke richting zijn teruggedrongen. Het gebied ten oosten van Charkov, dat sinds het begin van de oorlog door Russische militairen is bezet, vormt als het ware de poort naar de Donbas. De Russische functionaris Vitali Gantsjev zei in een toespraak op Russische staatstelevisie dat zijn strijders momenteel een achterstand hebben opgelopen en sprak van „een aanzienlijke overwinning voor de Oekraïense strijdkrachten.” Gantsjev zei dat er „hevige gevechten” aan de gang zijn in de buurt van de stad Balaklia, die donderdag door Oekraïne werd heroverd. Burgers worden uit de regio geëvacueerd.||https://www.nrc.nl//nieuws/2022/09/09/rusland-stuurt-versterking-naar-charkov-na-nieuw-oekraiens-tegenoffensief-a4141401
2022-09-09||‘30 miljard dollar schade door overstromingen Pakistan’||De overstromingen in Pakistan hebben tot nu toe geleid tot minstens 30 miljard dollar (30 miljard euro) aan schade. Dat heeft Zafar Iqbal, hoofd van het Pakistaanse coördinatiecentrum voor overstromingen, vrijdag gezegd tijdens een persconferentie. Pakistan doet zijn best om de ramp te lijf te gaan met de „schamele middelen” die het heeft, zei premier Shehbaz Sharif, maar er is een „oneindige hoeveelheid” financiële hulp nodig. Iqbal deed de uitspraak tijdens een bezoek van Antonio Guterres, secretaris-generaal van de Verenigde Naties (VN). Guterres heeft de internationale gemeenschap opgeroepen te hulp te schieten. Volgens hem heeft Pakistan relatief weinig invloed gehad op klimaatverandering, maar lijdt het land er wel ernstig onder. Twee weken eerder hebben de VN 160 miljoen dollar aan noodhulp aangekondigd voor het land, dat voor ongeveer een derde onder water staat. Tientallen miljoenen Pakistanen zijn afgelopen weken getroffen door de uitzonderlijk zware moessonregens in de regio. Het dodental staat inmiddels op bijna 1.400, onder wie 496 kinderen. ||https://www.nrc.nl//nieuws/2022/09/09/30-miljard-dollar-schade-door-overstromingen-pakistan-a4141399
2022-09-09||Inspecties over alleenstaande minderjarigen in Ter Apel: direct ingrijpen noodzakelijk|| Alleenstaande minderjarige asielzoekers in Ter Apel zijn onveilig, hun gezondheid en welbevinden is in gevaar. De omstandigheden in het aanmeldcentrum zijn zo slecht, dat „direct ingrijpen noodzakelijk” is. Dat schrijven de inspectie Gezondheidszorg en Jeugd en Justitie en Veiligheid vrijdagmiddag in een brief aan staatssecretaris Eric van der Burg  (Asiel en migratie, VVD).  Ruim twee maanden geleden sloegen de inspecties al alarm over de „fysieke en emotionele veiligheid” van de kinderen in het aanmeldcentrum. Destijds telden de inspecteurs 170 jongeren, terwijl er plek is voor 55 van hen. Nu concluderen de inspecteurs dat die risico’s afgelopen maanden „alleen maar zijn toegenomen”.   Donderdag brachten de inspecties een bezoek aan Ter Apel. Zij tellen 213 jongeren zonder ouders. Negentien kinderen zijn jonger dan vijftien jaar, terwijl de regel is dat kinderen onder de vijftien in een pleeggezin worden ondergebracht of op plekken waar voortdurend begeleiding is. De inspecties verwachten dat er aankomend weekend nog meer kinderen in Nederland asiel aanvragen en er niet meer genoeg bedden zijn. In Ter Apel zagen de inspecteurs dat zes tot acht jongeren een ‘unit’ delen, waar ze slapen en wonen, zonder toezicht en begeleiding. De keukens, wc’s, douches en slaapkamers zijn vies, tekenen ze op. „De jeugdigen zijn zelf verantwoordelijk voor het schoonmaken, maar ze zijn daar overduidelijk niet toe in staat.” Kinderen krijgen er veelal „standaard maaltijden”, die zijn niet altijd „toereikend of geschikt”, bijvoorbeeld als het kind ziek is. Afspraak is dat het Centraal Orgaan opvang Asielzoekers (COA) maatregelen neemt. Zij gaan ook zorgen voor veiligheid- en hygiënemaatregelen.  Alleenstaande minderjarigen zijn de meest kwetsbare groep asielzoekers. Ze horen nadat ze in Nederland zijn aangekomen slechts enkele dagen in het aanmeldcentrum in Ter Apel te verblijven, maar het asielsysteem loopt zo vast dat die termijn vrijwel nooit wordt gehaald. Drie weken geleden liepen de aantallen zo hoog op - er verbleven toen 350 alleenstaande minderjarigen op het terrein - dat er zelfs geen bedden meer waren. Jongeren brachten noodgedwongen de nacht door op stoelen en op de vloer van de wachtruimte van immigratiedienst IND.  Behalve over de jongeren zijn er zorgen over de medewerkers op het terrein. Zij worden al maanden overvraagd, schrijven de inspecties. „De rek is er na zo’n lange periode wel uit.”  In juli meldde NRC dat bijna een op de drie COA-medewerkers in Ter Apel ziek thuis zit. ||https://www.nrc.nl//nieuws/2022/09/09/inspecties-over-alleenstaande-minderjarigen-in-ter-apel-direct-ingrijpen-noodzakelijk-a4141402
2022-09-09||Mensen nemen plaats in St Paul&#8217;s Cathedral voor herdenkingsdienst||Britten die al urenlang in de rij staan voor de herdenkingsdienst in St Paul’s Cathedral in Londen, mogen in de ruimte plaatsnemen. De dienst begint om 19.00 uur (Nederlandse tijd), net als de eerste televisietoespraak van Charles III als koning. Aanwezigen moeten polsbandjes tonen om toegang te krijgen tot de dienst. In totaal zijn er tweeduizend bandjes uitgedeeld, aldus een woordvoerder van de kathedraal tegen de BBC.  Volgens die zender zal tijdens de herdenking het Britse volkslied worden gezongen, waarbij het woordje ‘koningin’ wordt vervangen door ‘koning’. Premier Liz Truss is waarschijnlijk ook bij de dienst.||https://www.nrc.nl//nieuws/2022/09/09/mensen-nemen-plaats-in-st-pauls-cathedral-voor-herdenkingsdienst-a4141400
2022-09-09||Premier Truss brengt kort bezoek aan Buckingham Palace||De deze week aangetreden Britse premier Liz Truss heeft een kort bezoek gebracht aan Buckingham Palace, zo melden Britse media. Koning Charles III en zij hebben elkaar voor het eerst ontmoet. Ze zullen elkaar wekelijks zien om te spreken over politiek en de staat van het land.  Vrijdagavond zal Truss, die pas vier dagen premier is, iets voorlezen tijdens de dienst die vrijdagavond in St Paul’s Cathedral wordt gehouden, ter ere van de koningin. Dinsdag werd Truss nog officieel aangesteld door koningin Elizabeth, die donderdag op 96-jarige leeftijd overleed.||https://www.nrc.nl//nieuws/2022/09/09/premier-truss-aangekomen-in-buckingham-palace-a4141394
2022-09-09||Opinie | M/V van de Week: Koningin Elizabeth II|| Koningin Elizabeth II Het staatshoofd dat vijftien premiers aan zich voorbij zag gaan bleek op  96-jarige leeftijd toch sterfelijk.  Waterverf||https://www.nrc.nl//nieuws/2022/09/09/mv-van-de-week-koningin-elizabeth-ii-a4141390
2022-09-09||Koninklijke standaard gehesen voor koning Charles III||De koninklijke standaard, de officiële vlag van de regerende monarch, is boven Buckingham Palace gehesen. Het is de eerste keer dat de vlag is gehesen voor koning Charles III. De koninklijke standaard hangt alleen boven Buckingham Palace als de monarch aanwezig is. Voordat de koning samen met zijn echtgenote Camilla Parker Bowles arriveerde bij Buckingham Palace, wapperde de Union Jack, de vlag van het Verenigd Koninkrijk, boven de officiële residentie van de Britse monarch.  Volgens de richtlijnen van de regering moeten alle officiële vlaggen halfstok hangen na het overlijden van de koningin, tot de dag na haar begrafenis. Alleen de koninklijke standaard wordt nooit halfstok gevlogen, zelf niet na het overlijden van een monarch, omdat er altijd een vorst op de troon zit en het daarom ongepast zou zijn als hij halfstok zou wapperen. In plaats daarvan hangt de Union Jack halfstok, totdat de koninklijke standaard weer gehesen kan worden.||https://www.nrc.nl//nieuws/2022/09/09/koninklijke-standaard-gehesen-voor-koning-charles-iii-a4141379
2022-09-09||Column | Voorzichtig  met die fragiele Europese orde||‘Onder de huidige omstandigheden – omstandigheden waar Europa niet gauw vanaf komt – is het Europese systeem van cohesie, gebaseerd op algemeen aanvaarde principes en verdragen waarin elke grote en kleine staat zijn plek heeft, toch de beste oplossing. De vernietiging van dat systeem zou een ramp zijn, omdat niet één van de staten in dat systeem geïsoleerd kan blijven, en ze dus allemaal weer nieuwe politieke combinaties gaan vormen en nieuwe maatregelen gaan nemen om zichzelf te beschermen; nieuwe allianties, ontwrichtingen, verzoeningen, intriges, onberekenbare complicaties en duizend verschillende mogelijkheden, allemaal even fataal, kunnen ons een nieuwe oorlog brengen – ofwel (want die twee zijn ongeveer synoniem) een definitieve omverwerping van de huidige sociale orde in Europa.” Sorry voor dit uitgebreide citaat, met zinnen die zo lang zijn dat je ze tweemaal moet lezen. Maar lees het. Want het werd neergepend in 1818, tweehonderd jaar geleden, en heeft niets aan actualiteit ingeboet.  Auteur is Friedrich von Gentz, medewerker van de Habsburgse minister van Buitenlandse Zaken Klemens von Metternich. Von Gentz was secretaris van het Weens Congres van 1814-1815, waar Europese machten na de Napoleontische oorlogen een nieuwe continentale orde optuigden. Het maakt weinig uit wat voor soort systeem Europa heeft, schreef Von Gentz, in teksten die teruggevonden zijn in Metternichs Nachgelassene Papieren. Perfect is het nooit. Maar er moet een systeem zijn, met regels waar iedereen mee kan leven en waar iedereen zich aan houdt. Met zoveel landjes en volkeren op één continent wordt het anders grote rotzooi. Dit is wat er nu weer op het spel staat, in een tijd waarin oude zekerheden snel verdwijnen en de Europese politiek onder hoogspanning staat: nu Rusland Europese landen van het gas afsluit en ze tegen elkaar opzet, zie je andermaal hoe fragiel ‘orde’ eigenlijk is. En hoe makkelijk verdragen en instituties kapot vallen. We moeten er dus voorzichtig mee zijn. Europese regeringen lijken dat te beseffen. Ze zien de energiecrisis en inflatie voor wat ze zijn: oorlogsverklaringen van president Poetin, bedoeld om Europa zoveel pijn te doen dat het zijn steun aan Oekraïne intrekt. Zo hoopt hij een kans te hebben om met zijn gedemotiveerde leger en aftandse wapentuig Oekraïne toch nog te veroveren. Tot nog toe trappen alleen de Baudets, Straches en Le Pens erin. Veel andere Europeanen niet. Zeker, Tsjechen en Duitsers protesteerden deze week al tegen de krankzinnige energieprijzen. Kanselier Scholz kreeg pittige vragen van burgers in Essen – of de verzorgingsstaat kan blijven bestaan en of het extra geld voor defensie niet beter naar onderwijs of zorg kan. Die zorgen hebben burgers in heel Europa. Tegelijkertijd weet iedereen dat niet Europa het meest in Oekraïne investeert, maar Amerika. En dat de Europese landen die het meeste voor Oekraïne doen – Polen en de Baltische staten (waar de inflatie boven de 20 procent is) juist geen krimp geven, integendeel. Zelfs Hongarije, dat als enige weigerde de Europese sancties tegen Rusland te verlengen (dat moet elk halfjaar), voegde zich uiteindelijk. Het land is volkomen geïsoleerd in Europa, ook omdat het geen poot uitsteekt voor Oekraïne. In de huidige turbulentie is het logisch dat burgers ongerust zijn. Maar regeringen steken miljarden in sociale maatregelen, geven energiebedrijven kredietlijnen en onderhandelen over de meest ingrijpende hervorming van het Europese energiestelsel ooit. Deskundigen lijken er wel vertrouwen in te hebben. De directeur van het Internationaal Energieagentschap, Fatih Birol, schreef in de Financial Times dat de plek van Rusland in het energiesysteem verandert, „en niet in zijn voordeel”. Oud-IMF-econoom Olivier Blanchard en Nobelprijswinnaar Jean Tirole zeiden op de Franse radio dat de inflatie en energiecrisis „tijdelijk” zijn en dat er geen reden is voor paniek. Volhouden dus. De Europese orde, Von Gentz wist het al, is de beste bescherming tegen chaos en despotie. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/09/voorzichtig-met-die-fragiele-europese-orde-a4141391
2022-09-09||De EU worstelt met de vraag hoever het moet ingrijpen op de energiemarkt||Een radicale overheidsinterventie op de Europese energiemarkt komt steeds dichterbij. Tijdens een ingelast crisisoverleg schaarde een groot deel van de Europese energieministers zich vrijdag achter een voorlopig plan de winst van elektriciteitsproducenten af te romen om burgers te kunnen compenseren. Maar terwijl zo’n marktinterventie ongekend vergaand zou zijn, bleven EU-landen vrijdag sterk verdeeld over de vraag: gaat het eigenlijk wel ver genoeg? In een gezamenlijke verklaring verzochten energieministers de Europese Commissie de komende dagen met uitgewerkte voorstellen te komen. Naast een voorstel voor het afromen van winsten, moet daarin ook een plan komen voor een ‘prijsplafond op gas’ dat de „impact van de energieprijzen op consumenten” moet beperken. Landen in vooral Zuid-Europa die al maanden pleiten voor zo’n prijsplafond haalden de formulering binnen als een overwinning. De Belgische energieminister Tinne van der Straeten, die de afgelopen weken fel voor een prijsplafond pleitte, sprak na afloop van een „duidelijk signaal”.  Maar niet alle sceptici van zo’n ingrijpende maatregel leken al daadwerkelijk overtuigd. Eurocommissaris voor Energie Kadri Simson zei in een reactie dat de Commissie weliswaar naar alle mogelijke maatregelen kijkt, maar dat die de leveringszekerheid niet in gevaar mogen brengen. „Er is op de wereldmarkt sterke concurrentie”, benadrukte Simson. Als Europa de gasprijs maximeert, zo is de vrees bij critici, kunnen tankers met vloeibaar gas Europa zomaar voorbij varen richting landen die meer willen betalen. Het illustreert de lastige positie waarin de Europese Commissie verkeert. De druk om met ingrijpende maatregelen te komen die de energieprijzen drukken is torenhoog. Maar binnen Brussel bestaat nog steeds grote weerstand tegen te radicale marktinterventies, die volgens ambtenaren en experts grote nadelige bijeffecten kunnen hebben. Omdat ze, zoals Simson benadrukte, de leveringszekerheid in gevaar brengen. Maar ook omdat ze de prikkel bij consumenten om te besparen wegnemen. Ook staatssecretaris Hans Vijlbrief (Mijnbouw, D66) benadrukte het gevaar dat een prijsplafond de vraag naar gas in Europa kan opdrijven. Nederland blijft vooralsnog tegen.  De druk neemt niettemin toe. In veel EU-landen groeit de vrees voor publieke onrust, die steun voor de Europese solidariteit met Oekraïne kunnen verzwakken. Vorig weekend gingen in Praag tienduizenden mensen de straat op om de demonstreren tegen de hoge energieprijzen, hun eigen overheid én de Europese Unie en de NAVO. „Poetin probeert door het manipuleren van de gasmarkt de sociale vrede in onze landen te breken”, stelde de Tsjechische industrieminister Jozef Síkela, die de vergadering vrijdag voorzat. En dus, benadrukte hij, moesten EU-landen een duidelijk signaal zenden, naar Moskou én de op hol geslagen energiemarkten, dat ze „whatever it takes zullen doen om onze huishoudens te beschermen”.  Duidelijk is nu in elk geval dat er Europees brede steun is voor het afromen van de winsten van producenten die elektriciteit halen uit hernieuwbare bronnen, kernenergie en kolen. Komende week presenteert de Commissie hiervoor een uitgewerkt voorstel. Hoe snel het vervolgens ook kan worden doorgevoerd is onzeker. In Nederland zei Vijlbrief in elk geval al te vrezen voor problemen bij de uitvoering. Ook zijn de EU-landen het eens over de noodzaak elektriciteit te besparen. Ook hiervoor komt de Commissie komende week met een voorstel, waarin naar alle waarschijnlijkheid ook verplichtende doelen zitten.  Maar EU-landen blijven verdeeld over de vraag hoe radicaal er op de markt moet worden ingegrepen en of het Russisch gas daarbij specifiek moet worden uitgezonderd. Dat laatste stelde Ursula von der Leyen woensdag onverwacht voor. „We moeten snijden in de Russische winst, die Poetin gebruikt om zijn gruwelijke oorlog in Oekraïne te financieren”, aldus de voorzitter van de Europese Commissie. Het risico dat Moskou de gaskraan dan helemaal sluit neemt Brussel daarbij op de koop toe. „Hij [Poetin] zou dat sowieso vroeger of later doen”, aldus een ogenschijnlijk koele Von der Leyen woensdag. Maar niet alle EU-landen zien een totale Russische gasstop zo kalmpjes tegemoet. Sommige landen in centraal en Oost-Europa, waar via pijplijnen nog altijd gas uit Rusland heen stroomt, voelen er niks voor Moskou met een prijsplafond zodanig uit te dagen. „Je hoeft geen Nobelprijswinnaar te zijn om te begrijpen dat dat direct zal leiden tot een afsluiting”, aldus de Hongaarse minister Peter Szijjarto. Hij verdedigde vrijdag fel het Hongaarse besluit onlangs juist méér Russisch gas aan te kopen en haalde uit naar collega-ministers die hem daarom bekritiseerden.  Dat Von der Leyen woensdag de vlucht naar voren maakte, leidde de afgelopen dagen in Brussel tot wrevel. Over wat nodig is om de prijzen te bedwingen is binnen Europa nog allerminst consensus, terwijl de Commissievoorzitter haar plannen onuitgewerkt en zonder al te veel ruggespraak presenteerde. Sommige EU-landen vinden bovendien dat Brussel veel te lang heeft gewacht met concrete voorstellen. „Het voelt alsof ze nadat we erom hebben gesmeekt nu eindelijk wakker zijn geworden”, aldus een diplomaat.  Het plotselinge ‘Russische prijsplafond’ leidt volgens een andere, veel grotere groep lidstaten, juist af van de fundamentele discussie over het maximeren van de gasprijs in heel Europa. Landen als Spanje, Italië en België pleiten al bijna een jaar voor zo’n algemene ‘price cap’ en willen met minder geen genoegen nemen. Vooral nu de discussie steeds meer opschuift richting voorheen onwaarschijnlijk geachte marktinterventies.  Nu de prijzen hoog blijven en de publieke druk alleen maar toeneemt, lijkt in Brussel veel mogelijk te worden wat  ondenkbaar leek. Ook Vijlbrief erkende vrijdag dat Nederland in de discussie is opgeschoven. „Wij waren een aantal maanden geleden categorischer tegen dit soort voorstellen”, zei hij, verwijzend naar het voorstel winsten af te romen. Maar, benadrukte hij: „De wereld is ook veranderd.” Dat het ooit toch tot een algemeen prijsplafond komt, wilde hij in elk geval niet uitsluiten. ||https://www.nrc.nl//nieuws/2022/09/09/de-eu-worstelt-met-de-vraag-hoever-het-moet-ingrijpen-op-de-energiemarkt-a4141378
2022-09-09||Relletje op Amerikaanse universiteit na kritische tweet over Queen||Op haar sterfbed heeft de Britse koningin Elizabeth II nog een relletje veroorzaakt in de Verenigde Staten – zonder het te beseffen. Toen het nieuws werd verspreid dat de koninklijke familie zich naar Balmoral had begeven om bij de stervende koningin te zijn, verstuurde de Amerikaanse hoogleraar Uju Anya deze tweet: „Ik hoor dat de belangrijkste monarch van een diefachtig, verkrachtend, genocidaal rijk eindelijk doodgaat. Moge haar pijn onverdraaglijk zijn.” Twitter verwijderde de tweet, maar toen had al een hele menigte zich gestort in een online woordenstrijd over racisme, geschiedenis, wellevendheid en vrijheid van meningsuiting. Amazon-topman Jeff Bezos twitterde: „En dit is iemand die wordt verondersteld te werken aan een betere wereld? Dacht het niet.” Waarop Anya antwoordde: „Otoro gba gbue gi” – zoveel als „krijg de kolere” in Igbo, de Nigeriaanse taal waarmee zij opgroeide. „Moge iedereen die jij en je genadeloze hebzucht kwaad hebben berokkend, zich jou even hartelijk herinneren als ik me mijn kolonisatoren herinner.” May everyone you and your merciless greed have harmed in this world remember you as fondly as I remember my colonizers. De mensen die het online voor Anya opnamen, verwezen naar de burgeroorlog in Nigeria in de jaren 60 van de vorige eeuw, toen de Nigeriaanse regering, gesteund door Groot-Brittannië, een meedogenloze strijd voerde tegen separatisten in de provincie Biafra. Een blokkade van de provincie leidde tot hongersnood waardoor naar schatting een half miljoen mensen in Biafra, merendeels van het Igbo-volk, stierf. „De wereldgemeenschap van Biafranen bejubelt je kracht en weergaloze moed om het diepgevoelde ressentiment van de Biafranen uit te dragen”, twitterde een zelfverklaarde vrijheidsstrijder. Geschiedenis ‘verkeerd’ behandelen
De woorden van Anya vallen in de omgeploegde akker van het Amerikaanse culturele en politieke debat, waar in sommige staten wettelijke maatregelen worden genomen tegen leerkrachten die de geschiedenis van het land ‘verkeerd’ behandelen. Zo ligt in de staat Ohio een wetsvoorstel voor dat het scholen en onderwijzers verbiedt te leren dat „slavernij en racisme iets anders zijn dan afwijkingen en verraad van de authentieke beginselen waarop de Verenigde Staten zijn gesticht, waaronder vrijheid en gelijkheid”. De Republikeinse Partij, aangevuurd door Donald Trump, voert al lang campagne tegen een onderwijstheorie die critical race theory heet, die ras en ongelijkheid zwaar wil laten meewegen in elk wetenschappelijk onderzoek. Uju Anya is universitair hoofddocent tweede-taalverwerving aan de Carnegie Mellon universiteit in Pennsylvania. Volgens haar eigen website, letterlijk vertaald,  „doceert en onderzoekt ze kritisch toegepaste taalkunde, kritische sociolinguistiek, het leren van nieuwe talen en kritische ras- en discourswetenschappen”. De universiteit nam in een verklaring afstand van Anya’s tweet. „Wij keuren de beledigende en afkeurenswaardige berichten op Uju Anya’s persoonlijke twitteraccount niet goed. Vrijheid van meningsuiting is de kern van de missie van het hoger onderwijs. Maar de opvattingen die zij deelde, vertegenwoordigen absoluut niet de waarden van het instituut, noch de standaard voor het debat die wij hoog houden.”||https://www.nrc.nl//nieuws/2022/09/09/relletje-op-amerikaanse-universiteit-na-kritische-tweet-over-queen-a4141375
2022-09-09||Componist Mauricio Kagel fantaseerde in alle windrichtingen, en vond daar allerlei voorwerpen om op te slaan||Moderne muziekensemble Asko|Schönberg eerde donderdag de geboortedag van dirigent Reinbert de Leeuw (1938-2020) met een stuk van diens geliefde muziekcollega, de Duits-Argentijnse Mauricio Kagel componist (1931-2008). Diens muziek is kernrepertoire van het ensemble. Dat ging zelfs zo ver dat Kagel na zijn overlijden zijn relatie met Asko|Schönberg geldelijk vereeuwigde met een legaat van maar liefst 500.000 euro, op voorwaarde dat dat geld niet zou worden besteed aan uitvoeringen van zijn muziek. Kagels Die Stücke der Windrose wijzen in acht richtingen, donderdag klonken er vier: zuidwest, noord, oost en west, niet vanuit ons noordelijk halfrond bezien, maar vanuit Kagels jeugdperspectief: hij groeide op in Argentinië, onder de evenaar. Zuid betekent daar: koud. En Noord betekent warm, hoewel Kagel zover naar het noorden dacht dat het weer koud wordt. De bezetting: een strijkkwartet met contrabas, klarinet, piano, harmonium en Slagwerk. Slagwerk met een hoofdletter. Je kunt je levendig voorstellen dat Kagel even geen zin had in componeren. Want wat doe je als je thuis bent en geen zin hebt in werken? Dan ga je opruimen. Het is alsof Kagel zijn huis opruimde, en dingen vond:   De muziek waar deze recensie over gaat:   Kussens, spleettrommels, bamboestokjes, een schelphoorn, een snorrebot, gongs, een angkloeng, een teil water en een gieter, een koperkeurige plaat, een goudkleurige plaat, een  stuk krakend plastic, een bak met grote keien, een bak met kleine kiezels, een prop plastic folie, twee trossen schelpen, een ventilator, een tak met dorre bladeren, een reusachtige trom, castagnetten, twee vibraslappen, een plaat piepschuim, een bel, bekkens, triangels, een tamboerijn, een banjo op een kruk, een vibrafoon, een klavier van woodblocks, djembés, koebellen, twee mondharmonica’s, een wasbord en zelfs  een boomstam met een bijl erin.  Alles verwerkte hij in die vier windrichtingen, samen ongeveer een uur muziek. En alles wordt gespeeld door één slagwerker: man of the match Joey Marijs. Als een foley-artiest met een aanstekelijke joie de vivre danste Marijs tussen al zijn voortgebrachte geluiden. Steeds vaker kreeg hij de lachers op zijn hand. Want hoewel tot op de tel nauwkeurig is uitgeschreven wanneer wat moet klinken en je in het begin echt nog wel de verbinding tussen de geluiden en de andere musici zoekt, ga je op den duur toch een komische rariteitenlijst zien die met gemiddeld anderhalve minuut per voorwerp afgewerkt moet worden. Je gaat je daardoor onvermijdelijk afvragen: is het doel van  deze slagwerkspeeltuin muziek of geluid van verre oorden letterlijk na te bootsen? Niet echt, lijkt het, tenzij er in verre oorden ook een mens stenen tegen elkaar slaat, of traditionele instrumenten op behoorlijk ontraditionele manier bespeeld worden. Misschien is het geluid van al deze voorwerpen vooral een gefantaseerde afspiegeling van visuele associaties die Kagel had bij streken ver weg.   Wat de bedoeling  ook is, Kagel én Marijs zijn zeer geslaagde entertainers.  Asko|Schönberg speelt delen uit ‘Die Stücke der Windrose’ van Mauricio Kagel.  Foto Milagro Elstak   Kagel maakte klankwolken waarin niet alles even goed te onderscheiden is, maar die wel steeds verspringt naar een andere tint ‘spannend’ en waarin chaos zich telkens weer knap opbouwt. Vooral het westen doet denken aan hoe striptekenaars een gevecht tekenen: als een stofwolk waar armen en benen uitsteken. De armen en benen zijn hints van een samba-ritme, swing en aandachttrekkende effecten zoals strijken dicht tegen de kam, wat een dun eng geluid oplevert. De klarinet stelt zich in alle windrichtingen wat bescheiden op, behalve in het noorden, daar springt hij  er ineens lekker uit. Er gaan daar aan de poolcirkel  wat inzetten scheef (het ensemble speelt dit werk om de zoveel jaar, maar nu  voor het eerst zonder dirigent), maar dat kan Kagel prima hebben. De pianopartij levert vaak als enige houvast. Het eerbetoon aan Reinbert de Leeuw was slechts muzikaal en bleek alleen uit het programmaboekje. De Leeuw werd niet woordelijk gememoreerd. Het eenmalige concert trok zo’n 250 mensen, 50 tot 150 minder dan het ensemble voor corona zou hebben verwacht.  Eigentijds Die Stücke der Windrose (Mauricio Kagel) door Asko|Schönberg, als eerbetoon aan Reinbert de Leeuw. Gehoord: 8/9 Muziekgebouw, Amsterdam. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/09/componist-mauricio-kagel-fantaseerde-in-alle-windrichtingen-en-vond-daar-allerlei-voorwerpen-om-op-te-slaan-2-a4141376
2022-09-09||Zo ziet de Nigeriaanse schaduweconomie eruit||Gedecideerd lopen ze een nieuwe dag tegemoet, hun waar bungelend op hun schouders of hoofd, klaar om de blik te vangen van de eerste hongerige automobilist die zichzelf vastrijdt in het ritme van Nigeria’s grote steden. Voor de straatverkopers, hawkers, die fotograaf Chukwudi Onwumere vastlegde in zijn bekroonde serie Road Runners is de straat hun domein.  Hen hoor je niet klagen over de eeuwige gridlocks in Lagos, waar dagelijks zo’n zes miljoen automobilisten van het vaste land naar het op een eiland gelegen zakencentrum proberen te komen. Een ‘speciale operatie’ om de files in miljoenenstad Abuja op te lossen? Doe maar niet. Hoe trager het verkeer, hoe beter.  „Als je uren in je auto vastzit, moet je vanzelf iets eten of drinken”, vertelt Onwumere over de telefoon. Behendig bewegen de verkopers zich dan met hun zakjes plantaanchips en aardnoten tussen de auto’s, een weifelende passagier herkennen ze meteen. Vanaf de voetgangersbruggen waarop Onwumere hen gadesloeg leek het net een dans.  De straatverkopers zijn een onmisbaar onderdeel van de informele economie waarop Nigeria voor ruim 90 procent draait, de hosselaars die per dag hun inkomen bij elkaar verdienen en daarbij overgelaten zijn aan de grillen van de straat. De meesten zijn nog jong, sommigen heel jong.  „Je ziet kinderen die voor ze naar school gaan hun ouders helpen, of jongens en meisjes die helemaal niet meer naar school gaan. Anderen worden ingezet door grote merken die eerst op straat willen testen of een product wel verkoopt”, vertelt Onwumere. Hij raakte geïntrigeerd door hun vasthoudendheid en kracht en besloot hen vast te leggen. Van bovenaf, zonder het ruisen van de stad, zonder de chaos om hen heen. Met alleen hun schaduwen die hen voorbijsnellen. Het heeft iets hoopvols, zegt de fotograaf. „Alsof hun zielen zich uitstrekken naar een beter leven.”  ‘Pop Stars’ Foto Chukwudi Onwumere
 ‘Grains’ Foto Chukwudi Onwumere ‘Collectors’ Foto Chukwudi Onwumere ‘Whirl Blue’ Foto Chukwudi Onwumere ‘Sky Walk’ Foto Chukwudi Onwumere ‘Convene’ Foto Chukwudi Onwumere ‘Silver Spray’ Foto Chukwudi Onwumere 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/09/zo-ziet-de-nigeriaanse-schaduweconomie-eruit-a4141160
2022-09-09||Rechtszaken over zware criminaliteit mogen vanaf 2023 vaker via videoverbinding||Verdachten van zware misdrijven kunnen vanaf volgend jaar via een videoverbinding worden gehoord als de rechter denkt dat het vervoer van en naar de zitting „ernstige beveiligingsrisico’s” oplevert. Het kabinet heeft vrijdag ingestemd met een voorstel van minister Dilan Yesilgöz (Justitie en Veiligheid, VVD) om dat te regelen. De veiligheid gaat in die gevallen voor het recht van de verdachte om bij de zitting aanwezig te zijn.  Op dit moment is er nog toestemming van de verdachte of de advocaat nodig om een videoverbinding te gebruiken, met uitzondering van gevallen waarbij de zitting zelf onveilig zou zijn. Daardoor moet voor verdachten als Ridouan Taghi, tussen de Extra Beveiligde Inrichting (EBI) in Vught en de zwaarbeveiligde rechtbank in Amsterdam-Osdorp, een enorme beveiligingsoperatie worden opgetuigd, met alle risico’s en kosten van dien. Daarnaast „minimaliseert” het besluit volgens het kabinet de kans dat verdachten tijdens de zitting met elkaar communiceren.  Eind vorig jaar stelde toenmalig demissionair minister Sander Dekker (Rechtsbescherming, VVD) al voor om verdachten vaker via videoverbindingen te berechten. Het was onderdeel van een reeks maatregelen die Dekker wilde doorvoeren naar aanleiding van onrust rond de advocaat van Taghi, die zou zijn betrokken bij de voorbereiding van een ontsnappingspoging. Advocaten hadden kritiek op het idee van Dekker, omdat er wantrouwen tegen de advocatuur uit zou spreken.  In de EBI in Vught zijn twee speciale ruimtes in aanbouw waar de videoverbindingen zullen plaatsvinden, staat in de aankondiging van het kabinet. Dat duurt vanwege alle veiligheidsmaatregelen langer dan normaal, maar toch verwacht het kabinet dat de installatie eind dit jaar klaar is voor gebruik.   Roderick van de Mortel, de burgemeester van Vught, zei vorig jaar tegen de Telegraaf dat hij zich zorgen maakte om de honderden zwaarbeveiligde colonnes die jaarlijks door zijn dorp rijden. „Ze gaan over smalle wegen, door woonwijken waar kinderen ’s ochtends naar school gaan en langs recreatieparken met tienduizenden bezoekers.” Hij riep toen op om een rechtbank in de gevangenis te bouwen.  Aanpassing 17.30 uur: hierboven is verduidelijkt dat het kabinetsbesluit geldt voor gevallen waarin de rechter ernstige veiligheidsrisico’s bij het vervoer voorziet.||https://www.nrc.nl//nieuws/2022/09/09/rechtszaken-over-zware-criminaliteit-mogen-vanaf-2023-via-videoverbinding-a4141374
2022-09-09||Royce de Vries: ‘Ik wist niet beter dan dat mijn vader bedreigd werd’||Deze zomer begon het inhoudelijke proces tegen de twee mannen die verdacht worden van de moord op Peter R. de Vries, die op 6 juli 2021 werd neergeschoten in Amsterdam en negen dagen later in het ziekenhuis overleed. Als advocaat kende zijn zoon, Royce de Vries, de rechtbank al van binnen, maar  niet op deze manier.  De zomer, zegt hij, was „hectisch”. De strafzaak liep vertraging op. Er werden nieuwe arrestaties verricht en het proces moet wellicht over omdat een van de rechters naar het buitenland verhuist en moet worden vervangen.  Halverwege juli was het bovendien een jaar geleden dat Royce zijn vader verloor. „Dan word je even teruggeworpen”, zegt hij. „In principe hebben we de stijgende lijn te pakken, maar die gaat af en toe weer even naar beneden.” Went het, de gedachte dat je vader vermoord is? „Mensen zeggen: je moet het verwerken. Maar verwerken doe je het nooit. Je moet ermee proberen te leren leven.” Heb je altijd geleefd met de gedachte dat het zou kúnnen gebeuren? „Ja. Ja, het heeft altijd in mijn hoofd gespeeld. Maar het vreemde is dat ik nooit bang ben geweest in mijn jeugd. Ik wist niet beter dan dat mijn vader bedreigd werd door criminelen. Maar omdat ik ermee opgroeide, leerde ik ermee omgaan. Ik zei altijd: de moeder van Max Verstappen maakt zich ook zorgen dat hij uit de bocht vliegt en verongelukt. Zo was het ook met mijn vader. Ik vertrouwde erop dat hij dingen goed kon inschatten. Het is ook veertig jaar goed gegaan. Maar ik wist dat dit kon gebeuren.” Er zijn  veel ontwikkelingen geweest in het proces. Elke keer is er weer iets waardoor het langer lijkt te gaan duren. Hoe raakt jou dat? „Dat is heel vervelend en naar. Je hebt je helemaal opgeladen voor de inhoudelijke behandeling, je spreekrecht uitgeoefend, de verhalen van de officier van justitie en de verdediging aangehoord. En dan hoor je dat de dingen waarschijnlijk  opnieuw moeten. Ik kan er lang of kort over praten, maar daar baal ik natuurlijk van. Aan de andere kant: er zijn nieuwe arrestaties geweest, en daar zijn we blij mee, want de onderste steen moet boven. Die nieuwe verdachten gaan vervolgd worden, die komen waarschijnlijk voor de rechtbank, waarschijnlijk weer een hoger beroep, dan misschien weer cassatie… We keken elkaar aan van: goh, dit gaat wel ons leven zijn, de komende vijf tot zeven jaar.” Je brengt voor je werk al veel tijd door in de rechtbank. Hoe is dit anders? „Nu ben ik nabestaande. De ‘benadeelde partij’, noem je zo iemand. Als advocaat word je toch een beetje geacht je emotie los te koppelen van de zaak die je behandelt; nu ben ik er juist erg emotioneel bij betrokken. De moord op mijn vader is de meest dramatische gebeurtenis uit mijn leven  en de mensen die daarvoor verantwoordelijk zijn staan terecht. Maar ik ben ook blij dat ik advocaat ben, en dat ik mijn hele leven ook over de schouder van mijn vader heb meegekeken bij strafzaken. Ik begrijp waarom de dingen zo gaan, waarom de advocaten van de verdediging bepaalde verweren voeren. Al erger ik me er natuurlijk ook weleens aan.” Ze proberen onschuld te pleiten of aan te sturen op een vormfout. „Ik begrijp dat ze alles uit de kast halen. Ik verwijt ze dat niet. Ik zeg ze gewoon gedag op de gang.” Denk je ook weleens: dat doen ze goed? Dat is een mooie zet? „Ja – nou ja, ik denk weleens: wat zou ík doen als hun advocaat? En natuurlijk hebben we het er daarna over met de familie: wat vond je van het verhaal van de advocaten? Het geeft me rust dat ik het spel kan begrijpen.” Hoe is het om de verdachten in de ogen te kijken? „De eerste pro-formazitting was een spannend moment. Je hebt wel wat fotootjes gezien, maar dan gaat je hartslag wel even omhoog. Wie zijn deze gasten precies, die dit gedaan hebben?” Haat? Woede? Hij aarzelt. „Ik zal de laatste zijn die medelijden met ze heeft als ze levenslang de gevangenis in gaan. Ik gun ze niks en ik zal het ze nooit vergeven. Ik denk dat ik het dan het best verwoord. Maar blinde haat… Kijk, dit zijn soldaatjes. Loopjongens. Ze waren inwisselbaar. Als zij het niet hadden gedaan, hadden ze andere soldaatjes gevonden.” Als ze levenslang krijgen, gaat er bij mij geen champagnefles open, en als ze slechts 25 jaar krijgen, ga ik niet in mijn kussen liggen bijten Reken je op een spijtbetuiging? „Nee, nee. Ik zou het ook niet geloven. Ze zitten daar soms een beetje onderuitgezakt, of ze verklaren niets, en dan zeggen mensen: erger je je daar niet aan? Maar ik ben er al van overtuigd dat deze mannen mijn vader vermoord hebben. Lager kunnen ze voor mij toch niet zinken.” Bestaat er genoegdoening? Een zekere mate van bevrediging van het rechtsgevoel als ze een hoge straf krijgen? „Op een bepaalde manier wel, natuurlijk. Maar ik heb er niets aan, want ik krijg mijn vader niet terug. Als ze levenslang krijgen, gaat er  geen champagnefles open, en als ze slechts 25 jaar krijgen, ga ik niet in mijn kussen liggen bijten.” Hoe moeten we ons als samenleving wapenen tegen dit soort geweld? „Het ziet ernaar uit dat dit alles te maken heeft met organisaties die in drugs handelen. Je zou je kunnen afvragen of de war on drugs die al tientallen jaren gaande is wel zin heeft. Volgens mij is er geen gram minder op de markt gekomen. Moet je na al die tijd niet eens kijken of je bepaalde dingen kunt legaliseren? Want als je legaliseert, zal de criminaliteit afnemen. Daar ben ik van overtuigd, want ze handelen niet in drugs uit een soort moreel gevoel. Ze doen het omdát het illegaal is en er daardoor veel geld in te maken is. Hoe harder de aanpak, hoe meer er verdiend kan worden.” Hoe zie je je eigen beroepsgroep? Hoe zou je die typeren? „De advocatuur is heel breed. Je hebt de strafrechtadvocaten – mensen denken vaak dat ik in de strafrechtadvocatuur zit, maar zelf doe ik mediarecht – en dan heb je de grote Zuidas-kantoren die grote ondernemingen bijstaan en fusies doen, en zo. Die kun je moeilijk met elkaar vergelijken.” Ik vraag het omdat je eens hebt gezegd: als ik advocaat word, is het plan mislukt. Hij lacht. „Ik twijfelde  tussen geschiedenis en rechten studeren. Eigenlijk vond ik geschiedenis leuker, maar ik dacht: met rechten kan ik iets meer kanten op. Het was geen keuze met overtuiging, dus mijn hele studie heb ik dat heel hard geroepen. En toch was ik de eerste van mijn jaar die advocaat werd.” Waarom riep je dat zo hard? „Ik dacht dat ik dan de strafrechtadvocatuur zou ingaan, en misschien wilde ik daar juist wegblijven omdat mijn vader er naam gemaakt had – niet als advocaat, maar als misdaadjournalist. Ik wilde mijn eigen pad  bewandelen. Uiteindelijk heb ik wel het rechtsgebied gevonden waar ik plezier uit haalde. Ik ben natuurlijk met media opgegroeid, met een bekende vader die voor de televisie werkte. Ik had zelf ook voor een aantal programma’s van Endemol gewerkt en mijn master gedaan in informatierecht. Toch ben ik eerst als vastgoedadvocaat begonnen, in Amsterdam-Zuid. Zo zie je maar weer: je kunt heel hard roepen dat je iets niet wil, maar dan biedt een kantoor je een baan aan en sta je niet lang daarna te procederen over of een dakkapel wel of niet goed is aangelegd. Burenruzies, noem maar op, allemaal gedaan. En toen kregen we op dat kantoor een klant waarvoor ik mediarecht kon doen, en dat vond ik zó leuk.” Wat is daar zo leuk aan? „Ik voelde me erin thuis. Ik dacht: ja, dit herken ik van vroeger, hier heb ik verstand van. Ik ging ook vaak mee naar zo’n kort geding omdat iemand een uitzending van mijn vader probeerde te voorkomen. Dat was actie in de rechtszaal. Dat gíng ergens om. Je procedeerde over iets wat later op tv te zien zou zijn, waar mensen over zouden gaan praten. En ik had zelf wat ervaring in de media, dus ik had er toegevoegde waarde in. Terwijl: bouwrecht? Ik kan nog net een spijker recht in de muur slaan.” Het is een snelle wereld, mediarecht. Geen processen die tien jaar lopen. Meestal is het binnen 24 uur meppen. „Dat maakt het leuk. Iemand zegt: een journalist stelt vragen en ik moet me daartegen verweren. Dan kun je niet zeggen ‘dat doe ik later wel’, want dan staat het al in de krant. Of iemand zegt: ik kom aanstaande zondag in Opgelicht, of EenVandaag, en dat wil ik niet. Kun je wat voor me betekenen? Ja, dan moet je snel actie ondernemen. Er is altijd haast bij, maar dat maakt het leuk. Als zoiets twee weken niet gebeurd is, denk ik: nou, kom maar weer even met een leuk kort geding.” En dan hebben we het nu nog over traditionele media. Online gebeurt van alles, en daar kun je je helemaal moeilijk tegen wapenen. „Het mediarecht is veel groter geworden door het internet. Ik denk dat 80 procent van mijn zaken nu gaat over onrechtmatige uitlatingen van mensen die op Facebook iets zeggen, in een vlog op YouTube, noem maar op. Het mediarecht is veel breder geworden, want iedereen heeft een podium.” Foto Annabel Oosteweeghel
 Laten we een heel vervelend en concreet voorbeeld nemen: opnames van je vader, kort na de aanslag. Die zijn door  veel mensen gedeeld. „Ja.” Heb jij de beelden ooit gezien? „Nee. Ik heb het uitgangspunt dat ik alles wil weten; ik heb wel beelden van de aanslag zelf gezien. Dat was erg vaag en ver weg, gelukkig. Het was heftig, maar ik heb er geen trauma van opgelopen. De beelden die kort na de aanslag rondgingen heb ik heel bewust nog niet gekeken. Ik vind het ook heel naar dat iedereen ze gezien heeft, ook omdat dat filmen en delen waarschijnlijk door handlangers is gedaan.”  Om schrik aan te jagen bij potentiële nieuwe slachtoffers. „Precies. Dat lijkt  op terrorisme. Het was kennelijk het doel om de schok op die manier te vergroten. En mensen die de beelden deelden, of op GeenStijl zetten en weet ik het allemaal, die hebben daarmee die organisatie gefaciliteerd. Ik hou me hier in mijn werk ook veel mee bezig, bijvoorbeeld als er filmpjes met seksuele content zijn doorgestuurd. Er zit vaak rancune van een ex achter, een wraakactie, of zelfs chantage. Ik heb zaken meegemaakt waarbij iemand gehackt was en er beelden online gegooid werden. Degene die dat verder verspreidt, helpt iemand die een criminele daad heeft begaan. Als iemand mij zoiets toestuurt, spreek ik ze er ook op aan. Want ik heb het verdriet en de angst bij slachtoffers gezien. Het kan ze echt tot wanhoop drijven.” Je bent grootgebracht met een reusachtig rechtvaardigheidsgevoel, stel ik me voor. „Ik heb in elk geval van m’n vader geleerd dat je op moet komen voor mensen die onrechtvaardig worden behandeld. Dat je niet wegkijkt of doorloopt.” Ik heb altijd gedacht dat hij een workaholic was, die hoogstens thuiskwam om z’n jas te halen. Pas na z’n dood heb ik geleerd dat hij een heel betrokken vader was. „Een werkweek van 60 uur was heel normaal voor hem, maar hij was er altijd. Iedere zaterdag stond hij langs de lijn. Als hij voor een reportage naar het buitenland moest, zorgde hij dat hij niet op zaterdag wegging. Dan zei hij: laten we op zondag of maandag vertrekken. Dat zei hij er niet bij, tegen Endemol bijvoorbeeld, dat hij bij het voetbalelftal van zijn zoon wilde kijken, maar dat was wel de  reden. Ik heb mijn hele leven hand in hand met hem gelopen. Vroeger naar het voetbalveld, en later, toen ik wegging bij dat advocatenkantoor in Amsterdam-Zuid, ben ik met hem gaan samenwerken.” Hij was een veel  sentimenteler man dan je zou vermoeden. „Het verbaast me dat mensen dat nooit in hem gezien hebben. Omdat ik vaak juist op tv zag dat hij heel gevoelig was. Dan zat ik met mijn vrouw tv te kijken en werd hij weer emotioneel, en dan zeiden wij tegen elkaar: O, daar gaat-ie weer.” Hij lacht. „Daar moesten we dan om lachen: goh, hij wordt weer verdrietig om iets.” Hij schreef brieven aan iedereen die hem dierbaar was. Hij liet brieven achter in huis. Soms ook gedichten. „Misschien kon hij op die manier het best z’n gevoelens uiten. Toen hij een redactie had, met z’n tv-programma, kregen alle medewerkers aan het eind van het jaar een brief. Die schreef hij boven in z’n werkkamer, daar zat-ie dan tot ’s avonds laat die brieven te tikken, over hoe goed ze het gedaan hadden. En dat deed hij ook voor ons: voor mij, voor mijn zus Kelly, voor mijn moeder, voor z’n partner.”  Dus in die zin is waarschijnlijk alles wel gezegd tussen jullie. „Ik heb nooit gedacht ‘had ik maar’. Had ik nog maar dit gesprek met hem gehad, had ik nog maar wat meer tijd met hem besteed. Want ik zag hem iedere dag. Dus wat je weleens hoort van mensen, dat ze ruzie hadden of dingen niet hadden uitgesproken – nee, alles is wel gezegd. Ik had alleen gehoopt dat het allemaal nog langer had kunnen duren.” Hoe ga je om met zo’n nalatenschap? De families waar hij nog contact mee had, alle projecten waar hij bij betrokken was… „Dat doe ik gelukkig niet alleen, maar met mijn zus en mijn moeder. De familie van Nicky Verstappen, bijvoorbeeld, maar ook de familie van Tanja Groen. Kelly en ik proberen contact met ze te houden en ze bij te staan als er iets gebeurt. Daar zeggen we natuurlijk gelijk bij dat we niet de power, kennis en kunde van m’n vader hebben, maar het is óók voor onze eigen verwerking belangrijk dat dat gewoon doorgaat.”  Een delicaat punt: de betrokkenheid bij Nabil B. Hoe moet het daarmee? „Nou, ja, hij heeft twee advocaten. Het verdedigingsteam bestond uit drie mensen: mijn vader, Onno de Jong en Peter Schouten. Zij moeten zonder mijn vader verder.” Jij bent daar niet bij betrokken. „Nee.” In het ziekenhuis, op 6 juli, stond mijn moeder voor me. Ze zei: je gaat nu stoppen met die zaak Er werd gezegd dat jij ook gevaar liep. „Ik ben wel advocaat geweest van familieleden van Nabil B. Maar dat heb ik neergelegd na de aanslag. Mijn naam was vrij kort daarvoor op straat komen te liggen –  ik deed dat op anonieme basis. In het ziekenhuis, op 6 juli, stond mijn moeder voor me, samen met mijn vrouw, en ze zei: je gaat nu stoppen met die zaak.” Heb jij angst gekend in die periode? „Nee, maar ik had richting mijn omgeving geen goede argumenten om ermee door te gaan. Dat kon ik gewoon niet maken. Het is wel de pijnlijkste beslissing uit mijn loopbaan geweest. Ik heb het er nog steeds heel erg moeilijk mee.” Waarom? „Omdat ik toch het idee heb dat ik die mensen in de steek heb gelaten. Dat in die zin de aanslag toch nog nut heeft gehad voor bepaalde groeperingen.” Ik denk ook dat het heel begrijpelijk is. „Wat, dat ik ermee stop?” Ja, dat je ermee stopt. Hij haalt diep adem. „Ja, dat zeg ik: ik begreep, toen ik naar mijn omgeving keek, echt wel dat ik hun wens niet in de wind kon slaan. Maar alsnog is dit het soort zaak waarvoor je misschien wel advocaat wordt. Dit zijn mensen die zelf een heel goede loopbaan hadden, maar door de beslissing van de overheid om met iemand in zee te gaan hun hele leven zijn kwijtgeraakt. Ik was niet hun eerste advocaat – die had zich ook al teruggetrokken. En nu stonden ze  er weer alleen voor. Ik vond het ongelooflijk pijnlijk en verdrietig dat ik dat moest doen, maar ik kon niet anders.” Je zei eerder: ik wilde geen advocaat worden, want ik wilde niet in de schaduw van mijn vader staan. Toch ontkom je er niet aan dat het over hem gaat, hoeveel je zelf ook doet. Is dat vervelend? Of ben je trots? „Nu is het trots. In mijn jeugd vond ik het moeilijk om daar een houding in te vinden, want ik was éérst ‘de zoon van’, en daarna pas Royce. Op latere leeftijd heb ik het maar gewoon omarmd. Ik ben met hem gaan werken, ik had een fijne band met hem. Een blik tussen ons was genoeg. Dan kan ik wel heel principieel zeggen dat ik zonder mijn vader een carrière wil opbouwen, maar het was gewoon heel fijn om met hem te werken. En nu helemaal, na wat er gebeurd is, ben ik blij dat ik al die tijd met hem door heb kunnen brengen.” Royce de Vries (1989) speelde na een rechtenstudie  met het idee zaakwaarnemer van voetballers te worden, maar belandde toch in de advocatuur toen het Amsterdamse kantoor Van Till hem een baan aanbood. In 2017 richtte hij een advocatenkantoor op met Khalid Kasem en met zijn eigen vader, Peter R. de Vries. Die verliet het kantoor in mei 2020, ruim een jaar voor hij bij een aanslag om  zou komen. Het advocatenkantoor heet sinds mei dit jaar De Vries Van Spanje, naar naamgevers Royce de Vries en Annemiek van Spanje. De Vries is gespecialiseerd in mediarecht, cybercrime en intellectueel eigendomsrecht. Dit is een geschreven weergave van het gesprek dat host Pieter van der Wielen had met Royce de Vries voor Het uur, de nieuwe interview-podcast van NRC. Het is ingekort en hier en daar licht bewerkt ten behoeve van de leesbaarheid. Luister hier het hele gesprek.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/09/royce-de-vries-ik-wist-niet-beter-dan-dat-mijn-vader-bedreigd-werd-a4141156
2022-09-09||Column | Vlaamse aderen||Het kan niet anders dan dat hij tot koning van Vlaanderen wordt gekroond als hij zondag de Vuelta wint. De rode trui wordt dan verruild voor een rode mantel. De helm wordt verwisseld voor een kroon. De mensen zullen aan zijn voeten liggen. Dat deden ze al, maar nu nog meer. De hartjes spoten al jaren uit alle Vlaamse oren voor Remco (achternaam niet nodig), de kroonprins, ideale schoonzoon en redder der natie tegelijk.  Wij kijken daar vanuit het noorden wat meewarig naar. Is dat nu niet te veel, de ultieme heldenstatus voor een 22-jarige die – laten we wel wezen – zich nog nauwelijks bewezen heeft? Tuurlijk, hij kan hard fietsen. Hij won Luik-Bastenaken-Luik. Nu staat hij op het punt de Vuelta te winnen. Maar moet daar nu elke krant, elk journaal en elke nieuwsrubriek mee gevuld? Wij zijn een nuchterder en sceptischer volk dan onze zuiderburen, constateer ik na inmiddels al jaren veel in Vlaanderen te zijn. We missen romantiek. Hang naar mooie verhalen. Onze mond is groter. Remco Evenepoel had zomaar een Nederlander kunnen zijn. Met zijn maniertjes. En zijn praatjes. Misschien komt het wel daardoor dat ik lange tijd niet zo van hem hield. Een voetballer op de fiets, noemde ik hem. En dat was geen compliment.  Tuurlijk, in Vlaanderen houden ze ook van voetbal. Maar het spel waarbij er één wint en één verliest is ons bindmiddel. Hoe komt het dat juist in Vlaanderen het wielrennen, de sport waarin bijna iedereen de verliezer is, zo diep in elke vezel zit?  Hoe komt het dat ik als profwielrenster dat ene jaar in Vlaamse dienst op een schild rondgedragen werd? Iedereen deed alles voor me. Niet kruiperig, maar warm. Oprecht, en liefdevol. Wil je nog wat eten? Weet je zeker dat je genoeg kunt rusten zo? Zal ik je fiets nakijken? Wil je een massage, zelfs al is het midden in de nacht? Ik ken nog wel een masseur, hiernaast woont een buurman en zijn zus is de vrouw van de masseur van Greg Van Avermaet. Grappig is dat wielrennen alleen door Vlaamse aderen vloeit. Of Walen van koers houden, weten ze in Vlaanderen niet eens. Toen ik ooit aan de mensen van sportzender Sporza vroeg hoe er door het Franstalige deel der natie naar Luik-Bastenaken-Luik gekeken wordt, hadden ze geen idee.  Misschien zit daar ook wel de crux. België is een tot op het bot verdeeld land. Politiek, taalkundig, historisch; het heeft nooit geboterd. Wallonië was tot het sluiten van de mijnen het rijkere en dominantere landsdeel – en Vlaanderen was toen ronduit arm. Het minderwaardigheidsgevoel zit er bij de Vlamingen nog altijd een beetje in. Ik denk dat ze daarom van koers houden: omdat in elke verliezer ook de belofte van een winnaar schuilt. Ik denk dat Vlamingen zo gek zijn op wielrennen door de verhalen. Koers polariseert niet, maar verbindt. Het doorvertellen, groter maken, doorspekken met anekdotes: het fietsen geeft het land dat nooit een land was, een nationale geschiedenis. Verenigd onder Eddy Merckx. Dromend van zijn opvolger. En van een grote rondeoverwinning, die internationale allure geeft. Na 44 jaar is dat verlangen intens. Nog een paar dagen, dan is – Remco volente – de Vuelta van Vlaanderen. Dan neemt de kroonprins zijn rode trui mee naar huis. Rood. De kleur van de liefde. De kleur van passie. Passender kan het niet zijn. ||https://www.nrc.nl//nieuws/2022/09/09/vlaamse-aderen-a4141372
2022-09-09||Titel Camilla Parker Bowles bijgewerkt op koninklijke website||De titel van Camilla Parker Bowles, de echtgenote van koning Charles III, is vrijdagmiddag bijgewerkt op de koninklijke website.  Op de website staat geschreven: „Hare Majesteit de Koningin-gemalin (voorheen de hertogin van Cornwall) steunt haar echtgenoot, voorheen de Prins van Wales, thans Zijne Majesteit de Koning, bij de uitvoering van zijn werkzaamheden en taken. Zij treedt ook in het openbaar op namens de liefdadigheidsorganisaties die zij steunt.” Vrijdagmiddag zal de koning om 18.00 uur (lokale tijd, 19.00 Nederlandse tijd) een televisietoespraak houden, zijn eerste als koning. Zaterdag is de formele uitroeping van Charles tot koning, de ceremoniële kroning zal later plaatsvinden. Dat kan nog maanden duren.||https://www.nrc.nl//nieuws/2022/09/09/camilla-nu-officieel-benoemd-als-koningin-gemalin-a4141370
2022-09-09||Ook zuidelijk halfrond rouwt om koningin Elizabeth II||Net als in het Verenigd Koninkrijk wordt op het zuidelijk halfrond gerouwd om koningin Elizabeth II. Ze was tevens staatshoofd van onder meer Australië en Nieuw-Zeeland, twee grote landen van het Gemenebest. Bij de St. Andrew’s kathedraal in het centrum van Sydney druppelden de hele dag mensen binnen om het condoleanceregister te tekenen of een kaarsje aan te steken. „Ik ben helemaal geen fan van de monarchie. Daarom verbaast het me dat ik zo geraakt ben”, zegt Scott Preston. Op weg naar zijn werk passeerde hij de kathedraal en stapte naar binnen om zijn eer te betonen. „Het voelt een beetje alsof mijn oma is overleden. Ze is er gewoon altijd geweest in mijn leven.” Err wordt gebeden en gezongen in de kathedraal, meerdere bezoekers grijpen naar een zakdoek. „Ze was zo’n geweldige vrouw”, zucht Nancy Prosser met waterige ogen. „Ik heb de Queen gezien toen ze naar mijn dorp kwam toen ik jong was. Dat vergeet ik nooit.” Groot nieuws
Het overlijden van het staatshoofd is dan ook groot nieuws in Australië. Het portret van Elizabeth is geprojecteerd op het Opera House in Sydney. De klokken luidden eerder op de dag 96 keer, voor ieder levensjaar van de koningin. Het parlement wordt de komende vijftien dagen geschorst „uit respect”, zei premier Anthony Albanese. Hij vertrekt in de komende dagen naar Londen om de nieuwe koning te ontmoeten. Ook de Nieuw-Zeelandse premier Jacinda Ardern reist samen met de eerste Maori gouverneur-generaal van het land naar het Verenigd Koninkrijk. „Het is het einde van een tijdperk”, zegt Ben Knight. Hij staat stil tijdens zijn avondwandeling om naar de zwart-wit projectie van de koningin op het Opera House te kijken. „Ze was de belichaming van het motto ‘keep calm and carry on’.” Hij denkt dat haar overlijden het begin kan zijn van de weg naar een republiek. „We zijn allemaal Elizabethans, of we nu overtuigd de monarchie steunen of niet. Maar nu ze er niet meer is, is het misschien tijd voor een republiek.”||https://www.nrc.nl//nieuws/2022/09/09/ook-zuidelijk-halfrond-rouwt-om-koningin-elizabeth-ii-a4141369
2022-09-09||Escape Room||De ziektekiemen-spoedvergadering
		De tyfus sprak: Microben, bondgenoten!
		We zitten nu al weken opgesloten
		In deze vaccineer-testinstelling Heeft iemand misschien nog een ingeving?
		Ach, zei de pest, ooit was ik één der groten
		En had ik een ontsnapping zo op poten
		Een uitbraak dat was zeg maar echt mijn ding Oké boomer, zei Covid-19
		Maar hé, als straks die proefpersonen komen
		Krijgen we gratis groepsvervoer, misschien De mens is roekeloos en bovendien
		ook overmoedig en zelfingenomen
		Dat wordt onze escape, dat zal je zien! Elke week schrijft Marlies ter Voorde een gedicht bij het wetenschapsnieuws. Ze werkt als redacteur bij het maandblad De Ingenieur en als freelance wetenschapsjournalist. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/09/escape-room-a4141081
2022-09-09||Opinie | De man is overbodig – en dat weet hij||Het is oorlog, de koning beveelt de mannen te vechten, dus de man staat op, trekt zijn jas aan, loopt naar de gang en zegt tegen zijn vrouw: „Ik trek ten strijde. Ik hoop jullie weer te zien, maar ik durf het niet te beloven.” De vrouw huilt, trekt aan zijn jas en zegt: „Blijf toch. Denk aan ons!” De man krabt achter zijn oren, trekt zijn jas weer uit, en zegt: „Je hebt gelijk ook. De koning kan me wat.” Hij wil haar omhelzen, maar de vrouw deinst terug. Is dit een echte man, denkt ze. Nathan Vos is journalist en schreef het boek Man o Man (2017). In de Tweede Wereldoorlog kwamen 5,5 miljoen Duitse en 10,7 miljoen Russische soldaten om. Iets verder terug, kwamen in de Eerste Wereldoorlog in totaal ruim 8,6 miljoen soldaten om. En zo waren er nog honderden oorlogen die vele miljoenen soldatenlevens eisten, en ik vermoed dat dat voor minstens 95 procent mannen waren. Die daar niet per se voor gekozen hadden. Dat hadden de generaals – mannen – voor ze gedaan.  Als je als jongen volwassen werd, moest je maar net het geluk hebben dat jouw land niet in oorlog was. Voor hetzelfde geld werd in je in 1916, Nieuw-Zeeland, ingescheept op de Port Lyttelton, om na een reis van maanden, een dag na aankomst, bij de Somme doorzeefd te worden door de Duitse infanterie. Of je zat, de pubersnor amper ontloken, in 1943 met het Rode Leger vast in Stalingrad met de keuze te sterven door kogels achter je of kogels voor je. Door naar het hier en nu. We dachten er vanaf te zijn, maar dankzij Vladimir Poetin worden Oekraïense mannen die naar Nederland zijn gevlucht soms met de nek aangekeken. Moeten zij hun land niet verdedigen? Of, niet zo heel lang geleden, toen IS huishield in Syrië en Irak, zetten ze bij binnenkomst eerst alle mannen vanaf een jaar of 14 in vrachtwagens en reden ze daarna het dorp uit, om hun een kogel door het hoofd te jagen. Zo, geen last meer van de mannen, aldus de andere mannen. Een mannenleven is, zo kunnen we wel stellen, minder waard dan een vrouwenleven. Zelfs in de Nederlandse wet stond tot een paar jaar geleden dat mannen wel onder de dienstplicht vielen, dus kunnen sterven voor koning en vaderland, en vrouwen niet. Dat is aangepast, maar wetten volgen de cultuur en cultuur verandert niet zo snel. Zeker niet als de cultuur vrijwel direct volgt uit de natuur.  Buiten die oorlogen slokten natuurlijk ook nog de mijnen, de fabrieken, de  bouw en meer mannen op. Sowieso het huis en gezin uit, regelmatig een vroege dood in, al dan niet bespoedigd door een van de vele varianten van zelfvernietiging die ons ten dienste staan. Het is  ook niets om je boos over te maken: een man, of een mannetjes-zoogdier, is biologisch gezien nu eenmaal minder nuttig dan het vrouwtje. Als  het enige doel voortplanten zou zijn, tenminste. Je hebt er maar een paar nodig, die dan misschien wel de tijd van hun leven hebben (zo is de biologie dan ook wel weer), om een gemeenschap te laten bestaan. De man weet dat: hij is, ten diepste, overbodig. Maar hij is ook een mens, hij denkt dus hij bestaat in het hier en nu, en hij wil op z’n minst overleven. Maar hij wil ook gezien worden, aangeraakt en geliefd, ertoe doen en – weer ten diepste – onsterfelijk zijn. Voortleven. Maar ja: geen baarmoeder. En ook geen lichaam dat maandelijks duidelijk maakt dat hij stil te staan heeft en dat hem leert omgaan met verlies, zoals een vrouw haar eicel kan verliezen. Geen ontwikkeling van borsten, waardoor hij gedwongen wordt zich te verhouden tot de ogen – en meer – van anderen. Geen overgang, waar een lichaam een vrouw, opnieuw, duidelijk maakt in welke fase ze zit. Nooit de ervaring van het dragen van een ongeboren vrucht. Weinig mannen zullen er jaloers op zijn, maar het is interessant om te bedenken dat de man zo ook iets onthouden wordt.  Kortom, mocht u zich afvragen waarom mannen doen wat ze doen (en waarom dat soms fantastisch is en soms verschrikkelijk): de man handelt vanuit onmacht. Hij weet zijn overbodigheid, hij weet dat hij het mens-zijn zelf uit te zoeken heeft en zijn lichaam hem daar niet bij helpt. En vanuit die onmacht beweegt de man naar macht, altijd weer. Dat noem ik: de eerste polariteit van de man.  Maar al te vaak ten koste van de vrijheid van vrouwen. Kort door de bocht: de vrouw verliest haar vrijheid, de man verliest zijn leven. Om deze polariteiten te temperen verzonnen gemeenschappen betekenisvolle rituelen zoals ontgroeningen, het memoreren van heilige teksten, in zekere zin ook het leger en het halen van het rijbewijs, waarmee de jongens in ieder geval wisten dat ze geen jongens meer waren. Maar mannen, die de macht, of de vrijheid, toekwam.  In de polariteit toonden zich onsterfelijke kunstenaars en inventieve ondernemers, grensverleggende sporters en onversaagde avonturiers, maar ook wrede generaals en terroristen. Allemaal op zoek naar onsterfelijkheid. Waarbij een geschat vermogen van 200 miljard dollar, zoals de eerder genoemde Poetin wordt toegeschreven, blijkbaar nog niet genoeg is om zich man genoeg te voelen. Dat gebeurt, vrees ik, pas als wij allen hem uitroepen tot hoogste leider van de vrije wereld.   Want dat is het probleem met de polariteit onmacht – macht en sterfelijkheid – onsterfelijkheid. Wanneer is het genoeg? Of ben je er al als je de sterfelijkheid hebt uitgedaagd? Dat verklaart misschien waarom zoveel mannen in de Eerste Wereldoorlog vrijwillig de bajonetten oppakten en uit de loopgraven sprongen, en waarom die gastjes van de mocro mafia een zeer kort leven als aanvaardbaar risico zien, voor een Rolex om de pols en in een Lamborghini de ring A10 op.  Bij vrouwen, vermoed ik, zijn de polariteiten minder extreem: die kunnen beter pas op de plaats maken, in het hier en nu. Niet alleen door de cycli van hun lichaam, maar ook omdat ze beter dan mannen weten dat ze het niet alleen kunnen en hoeven, dat het ‘zijn’ minstens zo belangrijk als het ‘doen’. Vaak zien we dat de man die rond middelbare leeftijd hoopte te oogsten, ontdekt dat het zaaien hem weinig heeft opgeleverd. Dat hij aan de rollen die hij dacht te moeten spelen (toegewijde vader, trouwe partner, ijverige werknemer, loyale zoon, attente buurman) weinig heeft overgehouden. Een leegte, toch weer onmacht. Niet voor niets zijn mannen tussen de 40 en 70 de grootste risicogroep voor suïcide – en wat fijn dat 113 Suïcidepreventie net subsidie heeft gekregen om met die groep aan de slag te gaan, aan de vooravond van Wereld Preventie Suïcide dag, op 10 september. Ik ben een broer in deze categorie, vader van drie zonen, standaardantwoord ‘goedgoed’, aan zelfdoding verloren en ik sprak en spreek regelmatig nabestaanden of bekenden van dit soort mannen. Die onmachtig bleken, niet hadden geleerd met emoties om te gaan, en waarbij de angst en het verdriet als woede naar binnen klapten.  Mannen hebben hierin nog een lange weg te gaan, maar een voordeel bij dit nadeel is dat onze aarde het patriarchaat, en daarmee het kapitalisme in de oude vorm, niet lang meer verdraagt. Want die polariteit van onmacht naar macht heeft vooral tot economische macht, aandeelhoudersmacht geleid. Immers: wie geld heeft, kan onsterfelijkheid kopen. Maar dat gaat dus niet meer. Liever vandaag dan morgen staan mannen – te beginnen die tussen de 40 en 70 jaar – stil bij de polariteit en proberen ze er uit te stappen. Niet te denken: waar heb ik recht op, of hoe kan ik zoveel mogelijk, of wat verwachten ze van me? Maar in het hier en nu pas op de plaats te maken bij hun ware behoeftes en verlangens. Gezonde autonomie te vinden door volstrekt eerlijk tegen zichzelf en naasten te zijn, hoe pijnlijk dat misschien ook is. Dat is niet egoïstisch, dat is sterk.  Als mannen oprecht van zichzelf houden, daar geen idioot gedrag voor nodig hebben, kunnen we af van dat patriarchaat – en daarmee van het kapitalisme, en daarmee hopelijk van de klimaatcrisis.  En van de man die ten strijde moet, om aan de vrouw te bewijzen dat hij er toe doet.||https://www.nrc.nl//nieuws/2022/09/09/de-man-is-overbodig-en-dat-weet-hij-a4141368
2022-09-09||In beeld: Charles III loopt voor het eerst als koning Buckingham Palace in||||https://www.nrc.nl//nieuws/2022/09/09/charles-iii-loopt-voor-het-eerst-als-koning-buckingham-palace-in-a4141365
2022-09-09||Opzettelijk besmet in een proef||Bij een heldere blauwe lucht spiegelen de gevelpanelen van Vaccinopolis zo intens dat aan de dakrand de grens tussen hemel en aarde vervaagt. De grote populieren met hun ritselende bladeren  om het gloednieuwe gebouw versterken het lichtspel dat de  illusie van transparantie en onzichtbaarheid oproept. Toch is de bijzondere façade van de nieuwe onderzoeksfaciliteit van de Universiteit Antwerpen nog maar  de architectonische schil om een nog veel ingewikkelder binnenkant. In Vaccinopolis gaan wetenschappers straks de werkzaamheid en veiligheid van nieuwe vaccins testen op menselijke vrijwilligers. „Van de recente ontwikkeling van vaccins tegen covid herinnert iedereen zich nog wel hoe grootschalig zo’n onderzoek moet zijn om betrouwbare resultaten te krijgen”, zegt Bart Van Meerbergen, head of operations bij Vaccinopolis. „Voor zulke onderzoeken waren wel 40.000 deelnemers per kandidaatvaccin nodig. Bij zo’n omvang zijn er uiteraard gigantische kosten en neemt het onderzoek veel tijd in beslag. Diezelfde informatie kun je  ook krijgen uit een veel kleinere proef, waarbij je mensen onder gecontroleerde omstandigheden gaat blootstellen aan een ziekteverwekker.” Dat is in een notendop het doel van Vaccinopolis. Het gebouw heeft genoeg ruimte om dertig vrijwilligers per proef te laten meedoen. Die kunnen tot dertig dagen in volledige isolatie het experiment ondergaan. Na vaccinatie worden ze blootgesteld aan de ziekteverwekker, onder gecontroleerde omstandigheden. Tijdens de proefperiode van twee tot drie weken kunnen dagelijks hun bloedwaarden en andere gezondheidsparameters gecontroleerd worden. Zo krijgen de onderzoekers veel sneller en nauwkeuriger zicht op de veiligheid en werkzaamheid van nieuwe vaccins. „Ons verhaal is begonnen met Poliopolis”, vertelt Van Meerbergen. Dat was een speciaal project om een nieuw oraal poliovaccin te testen, gebaseerd op een levend afgezwakt virus. Onder leiding van professor Pierre Van Damme werd op de parkeerplaats van het UZA een tijdelijke faciliteit neergezet, vrij letterlijk een containerdorp. „De proef was een succes. Nadat het vaccin zich bij ons had bewezen is het verder onderzocht. Inmiddels zijn er van het nieuwe poliovaccin al 350 miljoen doses verdeeld. Poliopolis was echter altijd bedoeld als tijdelijk, en is weer afgebroken.” De groep van Van Damme, die meer dan 500 vaccinstudies op zijn naam heeft staan, vatte het plan op om in Edegem, net onder Antwerpen, een permanente onderzoeksfaciliteit op te zetten. Maar door de Belgische kabinetscrisis in 2018 kwam een eerder toegezegde subsidie op losse schroeven te staan en was de toekomst onzeker. „Maar toen kwam covid”, zegt Van Meerbergen, „en meteen was de vraag: waarom hebben we dat nog niet?” Vervolgens ging het heel snel. In mei 2020 kreeg hij groen licht, in januari 2021 werd begonnen met de bouw en in maart van dit jaar was de officiële opening. Er is nog even geduld nodig voordat de onderzoeken echt van start kunnen. „Er is nog een pak testen aan de gang”, legt Patrick Rüdelsheim uit. Hij is directeur van het bedrijf Perseus, dat verantwoordelijk is voor het ontwerp en onderhoud van de faciliteit. „Dat testen is nodig om te kijken of alle apparatuur in de faciliteit naar behoren functioneert en of de reserve-installaties het in geval van nood naadloos kunnen overnemen. We hebben nog duizenden issues gevonden, kleine en grote, en die zijn we allemaal aan het oplossen voordat er echt 	begonnen wordt met het onderzoek.” De veiligheid van proefpersonen en personeel staat bij Vaccinopolis altijd voorop, aldus Van Meerbergen. „Een experiment kan alleen van start gaan als er positief wetenschappelijk advies voor is. Er moet vooraf heel precies duidelijk zijn wat de risico’s zijn en er moet een goed protocol zijn. Een ethische commissie moet er goedkeuring aan geven. Die zal dat alleen doen als er ook een rescue therapy is, een noodmedicijn voor wanneer het onverhoopt zou misgaan.” Van Meerbergen: „Deelnemers mogen mild ziek worden tijdens de proef, maar nooit ernstig en ze moeten volledig kunnen genezen. Het zijn ingrijpende proeven met gezonde mensen, dus het uitgangspunt is dat die vrijwilligers er uiteindelijk weer net zo gezond uit komen.” Onder die voorwaarden zullen er voorlopig geen covidstudies gedaan worden, zegt Van Meerbergen, „eenvoudigweg omdat er hiervoor nog geen rescue therapy bestaat. In het Verenigd Koninkrijk is vorig jaar overigens wel een covid-challenge-studie met gezonde vrijwilligers gedaan; in gewone ziekenhuizen. Het is heel uitzonderlijk dat de Britse autoriteiten daarvoor toestemming gaven, in Nederland of België zou dat vanwege de strengere regelgeving niet gelukt zijn.” Deelnemers mogen mild ziek worden Bart Van Meerbergen head of operations bij Vaccinopolis Het Vaccinopolisteam denkt als een van de eerste projecten aan een proef met een nieuw vaccin tegen kinkhoest. „Omdat kinkhoest een bacteriële ziekte is kun je antibiotica geven als het uit de hand loopt, waardoor iemand volledig kan herstellen. Kinkhoest is daarnaast een goede kandidaat omdat je de effectiviteit van een vaccin niet meer in een gewoon experiment kunt testen: omdat bijna iedereen al is gevaccineerd, is de kans op infectie te laag. In een gecontroleerd experiment met opzettelijke besmetting kan dat wel.” Nu het gebouw nog in de testfase zit kan Van Meerbergen nog een volledige rondleiding geven. Als de proeven eenmaal zijn begonnen, is dat onmogelijk. Dan gelden zeer strenge veiligheidsprotocollen en mogen alleen personeel en proefdeelnemers naar binnen. Maar ook nu al is de tour gecompliceerd door de ingebouwde veiligheid van het gebouw. Alleen met een pasje kan Van Meerbergen de deuren openen als we dieper en dieper door het gebouw lopen. „Niet iedereen heeft straks overal toegang, dat hangt van je functie af”, vertelt hij. „Het systeem onthoudt precies wie ergens binnenging, zodat we bij een ongeval achteraf beter kunnen analyseren wat er eventueel misging.” In het verder lege gebouw komen we hier en daar nog een technicus tegen die sleutelt aan de bedrading of de ventilatie. Veel deuren zijn dubbel uitgevoerd en werken als een sluis. Als de eerste deur niet dicht zit, kan de tweede deur niet open. Het zorgt ervoor dat de luchtstroom van buiten naar binnen blijft gaan. „Hier staan we al op onderdruk”, zegt Van Meerbergen, als we via glazen deuren in de gang van het laboratoriumgedeelte zijn beland. „Hier zijn laboratoria die zijn toegerust voor bloedonderzoek, genetische analyse of celkweek.” De laboratoria zijn verdeeld over twee veiligheidsniveaus, BSL2 en BSL3. Het niveau houdt verband met het soort ziekteverwekker waarmee gewerkt wordt. Als die bijvoorbeeld via de lucht overdraagbaar is, zoals bij tuberculose of covid, moet je een stuk voorzichtiger zijn om anderen niet in gevaar te brengen. Dan is de extra beveiliging van BSL3 nodig. Om van de BSL2-laboratoria in het BSL3-gedeelte te komen moeten we weer door een sluis. „Hier is de onderdruk nog een stukje lager”, vertelt Van Meerbergen zodra we binnen zijn, „Min 35 pascal; daarnet zaten we op min 20 pascal.”  In het BSL3-laboratorium is geen kiertje te zien. De plafondtegels die we nog in het BSL-2 laboratorium zagen hebben plaatsgemaakt voor een glad plafond dat naadloos overgaat in de wanden en die weer in de vloer. Er zijn wel ramen maar die zijn nu van twee lagen dubbelglas. Er hangen camera’s om de werkzaamheden op afstand in de gaten te kunnen houden. Boven de deur brandt een rode waarschuwingslamp. „Dat is normaal”, zegt Van Meerbergen, „want er wordt nu nog volop gewerkt aan de drukregeling in de BSL3-zone.” Dit is een goed moment om je even voor te stellen hoe het straks gaat, zegt Van Meerbergen: „Normaal zou je hier natuurlijk niet in je gewone kleren binnen kunnen komen. Laboranten moeten straks volledig ingepakt zijn in een Tyvek-pak – en een mondkapje, beschermingskap en dubbele handschoenen dragen.” Van Meerbergen loopt naar de tegenoverliggende kamer waar een zogeheten autoclaaf staat. Dat apparaat lijkt op een forse vaatwasmachine uitgevoerd in roestvast staal. Hiermee worden alle gebruikte laboratoriummaterialen gedesinfecteerd, inclusief de laboratoriumkleding, voordat het in een gele ton mag worden afgevoerd als ziekenhuisafval. „Het is hier een beetje warm”, merkt Van Meerbergen op. „Dat komt doordat de autoclaaf nog staat af te koelen na een test.” Hij kijkt even op het display: „Hij is net nog op 121 graden geweest.” Verderop in de gang opent Van Meerbergen een deur naar een vrijwel lege ruimte waarin een airconditioning luidruchtig staat te koelen. „Hier komen straks onze belangrijkste koelkasten te staan waar we monsters en vaccins in bewaren. Er komen vriezers van -20, -80 en -150 graden Celsius, in totaal wel zo’n veertig. Al die apparaten bij elkaar produceren straks behoorlijk wat warmte. Vandaar dat hier zo sterk gekoeld wordt.” We lopen door naar de ruimte waar al het afvalwater uit het complex verzameld wordt in een roestvaststalen tank van 10.000 liter. Om binnen te komen stappen we over een uitzonderlijk hoge drempel van 20 centimeter. „Zo vormt deze ruimte een kuip; mocht de stalen tank gaan lekken, dan wordt al het water hier opgevangen, zelfs al loopt de hele tank leeg.” Ook hier is het warm door twee roestvaststalen stoomketels, die het afvalwater uit de voorraadtank steriliseren met stoom van 121°C. Na die behandeling en afkoelen tot 85° is het veilig om het water te lozen. „Dit zijn zogeheten killtanks. Alle ziektekiemen die nog in het water zitten worden volledig afgedood”, zegt Van Meerbergen stellig. „Dit gaat allemaal volautomatisch.” De BSL3-afdeling verlaten is lastiger dan er binnen komen. De sluis die een kleedruimte en een douche bevat heeft ook een tijdslot. Wat ongemakkelijk staan Van Meerbergen en zijn bezoek in de krappe ruimte tot de deur van het slot gaat. „Laboratoriummedewerkers die hier straks doorgaan moeten alles achterlaten; het kan immers besmet zijn. Hun mobiele telefoons en zelfs hun badges mogen dus zeker niet mee naar binnen.” De rondleiding gaat verder op de tweede verdieping, naar de verblijven van de deelnemers. Het vernuftige  is dat de ruimte geschikt is voor zowel BSL2- als BSL3-proeven, al naar gelang het vereiste veiligheidsniveau.  Iedere kamer heeft zijn eigen „sas”, zoals Van Meerbergen de luchtsluis van de dubbele deur noemt. Binnen is er een groot raam en een badkamer, zitmeubel, een bureau en een redelijk hoog bed, dat zo hoog is om alle medische handelingen goed te kunnen verrichten. „De architect heeft zijn best gedaan door met veel lichtinval en het gebruik van lichte kleuren het niet te laten aanvoelen als een ziekenhuis. Dat is best een uitdaging onder deze meest stringente bioveiligheidsomstandigheden. De inrichting is namelijk zo ontworpen dat de kamers na afloop van een proef in hun geheel met van bovenaf ingespoten waterstofperoxide kunnen worden ontsmet. „Alleen de gordijnen niet”, zegt Van Meerbergen, „die moeten apart in de autoclaaf.” Bij gebruik als BSL2 zal dit volgens  hem „voelen als een hotelkamer”. De deelnemers kunnen activiteiten doen in de gemeenschappelijke ruimtes en mogen misschien zelfs via de trap even naar het dakterras. Onder BSL3-condities mogen de deelnemers gedurende de hele proef niet van hun kamer af. De rode alarmknop en de intercom zijn dan de enige communicatiemiddelen met medewerkers. Als het nodig is de deelnemer op zijn kamer te bezoeken, moet een werknemer zich eerst inpakken in een extra laag beschermende kledij en die bij vertrek in de sas achterlaten alvorens een andere kamer binnen te gaan. Een goede screening en training vooraf moeten ervoor zorgen dat de deelnemers opgewassen zijn tegen de eenzame beproeving. De ervaring met Poliopolis leert dat het vaak altruïsten zijn die aan dit soort proeven deelnemen. Ze gebruiken de tijd om een scriptie of een boek te schrijven. Van Meerbergen: „Ze krijgen van ons iPads zodat ze toch nog contact kunnen houden met buitenwereld. Een eigen boek of knuffelbeer meenemen mag ook, maar die ben je na afloop wel kwijt, omdat die allemaal in de autoclaaf moeten.” Een knuffelbeer meenemen mag ook, maar die ben je na afloop wel kwijt Bart Van Meerbergen head of operations bij Vaccinopolis De derde verdieping van het gebouw is gevuld met technische installaties voor de luchtbehandeling en een noodaggregaat voor de stroomvoorziening. De grote installaties op de kale betonnen vloer zien er niet heel spectaculair uit, maar toch is dit het technische hoogstandje waar heel Vaccinopolis op draait. Hier zie je bijvoorbeeld dat elke proefkamer zijn eigen toe- en afvoer van lucht via HEPA-filters heeft.  In november zullen twintig vrijwilligers voor een paar dagen hun intrek nemen in het gebouw. Alle operationele procedures zullen dan worden geoefend, evenals noodscenario’s. „Er zal iemand met bijvoorbeeld een gesimuleerde hartaanval worden geëvacueerd naar het ziekenhuis, het hele gebouw zal ontruimd worden bij een brandsimulatie. Onder alle omstandigheden moeten we in staat zijn de onderdruk in het gebouw te handhaven.” Daarnaast zijn er nog de lessen uit de ervaring met Poliopolis. „Dat is bijvoorbeeld waarom er geen fitnessruimte in Vaccinopolis is”, zegt Van Meerbergen. „Destijds gingen deelnemers zo fanatiek sporten dat hun leverwaarden en spierenzymen gingen afwijken. Hetzelfde gebeurde met eten. Sommige deelnemers gingen ineens heel veel eten, waardoor de bloedwaarden gingen afwijken. Dat willen we nu beter reguleren.” In Vaccinopolis zullen straks eerst gewone vaccinproeven gedaan worden, waarbij de deelnemers langskomen voor vaccinatie of controle maar niet blijven. De volgende stap is een proef onder niet heel strenge veiligheidscondities, waarbij deelnemers nog in elkaars gezelschap de tijd kunnen doorbrengen. Verschillende proeven tegelijk uitvoeren is niet mogelijk omdat die elkaar zouden kunnen beïnvloeden. Een proef onder de zeer strikte BSL3-condities behoort ook tot de mogelijkheden, waarbij de deelnemers gedurende het hele experiment in isolatie zitten. Er zijn variaties mogelijk in het studieprotocol, waarbij het vaccin tegenover placebo kan worden getest, of waarbij gekeken wordt in hoeverre gevaccineerde personen nog besmettelijk kunnen zijn voor niet-gevaccineerde personen. De gecontroleerde omgeving van Vaccinopolis leent zich bij uitstek om vaccins te testen die gebaseerd zijn op genetisch gemodificeerde organismen. Die mogen niet naar buiten voordat is aangetoond dat ze veilig zijn, dus daardoor is een gewone trial met zo’n vaccin vaak al bij voorbaat uitgesloten. Onderzoek binnen de gesloten omgeving van Vaccinopolis kan veel duidelijk maken: hoe scheiden mensen het vaccinorganisme uit, en verspreiden ze het eventueel naar anderen? „Kort samengevat”, zegt Bart Van Meerbergen, „we willen elk type vaccintrial hier kunnen doen”.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/09/opzettelijk-besmet-in-een-proef-2-a4141071
2022-09-09||Gezocht: christelijke landbouwminister met stalen zenuwen|| Geen perspectief en nu ook geen minister, was de bondige samenvatting van SP-Kamerlid Renske Leijten deze week in de Tweede Kamer over de impasse waarin het landbouwbeleid zich bevindt sinds Henk Staghouwer (ChristenUnie) maandag zijn aftreden bekendmaakte. Oppositiepartijen maanden het kabinet met spoed een opvolger voor Staghouwer te vinden: de ‘reflecties’ van Johan Remkes, die in de zomer met kabinet en boerenorganisaties over de omstreden stikstofplannen om tafel zat, worden later deze maand verwacht. Bovendien had Staghouwer de boeren beloofd zo snel mogelijk daarna met een betere ‘perspectiefbrief’ te komen, over hoe boeren de komende jaren kunnen verduurzamen én nog altijd genoeg kunnen verdienen. Een nieuwe benoeming wordt op z’n vroegst na volgende week verwacht ChristenUnie-leider Gert-Jan Segers is aan zet om een vervanger voor Staghouwer te vinden. Hij liet dinsdag juist weten dat de zoektocht „geen haastklus” zou worden. Een nieuwe benoeming wordt op z’n vroegst na volgende week verwacht. Vanuit de partij is te horen dat de nieuwe kandidaat goed moet weten welke zware taak hem of haar te wachten staat. Ook wil de ChristenUnie met de drie andere coalitiepartijen praten het over het mandaat van de nieuwe minister, omdat Staghouwer klem zou hebben gezeten tussen tegengestelde wensen van de vier partijen. Bovendien is het ministerie tijdelijk in goede handen bij vicepremier en minister voor Armoedebeleid Carola Schouten, landbouwminister in Rutte III. Zij zet het werk aan de nieuwe perspectiefbrief voort. De positie van Schouten is tegelijkertijd ook een argument snel een vervanger te vinden. Schouten heeft in het kabinet haar handen vol aan haar portefeuille nu grote groepen Nederlanders  in financiële problemen dreigen te komen als gevolg van de torenhoge inflatie en stijgende energieprijzen. Armoedebeleid en landbouw zijn „twee monsterklussen naast elkaar”, zegt een betrokkene.  Gezien haar ervaring zou Schouten permanent kunnen terugkeren op Landbouw, maar dat zou weer een vacature veroorzaken op Sociale Zaken. Bovendien zei Schouten in 2020 bij Zomergasten over een het idee van meerdere termijnen op Landbouw: „Ik moet er niet aan denken.” Schouten kwam de vorige periode al veelvuldig over stikstof met de boeren in conflict. Het is niet uitgesloten dat Segers toch weer bij haar moet aankloppen.  Voorlopig zoekt hij  alternatieven binnen zijn eigen partij. Verschillende boerenorganisaties, waaronder Agractie, gaven de ChristenUnie deze week in diverse media het ongevraagde advies ook buiten de eigen partij te kijken naar kandidaten die goed liggen bij de boerensector. Daarbij vielen de namen van Louise Fresco, tot voor kort bestuursvoorzitter van ‘landbouwuniversiteit’ Wageningen en Aalt Dijkhuizen, oud-voorzitter van het Landbouw Collectief waarin boerenclubs eerder samenwerkten op stikstof. Voor Segers zijn dit soort buitenstaanders minder aantrekkelijk omdat zij in de ministerraad niet het typische ChristenUnie-geluid kunnen verkondigen, al helemaal niet op andere thema’s. Oud-partijleider Leen van Dijke vindt „affiniteit met de sector” voor een volgende minister aan te bevelen, maar waarschuwt dat de opvolger van Staghouwer niet te veel moet buigen voor de boeren. „De nieuwe minister moet stevig genoeg zijn om de sector de transitie te laten doormaken die nu nodig is. Tegen dat beleid zal altijd verzet zijn bij boeren, maar daar moeten we nu doorheen.” De ChristenUnie heeft geen bestuurders klaarstaan  met ervaring  in de landbouw De ChristenUnie heeft geen batterij  bestuurders klaar staan met ervaring in de landbouw. Binnen de partij wordt Andries Heidema genoemd, de Commissaris van de Koning in Overijssel. Heidema studeerde landinrichtingswetenschappen in Wageningen, maar zei nog niet door Segers te zijn benaderd en ook „geen enkele ambitie in deze richting” te hebben. Een andere veelgehoorde naam is die van Kamerlid Pieter Grinwis, een boerenzoon die geldt als getalenteerd. De 42-jarige Grinwis is landbouwwoordvoerder, maar wel pas Kamerlid sinds vorig jaar. Een outsider is topambtenaar Harry Paul, die jarenlang werkzaam was op het ministerie van Landbouw en ook inspecteur-generaal was van de Nederlandse Voedsel- en Warenautoriteit. GroenLinks-Kamerlid Laura Bromet suggereerde deze week in NRC dat VVD’er Johan Remkes de ideale kandidaat is omdat hij nu toch al met kabinet en boeren aan tafel zat en vorderingen maakte. Binnen de coalitiepartijen wordt deze optie op dit moment niet serieus genomen. ChristenUnie-prominenten vinden het geen gekke gedachte als hun eigen partij echt niemand kan vinden. „Remkes is een goed bestuurder, zonder twijfel”, zegt oud-partijleider Van Dijke. Oud-minister Eimert van Middelkoop: „Remkes doet het uitstekend. Hij heeft het enorme voordeel dat hij gezag begint te krijgen bij de boerenorganisaties. En Remkes is ook al bezig met het perspectief.”||https://www.nrc.nl//nieuws/2022/09/09/gezocht-christelijke-landbouwminister-met-stalen-zenuwen-a4141364
2022-09-09||Opinie | ‘We moeten voorkomen dat we als boeren uit elkaar worden gespeeld’||Mijke van der Laan (20), werkt in Kamerik (bij Woerden), op de familieboerderij met tachtig koeien: „Een naam voor een nieuwe minister van Landbouw zou ik zo snel niet kunnen noemen. Wel vind ik dat het iemand moet zijn die niet denkt in tegenstellingen tussen landbouw en natuur. Iemand die de verschillende talen spreekt van zowel boeren als natuurmensen. Beide partijen snappen elkaar vaak niet. „Ons bedrijf werkt biologisch, zonder kunstmest en bestrijdingsmiddelen. Onze koeien krijgen alleen antibiotica als ze ziek zijn. Je zou zeggen: wij zitten mooi in het midden – tussen de gangbare, grote veehouders en natuurorganisaties. Maar ook wij lopen vaak vast in communicatieproblemen met mensen die totaal anders denken en anders zijn opgeleid. „Landbouwgrond is ook natuur! En wat nu zogenaamd natuur wordt genoemd, is gecreëerde natuur. Natuurgebieden worden afgeplagd en opgehoogd. Er worden allerlei plantensoorten ingezaaid die hier nooit eerder voorkwamen. „Ons bedrijf zit in een gebied dat ooit veenland was. Het is nu veenweidelandschap, en dat is het al heel lang. Sinds eeuwen zijn boeren de beheerders van de natuur. Onze koeien zorgen hier voor een rijk bodemleven. Zij zijn onderdeel van de kringloop van grassen en kruiden, van bloemen en insecten, van voedsel voor mensen en dieren. „Wij pachten een stuk grond van vijftien hectare van Natuurmonumenten. Zij hebben het contract met ons opgezegd. Volgend jaar loopt het af. Hun mensen zijn ecologen, die zijn afgestudeerd aan de universiteit. In beheerplannen willen zij afspraken vastleggen waaraan in de praktijk niet te voldoen valt. Een stuk grond van een paar hectare willen ze soms op wel vier verschillende manieren beheerd zien. Nieuwe minister moet de talen van boeren en natuurmensen spreken „En dan moet je bedenken dat wij echt bio-boeren zijn. Het gekke is dat wij, met onze manier van werken, de natuur veel meer z’n gang willen laten gaan, terwijl zij vinden dat wij veel vaker met zware machines aan de slag moeten om gras af te voeren en de grond te verarmen. Terwijl dat grasland zorgt voor CO2-opname. „Gesprekken hierover blijven vaak in dit soort tegenstellingen hangen. Een nieuwe minister zal een nieuwe weg moeten vinden om al die verschillende visies bij elkaar te brengen. „Als bio-boeren voelen wij ons nu wel eens klem zitten tussen de gangbare veehouderij enerzijds en natuur-inclusieve bedrijven, zoals het onze, anderzijds. Verschillende bio-organisatie waarvan wij lid zijn, hebben een ‘tien-puntenplan’ opgesteld, een Groen Boerenplan. Het heeft de lof gekregen van de ministers. Vooraf was aan ons niks gevraagd over de inhoud van zo’n plan. Ik vind dat niet kunnen. Wij moeten voorkomen dat we als boeren uit elkaar worden gespeeld. Dat maakt de tegenstellingen alleen maar groter, in plaats van kleiner. Ik hoop dat een nieuwe minister dit zal inzien. „Sinds 1998 werken mijn ouders hier biologisch. Zij hebben een veelzijdig bedrijf opgebouwd, met een winkel waarin we onze eigen melk, kaas en andere zuivel verkopen. Wij hebben een ontvangstruimte voor groepen. Zo kunnen wij aan consumenten laten zien hoe en waarom wij werken zoals we werken. Mensen gaan dan hopelijk beter snappen wat er allemaal omgaat in een veehouderij. „Ik zit in mijn laatste jaar van de Hogere Agrarische School, in Den Bosch. Volgend jaar zomer kan ik helemaal op de boerderij aan de slag. Mijn grote passie zit bij de dieren. Ik voel echt een band met deze beesten, zoals andere mensen dat hebben met honden of katten. Een koe die gezond is, die zich gelukkig voelt – dat vind ik zó mooi! Ik hoop dat er een minister van Landbouw komt die dit gevoel ook kent uit eigen praktijkervaring.” ||https://www.nrc.nl//nieuws/2022/09/09/we-moeten-voorkomen-dat-we-als-boeren-uit-elkaar-worden-gespeeld-a4141362
2022-09-09||Mysterieus en veelvoorkomend||Alsof er een mannetje met een pikhouweel in je schedelwand slaat. Zo beschrijft een jonge vrouw hoe het is om te lijden aan long covid, een ziekte waarvan de klachten – scherpe pijn, concentratieproblemen, constante vermoeidheid, net zo vaag zijn als het verloop – zich niet vertalen naar afwijkingen in de bloedresultaten van patiënten. In Long Covid, de schaduwpandemie onderzoeken journalisten Anne-Sophie van den Toren en Rianne van der Linden deze mysterieuze ziekte. Hoe kan het dat sommige mensen na een psychologische behandeling van klachten af kwamen? En hoe moeten we als maatschappij met deze ziekte omgaan? Omdat een podcast met muziek voor sommige Long Covid-patiënten te veel prikkels bevat, hebben de makers besloten om naast de reguliere afleveringen ook een speciale prikkelarme versie van de podcast te maken.  In Long Covid, de schaduwpandemie, drie afleveringen van 40 min, NPO Radio 1/EO.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/09/mysterieus-en-veelvoorkomend-a4141358
2022-09-09||Diepte-interviews door een IA-onderzoeker||Een trouwe Podcastclub-nieuwsbrieflezer mailde mij dat NRC’s lijst met beste interviewpodcasts  een toevoeging vereist, namelijk die van Lex Fridman, computerwetenschapper en onderzoeker op het gebied van kunstmatige intelligentie.  Nu kan ik de kwaliteit van deze podcast niet ontkennen, dus krijgt deze interviewpodcast, die al sinds 2018 loopt, alsnog een mooi plekje in de nieuwsbrief. In de woorden van de podcasttipper zelf: „Diepgaande, oprechte en meanderende gesprekken. Het is één van mijn favorieten, juist omdat de gesprekken een mooie mix van persoonlijke verhalen en prachtige inzichten zijn.” Daar sluit ik me bij aan. Hier kun je je abonneren op de nieuwsbrief van de Podcastclub.  Lex Fridman Podcast, tweemaal per week afleveringen van 30 min - 4 uur, Lex Fridman. ||https://www.nrc.nl//nieuws/2022/09/09/diepte-interviews-door-een-ia-onderzoeker-a4141357
2022-09-09||Charles, de man wiens leven uit wachten bestond||Aan alles komt een eind, zelfs aan het zeventigjarige koningschap van The Queen. Nu verschuift de aandacht naar haar zoon, de man wiens leven uit wachten bestond, over wie NRC gisteren schreef: “Het grootste probleem van de Britse monarchie, vertelde een bekende van Charles een aantal jaar geleden, is Charles zelf. Wie de nieuwe koning heeft ontmoet, roemt hem. Wie hem niet kent, vindt hem een excentrieke en eigenwijze sul.”  Over de tegenstrijdigheden in zijn karakter en leven maakte de Belgische zender VRT dit jaar, nog voor hij koning werd, de podcast Charles, eindelijk Koning. In de laatste aflevering van deze serie wordt vooruitgekeken hoe Charles zijn langverwachte rol naar waarschijnlijkheid zal vervullen.  Charles, eindelijk koning, 5 afl. van 30-50 min, VRT, Radio 2. ||https://www.nrc.nl//nieuws/2022/09/09/charles-de-man-wiens-leven-uit-wachten-bestond-a4141354
2022-09-09||Denemarken wil asielzoekers naar Rwanda overbrengen||Denemarken wil in de toekomst asielzoekers naar Rwanda overbrengen. Dat staat in een overeenkomst die het Europese land vrijdag heeft getekend met Rwanda, meldt het Deense ministerie van Immigratie en Integratie. De twee landen gaan onderzoeken of het plan uitvoerbaar is. Het Verenigd Koninkrijk sloot eerder een vergelijkbare deal met Rwanda, waar veel kritiek op kwam. In de verklaring staat dat Denemarken en Rwanda het met elkaar eens zijn dat het asielsysteem „niet goed functioneert” en dat behoefte bestaat aan nieuwe oplossingen. Het idee is dat een „mechanisme” op gang komt om asielzoekers vanuit Denemarken naar Rwanda over te brengen. Het lijkt erop dat het vervolgens ook mogelijk is dat de migranten in Rwanda asiel kunnen aanvragen om daar te blijven. De precieze details moeten nog worden uitgewerkt.  De Deense migratieminister Kaare Dybvad zegt dat het land een „eerlijker” asielsysteem wil en migranten wil weren die genoeg middelen hebben om gebruik te maken van smokkelaars om te reizen. „Kwetsbare” vluchtelingen kunnen volgens hem niet naar Denemarken afreizen. „We moeten ons ervan verzekeren dat vluchtelingen naar Europa komen op basis van humanitaire redenen.” De Deense regering is al langer op zoek naar een derde land om migranten heen te sturen om daar hun asielprocedure af te wachten. Denemarken staat bekend om het strenge immigratiebeleid. Vorig jaar sloot het nog een overeenkomst om gedetineerden die na hun celstraf worden uitgezet, over te brengen naar een gevangenis in Kosovo. De Deense minister van Justitie, Nick Haekkerup, zei dat hij daarmee een signaal af wilde geven aan mensen van buiten de Europese Unie: „Jullie toekomst ligt niet in Denemarken.” Kosovo krijgt 210 miljoen euro voor die deal. Het is niet bekend welk bedrag Rwanda kan verwachten van Denemarken.  Het Europees Hof verhinderde eerder dit jaar de eerste vlucht die vluchtelingen van het Verenigd Koninkrijk naar Rwanda over zou brengen. Er zou „een reëel risico op onomkeerbaar leed” bij de asielzoekers bestaan. Toch zet het VK door: ook de nieuwe premier Liz Truss is een voorstander van de Rwandadeal.||https://www.nrc.nl//nieuws/2022/09/09/denemarken-wil-asielzoekers-naar-rwanda-overbrengen-a4141355
2022-09-09||Opinie | ‘Leef zoals wij, of leef helemaal niet’||Turkije is een politieke snelkookpan.  Alles is een bron van polarisatie. Dat kan soms erg vermoeiend zijn. Daarom snakken veel jongeren naar een uitlaatklep, maar die is ze niet gegund. Deze zomer werd het ene na het andere popconcert en festival verboden. Muzikanten en burgers beschuldigen de AK-partij van president Erdogan ervan haar conservatief-religieuze waarden op te dringen. De populaire Turkse rapper Ezhel, die naar Duitsland is uitgeweken nadat hij in Turkije werd aangeklaagd wegens het promoten van drugsgebruik, beschreef de verboden in een interview met de krant Duvar als „een oorlog tegen cultuur, kunst, de jeugd en entertainment. Het is een oorlog met als inzet ‘jullie zullen allemaal leven zoals wij, of jullie zullen helemaal niet leven’”. In deze rubriek belichten correspondenten op onregelmatige basis het publieke debat op hun standplaats. Het populaire Zeytinli Rock, dat sinds 2005 wordt georganiseerd in Balikesir, was in augustus het laatste grote festival dat werd verboden. „Gezien de intense klachten en grieven van burgers”, verklaarde de gouverneur, „wordt het festival niet gepast geacht met het oog op de veiligheid, de openbare orde en de volksgezondheid.” Fans en artiesten reageerden verbolgen. „Dit is de laatste zomer van verboden”, twitterde de rockband Mor Ve Ötesi, verwijzend naar de verkiezingen van volgend jaar. „Laten we samen zingen en dit keurslijf verscheuren.” De klachten komen vooral van religieuze moraalridders, zoals de Islamitische Defensie Beweging, die steeds meer ruimte krijgen van Erdogan. „De gouverneur van Mugla heeft het immorele festival genaamd Million Fest gecanceld”, juichte de leider van de beweging op Twitter. Hij pochte dat ze al veertien festivals hadden gecanceld door te lobbyen bij de autoriteiten en de publieke opinie te bespelen. De boodschap: op deze goddeloze evenementen worden jongeren aangemoedigd tot haram gedrag. Ondertussen gaan de halal festivals die worden georganiseerd door AKP-gemeenten gewoon door. Want er woedt een felle politieke strijd om de zieltjes van de jeugd. Bij de komende verkiezingen mogen ongeveer 7 miljoen jongeren voor het eerst stemmen, zo’n 10 procent van het electoraat. En muziek wordt gezien als een weg naar hun hart die zowel halal als haram kan zijn – al is het in de ogen van de conservatieve zedenmeesters vaak het laatste. In mei annuleerde het ministerie van Cultuur een optreden van de K-Pop-band Mirea omdat die homoseksualiteit zou promoten. De muzieksector zit al langer in de frontlinie van deze cultuurstrijd. En het blijft niet bij het verbieden van concerten. Beroemde zangeressen zoals Sezen Aksu en Gülsen worden aangevallen op hun kledingstijl, songteksten, zelfs hun grapjes. Tijdens de pandemie werd muziek na middernacht verboden en konden muzikanten vijftien maanden lang niet werken. Toen Erdogan vorig jaar de Covid-restricties ophief, handhaafde hij het muziekverbod na middernacht. „Het spijt me, maar niemand heeft het recht om iemand ’s nachts te storen”, zei de president. In reactie werd de hashtag #kusurbakirim (het spijt me) trending op Twitter, waar talloze burgers, muzikanten en werknemers in de muzieksector hun afkeuring lieten blijken. „Terwijl de restricties voorbij zijn, zitten tienduizenden mensen in de sector nog steeds zwaar in de problemen”, zei zanger Ferhat Göçer namens twee muzikantenorganisaties. Oppositieleider Kemal Kiliçdaroglu noemde het nachtelijke muziekverbod „ideologisch”. De Orde van Advocaten in Ankara spande zelfs een proces aan tegen het ministerie van Binnenlandse Zaken wegens „inmenging in de levensstijl”. De hoofdredacteur van de krant Hürriyet, Ahmet Hakan, schreef dat het verbieden van muziek en festivals niet strookt met de politieke lijn van een volkspartij die de AKP wil zijn. „De claim de partij te zijn van degenen die anders denken, geloven en lol hebben was een belangrijke reden voor het succes.”||https://www.nrc.nl//nieuws/2022/09/09/leef-zoals-wij-of-leef-helemaal-niet-a4141361
2022-09-09||Juichend publiek bij aankomst koning Charles III in Buckingham Palace||Koning Charles III is vrijdagmiddag aangekomen bij Buckingham Palace in de hoofdstad Londen. Bij zijn aankomst stond het publiek te juichen en zongen mensen ‘God save the king’, het volkslied van het Verenigd Koninkrijk.  Tijdens zijn aankomst stapte Charles uit de auto onder groot gejuich van een menigte die zich buiten het paleis had verzameld, zo meldt persbureau Reuters. Ook zou hij van meerdere aanschouwers bloemen hebben ontvangen. Duizenden mensen, zowel Britten als buitenlandse toeristen, verzamelden zich vrijdag buiten Buckingham Palace in Londen, Windsor Castle en in het Schotse Balmoral om hun respect te betuigen aan de overleden koningin Elizabeth.  Vrijdagmiddag zal de koning om 18.00 uur (lokale tijd, 19.00 Nederlandse tijd) een televisietoespraak houden, zijn eerste als koning. Zaterdag is de formele uitroeping van Charles tot koning, de ceremoniële kroning zal later plaatsvinden. Dat kan nog maanden duren.||https://www.nrc.nl//nieuws/2022/09/09/juichend-publiek-bij-aankomst-koning-charles-iii-in-buckingham-palace-a4141359
2022-09-09||Elizabeth geëerd op Twitter, maar ook  gehekeld om koloniën||Het moment waarop BBC-presentator Huw Edwards het nieuws bracht over de dood van koningin Elizabeth II werd donderdag ook via sociale media veel bekeken. Journalist   Scott Bryan plaatste het  stukje tv-geschiedenis met Edwards in een Twitterdraad waarin hij  ook fragmenten deelde van  verschillende BBC-radiostations die tegelijkertijd  het overlijden van de Queen bekendmaakten. De overgang van dancemuziek op  BBC Radio 1 Dance  naar  een statige  bekendmaking was opmerkelijk.   De nieuwsuitzending op tv  was  zeer respectvol.  Edwards zocht   voorzichtig naar de juiste toon tijdens de  ingelaste uitzending.  Hij  liet stiltes vallen en probeerde alles zo sober mogelijk te vertellen. Ook andere zenders in het VK gooiden hun programmering om, het protocol werd gevolgd. Maar de ‘filters’  van radio en tv bestaan niet op de sociale media. Schrijver en ondernemer Paul Ford voorspelde dat de dood van de koningin  „een van de slechtste weken ooit” op Twitter zou veroorzaken: „Britten die zichzelf vernederen, draadjes bestaande uit zeshonderd tweets over kolonialisme, paardrijdende mannen met hoeden”. De ‘rouwbom’ zou volgens hem gevolgd worden door een aardbeving aan meningen en   berichten door amateurhistorici. Hij kreeg  meteen gelijk, al volgden er uiteraard veel liefdevolle berichten over de  vrouw die   zeventig jaar op de troon zat. Ze betekende iets voor een groot deel van het VK.  Ook fictieve personages deden mee, zoals Beertje Paddington: „Thank you Ma’am, for everything”. Afgelopen zomer was Elizabeth ter gelegenheid van haar zeventigjarig jubileum als vorstin te zien in een komisch filmpje met de geanimeerde  beer. Nog voor de bekendmaking van het overlijden van Elizabeth ontstonden op de socials  al discussies over de manier waarop mensen zouden gaan reageren. En waarschuwingen: meerdere Britse gebruikers waarschuwden elkaar om geen snoeiharde grappen te maken. Want zoiets kan je tegenwoordig zomaar je baan kosten, zeker als jouw bericht  wordt uitgelicht in een artikel van een sensatiekrant.  Volgens anderen is de periode kort na de dood van de koningin geen tijd voor kritiek en al helemaal niet voor grappen. „Ik begrijp dat veel mensen niet koningsgezind zijn. Maar dit zou een goed moment zijn voor terughoudendheid”, schreef journalist Ian Dunt. Dat is niet gelukt. Voor velen is de koningin   een symbool van het Verenigd Koninkrijk als koloniale macht. En waarom zouden zij zich nu stil moeten houden, vroeg  Washington Post-columnist Karen Attiah zich af. Zij schreef: „Zwarte en bruine mensen van over de hele wereld die slachtoffer waren van gruwelijke wreedheden onder het Britse kolonialisme, mogen gevoelens hebben over koningin Elizabeth. Zij waren tenslotte ook haar ‘onderdanen’.”  Er ontstond ook mediakritiek. Zo plaatste BBC News Africa  een filmpje over ‘de langdurige relatie’ van koningin Elizabeth II met Afrika. Veel reacties op de tweet waren vernietigend. Kolonialisme  opeens een langdurige relatie noemen? Dat is volgens veel sociale media-gebruikers een brug te ver.    Ook naar kritiek op het systeem, verpakt in humor,   lijkt vraag te zijn. Deze tweet met een verwijzing naar roofkunst kan bijvoorbeeld rekenen op zo’n 550.000 likes: „Landen:  iedereen in Engeland is afgeleid. Dit is het perfecte moment om je spullen terug te halen uit het British Museum.”  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/09/elizabeth-geeerd-op-twitter-maar-ook-gehekeld-om-kolonien-a4141356
2022-09-09||Opinie | Armoede bestaat, doe  er dan wat aan||Ophef in het Verenigd Koninkrijk. Een televisieprogramma, This Morning op de commerciële zender ITV, heeft nu een rad van fortuin waarbij kijkers die naar het programma bellen niet alleen geldprijzen kunnen winnen, maar ook vier maanden lang de terugbetaling van hun energierekening. Niet de geldprijzen, die tot 3.000 pond kunnen oplopen, maar de energierekening blijkt voor de kijkers de hoofdprijs. Het filmpje van de show ging afgelopen week de hele wereld over.  Stella de Swart is zelfstandig ondernemer en werkt nu als armoede- en schuldenexpert. Ze schreef het boek Armoede krijg je gratis (2021).   Ik zag het ook op sociale media. Het leek een verkeerde grap, dacht ik. Je vroeg je af of het wel echt was. Maar dat was het. „Oh my God, thank you”, verzuchtte een beller toen het rad bleef steken op het vakje ‘energy bills’. Vier maanden lang hoefde hij zich over zijn gas- en elektriciteitsrekening geen zorgen te maken. „Wat een opluchting!”, riep hij uit.  Zo’n spelletje hebben we nog niet, maar dit soort ontreddering is niet voorbehouden aan andere landen ver weg. Juist deze week werd bekend dat in augustus in Nederland de inflatie hoger uitviel dan ooit eerder gemeten: 12 procent. Dat komt vooral door die stijgende energiekosten, maar bijna alles wordt natuurlijk duurder. Ook in de supermarkten schieten prijzen omhoog. Dagelijks eten wordt domweg veel duurder – en voor velen onbetaalbaar. Ik woon in wat nu een ‘aandachtswijk’ genoemd wordt  – achterstandswijk in de volksmond – en ik zie en hoor overal dat mensen moeite hebben de eindjes aan elkaar te knopen. Nu al. Met de oplopende energierekening zal dat de komende maanden alleen maar erger worden. Het vervolg laat zich raden: nog meer armoede. Tim ’S Jongers, de directeur van de Wiardi Beckmanstichting die zelf armoede heeft gekend, sprak vorige week in het tv-programma Buitenhof terecht van een „stille humanitaire ramp”: 1,3 miljoen Nederlanders  belanden dit najaar volgens schattingen van het CBS onder de armoedegrens. Dat is ongelooflijk veel.  Armoede? Hier, in Nederland? Het zal u verbazen. Veel mensen leven nu eenmaal in ontkenning. Helaas ook politici. Ze zien Nederland als een rijk en welvarend land – wat het natuurlijk ook is. En juist daarom is het zo moeilijk om een goed gesprek over armoede te voeren. Want armoede bestaat wel degelijk en kan een levens van de ene op de andere dag op zijn kop zetten.   Ik ervoer de schaamte gefaald te hebben en niet meer mee te kunnen doen in de maatschappij Ik heb dat  aan den lijve ondervonden. Ik had een goede baan als accountmanager en een mooi huis, waar ik met mijn partner en twee geweldige kinderen woonde. Maar ik raakte die baan kwijt en rond hetzelfde moment hield de relatie op. Ik raakte verstrikt in een web van regels en wetgeving en ging kopje onder. Ik ervoer de schaamte gefaald te hebben en niet meer mee te kunnen doen in de maatschappij.  Bij gemeenten verwacht je hulp, bijvoorbeeld om omgeschoold te worden, maar je wil ook een luisterend oor. En dat was er in mijn geval niet. Zo kom je in een vicieuze cirkel van hardnekkige problemen op allerlei terreinen: gezondheid, onderwijs, wonen, werk en opvoeding.  De mens achter het BSN-nummer ziet niemand. De afgelopen jaren heb ik mijn persoonlijke verhaal heel vaak verteld. Aan wethouders, ambtenaren, op scholen en zelfs een keer aan koningin Máxima. Het voelde alsof ik in de dierentuin stond, in een kooi, en dat iedereen naar me keek alsof ik een vreemd, nieuw soort dier was. Armoede is aan de buitenkant niet te zien. Een financieel kwetsbaar persoon loopt niet met zijn of haar kwetsbaarheid te koop. Je moet er dus oog voor hebben.  Maar je kunt ook gewoon in de gegevens van de Belastingdienst kijken. Of in die van gemeentes die, zoals Amsterdam, ‘stadspassen’ uitgeven voor mensen die van een uitkering leven of wel gewoon werken maar door onder andere zzp-contracten niet genoeg verdienen om rond te komen. Vorig jaar werd bekend dat 220.000 Nederlanders tot deze groep ‘werkende armen’ behoren. Dat arme mensen moeilijk te vinden zijn, zoals ik wethouders en ambtenaren soms hoor zeggen, begrijp ik niet.  Mensen die wél oog voor armoede hebben waren blij met de erkenning die ze kregen toen het vierde kabinet-Rutte met Carola Schouten (ChristenUnie) een speciale minister voor Armoedebeleid kreeg. Maar wat hebben we ervan gezien? Niet heel veel. Zelfs in deze zware tijden is ze onzichtbaar. Ze laat zich door minister Sigrid Kaag (Financiën, D66) te veel aan de kant zetten, want budget heeft ze nauwelijks. Dat deze week bekend werd dat Schouten het evengoed zware ministerschap Landbouw er voorlopig naast gaat doen is een nieuwe klap in het gezicht van de mensen die wachten op een oplossing.  1,3 miljoen Nederlanders  belanden dit najaar volgens schattingen van het CBS onder  de armoedegrens. Dat is ongelooflijk veel  Natuurlijk, er is heus wel íets gebeurd. Vorige week werd bekend dat er een akkoord is over compensatie voor de koopkracht. Verschillende toeslagen en het minimumloon gaan omhoog. Maar pas per 2023 – veel te laat dus. In de landen om ons heen zijn miljarden beschikbaar om  nu al mensen uit de brand te helpen.   En in juni was er natuurlijk de een eenmalige energietoeslag van 800 euro voor de minima. Dat was goed, maar de timing was nogal ongelukkig en getuigt van gebrek aan inlevingsvermogen bij beleidsmakers en politici. Vlak voor de zomervakantie gaan mensen dat geld echt niet apart zetten voor een hogere energierekening in het najaar. Ze denken: nu kan ik tóch met vakantie. Of: het is met het mooie weer tijd voor een nieuwe tuinset. Of: het huis kan wel een verfje gebruiken. Maar bij mij in de wijk zijn de huizen nauwelijks geïsoleerd. Door schade en schande wijs geworden heb ik zelf 1.000 euro apart gezet voor Vattenfall dit najaar. Maar ik vrees dat vele anderen dat niet hebben gedaan. Het toont het onbegrip. Want is de minister aangesteld om armoede echt op te lossen of om mensen (valse) hoop te geven? Nog te vaak wordt armoede gezien als een ziekte: je plakt er een pleister op en men denkt dat de wond weer heelt. Maar de wond kan niet helen zolang er niemand is die de regie pakt. Minister Carola Schouten is daarvoor de aangewezen persoon.  In de Grondwet staat dat „bestaanszekerheid” een recht van alle Nederlanders is. Handel daar dan ook naar. Luister naar mensen aan de onderkant van de samenleving en geef ze hulp op individueel niveau. De komende maanden zijn cruciaal om te voorkomen dat een groot deel van de samenleving definitief afhaakt. ||https://www.nrc.nl//nieuws/2022/09/09/armoede-bestaat-doe-er-dan-wat-aan-a4141352
2022-09-09||Bank of England stelt rentebesluit uit vanwege overlijden Elizabeth||De Britse centrale bank, de Bank of England, heeft zijn beleidsvergadering met een week uitgesteld vanwege het overlijden van Elizabeth. Op donderdag 15 september zou de bank zich buigen over het monetaire beleid en de rente in het Verenigd Koninkrijk, maar door de periode van nationale rouw is die vergadering met een week uitgesteld.   Met het uitstel krijgt de Bank of England meer tijd om het nieuwste inflatiecijfer en gegevens over de arbeidsmarkt, die volgende week worden gepubliceerd, te bestuderen. De Britse inflatie bedraagt 10 procent, iets meer dan in de eurozone en de Verenigde Staten. Voor komende januari wordt nu volgens de Bank of England een inflatie van 15 procent verwacht.  Om de stijgende inflatie onder controle te krijgen is de bank al langere tijd bezig met het verhogen van de rente. Naar verwachting zal ook bij de komende vergadering de rente opnieuw worden verhoogd. De nieuwe vergadering staat gepland op 22 september. ||https://www.nrc.nl//nieuws/2022/09/09/bank-of-england-stelt-rentebesluit-uit-vanwege-overlijden-elizabeth-a4141348
2022-09-09||Dit zijn de zes beste films en series over koningin Elizabeth||Fantastische Netflix-serie over het leven van de Britse koningin Elizabeth en haar familie. Rode draad door de serie is hoe het koninklijke instituut de levens van de familieleden mangelt. Echtgenoot Philip verliest zijn vrijheid, zus Margaret verliest de liefde van haar leven, de gevoelige zoon Charles bezwijkt bijna onder een kille, snoeiharde opvoeding. In het vierde seizoen is schoondochter Diana aan de beurt. Wonderlijk genoeg blijft de serie zeer positief over de monarchie en over Elizabeth als familiehoofd. De eerste seizoenen, van de jaren dertig tot de onstuimige jaren zestig, zijn het leukste. Naarmate de serie vordert, neemt de kritiek op de historische onnauwkeurigheden toe. De serie is nu bij Kerstmis 1990, de scheiding van Charles en Diana is op handen. Nog twee seizoenen te gaan. Serie op Netflix, vier seizoenen van ieder tien afleveringen  Film uit 2006 van Stephen Frears over de relatie tussen koningin Elizabeth en de nieuwe premier Tony Blair in de crisisdagen na de dood van Lady Diana in 1997. Veel Britten gaven het koninklijk huis de schuld van Lady Di’s treurige lot. De koningin verergerde dit sentiment door dagenlang niets van zich te laten horen en te weigeren de vlag halfstok te hangen. Helen Mirren kreeg een Oscar voor haar titelrol. Speelfilm alleen op dvd, 1u26min.  BBC-documentaire van eerder dit jaar bestaande uit foto’s en filmpjes uit het familiearchief van de koningin, waarvan de meeste nooit eerder werden vertoond. De koningin verzorgt zelf de voice-over. Ze wil ons „The fun behind the formality” laten zien. De collage biedt een warm, intiem familieportret. Een dansje dat de jonge Elizabeth met haar zus doet, in blauwe jurken met witte stippen, zal zelfs het hart van de meest geharde republikein doen smelten. Dat verwacht althans The Daily Telegraph. Documentaire op NPO Start, 1u16min. Charmante, geestige documentaire van Roger Michell (Notting Hill), die zelf vlak na de eindmontage overleed. Geen verrassingen, geen kritische noten. Documentaire op Pathé Thuis, 1u26min. Over de koningin zelf bestaan nauwelijks negatieve films, maar in de barrage van films en docu’s over Lady Di is de vorstin  doorgaans de kille schoonmoeder from hell. In de speelfilm Spencer van de Chileense regisseur Pablo Larraín uit 2021 zitten we diep in het verdwaalde hoofd van de prinses, gespeeld door Kristen Stewart, tijdens de dagen rond Kerstmis 1991, waarin ze besluit dat ze moet ontsnappen aan het repressieve regime van het koninklijk huis. Speelfilm op Amazon Prime Video, 1u57min. Bonustip. Je zou het bijna vergeten dezer dagen, maar je hebt naast fans van het Britse koninklijk huis ook een hoop mensen die het verachten. Zij kunnen het lied God Save the Queen van de Sex Pistols opzetten. Hierin poneert de anarchistische punkgroep dat de koningin een onmens is en dat zij aan het hoofd staat van een fascistisch regime. Tijdens het Zilveren Jubileum van de koningin in 1977 maakte de groep een boottocht door Londen om de nieuwe single te promoten. Na ophef, boycot, arrestatie en molestatie werd het brisante protestlied een hit. Een en ander is vastgelegd in de vierde aflevering van de nieuwe ministerie Pistol van Danny Boyle (Trainspotting). Serie op Disney+, vijf afleveringen van 53 minuten. ||https://www.nrc.nl//nieuws/2022/09/09/dit-zijn-de-vijf-beste-films-en-series-over-koningin-elizabeth-a4141351
2022-09-09||‘Game, set en match’ klinkt pas als je mentaal sterk genoeg bent||Kwartfinale US Open, matchpoint voor Jannik Sinner (21). Carlos Alcaraz (19) is  na vier uur en zestien  minuten één punt verwijderd van uitschakeling. Maar Sinner is niet bestand tegen de druk, en Alcaraz blijft in de wedstrijd. Precies een uur later serveert Alcaraz zelf de partij wél uit. Hij rolt van vreugde over het center court van het Arthur Ashe Stadium, waar zondag de eindstrijd  van het mannentoernooi op het programma staat. De finale van een mentaal spelletje. Bij  tennis is het niet per se de beste, maar eerder de mentaal sterkste die zegeviert. Waarbij het verloop van de partij afhangt van een paar cruciale momenten. Je kunt bij tennis zelfs winnen met minder punten dan je tegenstander, als je  de belangrijke punten maar binnenhaalt. Dán moet je er staan. „Niemand kan zich vijf uur continu     concentreren”, stelt de Spaanse sport-psycholoog  Lucía Jiménez Almendros.   „Je moet kunnen schakelen in je hoofd. Koel zijn  als het echt moet. Wie dát het beste kan, die wint  meestal.” Psychologie en tennis zijn onlosmakelijk met elkaar verbonden.   Ooit domineerden  de excentrieke Amerikaan John McEnroe en  de stoïcijnse Zweed  Björn Borg.  Later ging het tussen   de  Zwitserse gentleman Roger Federer en de Spaanse ‘vulkaan’ Rafael Nadal. En nu kloppen  talenten als Alcaraz, Sinner, Tiafoe en Ruud  op de deur.   Verschillende karakters, maar allemaal   mentaal ijzersterk. „Iedere speler zoekt naar de houding die het beste bij hem past”, legt oud-tennisser John van Lottum (46)  uit. „In een wedstrijd neem je honderden beslissingen, die zijn echt niet allemaal goed. Het is een gevecht met je tegenstander, maar ook met jezelf.” Van Lottum,  in 1999 nummer 62 van de wereld en nu  televisiecommentator,  ziet  tennissers worstelen met  problemen waarmee hij zelf ook te kampen had. „Toppers kunnen   in mentaal opzicht het verschil maken. Hoe  ga je met je emoties om. McEnroe barstte op cruciale momenten in woede uit, Boris Becker pepte zich op door  kwaad te worden  en Novak Djokovic haalt    op de moeilijkste momenten juist het beste in zichzelf naar boven door kalm te blijven.  Maar ook topspelers gaan soms over het randje. En slaan uit frustratie hun racket kapot.”  Volgens Van Lottum moeten  tennissers op de baan met hun eigen demonen zien  af te rekenen.  „Bij tennis kun je jezelf niet  verschuilen achter anderen. Tijdens een partij komt  je ware aard naar boven. Je angsten. Je trauma’s. Je tekortkomingen. Mentale weerbaarheid moet je in de loop der jaren opbouwen. Stapje voor stapje. Er is geen rechte lijn omhoog.” Van Lottum, die zelf op de baan vaak  een vaatje buskruit was, heeft in het verleden psychologische hulp gezocht, maar  kwam tot de conclusie dat die bij hem niet werkte. „Je komt alleen verder als je echt aan jezelf durft te schaven. Daar was ik niet sterk genoeg in. Dat zie ik nu wel in.”    Tenniscoach Tjerk Bogtstra (56)  werkt op zijn academie in Doorn met jonge talenten. Hij is van mening  dat het mentale aspect bij iedere slag een rol speelt. „Iedere bal die je slaat, daar vind je iets van”, stelt de voormalige Davis-Cupcaptain. „Maar je moet dat  achter je laten en vooruit kijken naar een  volgende juiste beslissing. Ik  probeer mijn  tennissers vastigheden bij te brengen. Goed ademhalen. Tussen de punten door je tijd nemen. Even een handdoek pakken. Een snaar rechtzetten. Tot tien tellen. Punt voor punt spelen.”  Volgens Bogtstra is het zaak dat tennissers rust in hun hoofd hebben. „Problemen  op school, ouders die er te dicht op zitten, dat zie ik  als coach  terug op de baan. Als er spanningen zijn, blokkeren tennissers. Anderen kunnen juist weer niet met succes omgaan. Kijk naar Emma Raducanu en Leylah Fernandez: die stonden vorig jaar in de vrouwenfinale van de US Open. Beiden presteerden daarna vrijwel niets meer.  Ze waren simpelweg niet klaar om de weelde van het succes te dragen.” Volgens sport-psycholoog  Lucía Jiménez Almendros, zelf  in 2005 de nummer 313 van de wereld,  wordt het psychologische aspect nog steeds onderschat. „Alle profs zijn in technisch, tactisch en fysiek opzicht goed ontwikkeld. Maar dat geldt niet altijd voor het mentale deel. En dat is zeker óók goed te trainen”, legt Jiménez Almendros uit. „Met een tenniscoach kun je je  volley aanscherpen. Je service verbeteren. Een   fysiotherapeut gaat met het lichaam van een tennisser  aan de slag. Maar een mental coach kan via specifieke trainingen   helpen je te leren focussen op het juiste moment. Of leren hoe je  met een tegenslag om kunt gaan.   De grote kampioenen zijn juist de mentaal  sterksten. Die weten precies wanneer  ze er moeten staan.”    Voor sommigen vergt   toptennis te veel, concludeert Tjerk Bogtstra.  Zelfs al hebben ze de top bereikt, zoals de Australische Ashleigh Barty, die er dit  jaar  als nummer één van de wereld op haar 25ste abrupt mee stopte. „Ik heb de fysieke drive niet meer, de emotionele honger en alles wat nodig is om jezelf uit te dagen op topniveau. Ik ben klaar”, verklaarde  Barty bij haar afscheid. Ze is zeker niet de enige, in de tennissport. Voormalig US Open-kampioene Naomi Osaka onderbrak haar loopbaan omdat ze niet tegen de druk van de media kon.  Op Netflix is een  aangrijpende documentaire  te zien over de angsten van oud-tennisser Mardy Fish. Vlak voor de Amerikaan op de US Open van 2012 in de vierde ronde tegen Federer moet aantreden trekt hij zich terug. Een  nederlaag voor de sporter Fish, maar een  enorme opluchting voor de mens Fish. Ook topsporters kan  de mentale strijd  te veel worden, zegt  Bogtstra. „Voor de één komt dat door het monotone leven, de ander staat liever niet in de schijnwerpers en iemand als Fish kon niet met het verwachtingspatroon omgaan. Dan wordt  het vluchten in plaats van vechten.”||https://www.nrc.nl//nieuws/2022/09/09/game-set-en-match-klinkt-pas-als-je-mentaal-sterk-genoeg-bent-a4141349
2022-09-09||In het VK klinken 96 saluutschoten, een voor elk levensjaar van Elizabeth||Op verschillende plekken in het Verenigd Koninkrijk klinken vrijdag 96 saluutschoten, om het leven en de dood van koningin Elizabeth II te herdenken. Dat gebeurt onder andere in Hyde Park in Londen en bij de Tower of London. Ook op militaire schepen en andere locaties in het VK zijn wordt het eerbetoon gehouden. Om de tien seconden gaat er een schot af, tot er een is geweest voor elk levensjaar van Elizabeth. Ook in Australië is het leven van de overleden koningin op die manier herdacht bij het parlement.||https://www.nrc.nl//nieuws/2022/09/09/in-het-vk-klinken-96-saluutschoten-een-voor-elk-levensjaar-van-elizabeth-a4141342
2022-09-09||Opinie | Al die verdachtmakingen bedreigen de democratie||Door de aanslag op zijn dochter op 20 augustus was de Russische ultranationalist Aleksandr Doegin ineens overal, en voor het eerst, groot nieuws. Speculaties over de toedracht van de moord en beschouwingen over de statuur van Doegin wisselden elkaar af. Was hij het eigenlijke doelwit? In het Westen had  hij een reputatie opgebouwd als ‘Poetin-fluisteraar’, de denker die  de Russische leider ideologisch gevoed zou hebben, iets wat de man doorgaans bevestigt noch ontkent. Ruslandkenners zien Doegin vooral als een onverbeterlijke opportunist, die in het post-Sovjettijdperk in steeds weer nieuwe radicale gedaanten opduikt; een politieke vagebond die de aandacht probeert te trekken met extremistische partijtjes en uitspraken. Zijn werkelijke invloed op het Kremlin was uiterst betwistbaar, zeiden de  mensen die het kunnen weten, en sowieso voorbij. Bas Heijne is essayist en redacteur van NRC.  Ik interviewde Doegin ruim vier jaar geleden in Moskou voor de documentairereeks Onbehagen. Niet vanwege zijn vermeende invloed op Poetin; ik zag deze filosofische agitator vooral als een mediageniek uithangbord van westerse radicaal-rechtse bewegingen. In die kringen is Doegin namelijk sinds jaren een vertrouwde naam.  De Amerikaanse complotdenker Alex Jones nodigde hem regelmatig uit in zijn door miljoenen bekeken programma Infowars, de vrouw van de Amerikaanse alt-right voorman Richard Spencer vertaalde zijn boeken in het Engels en onlangs dook Doegin, samen met zijn dochter, op in een onthullende publicatie van onderzoekplatform New Lines. Daaruit bleek dat het tweetal de afgelopen jaren te gast was geweest op bijeenkomsten van Europese populisten, zoals de Franse Marine LePen en de Italiaanse Matteo Salvini.  ‘Doegin, mentor van Frans extreemrechts’, kopte het Franse Le Monde onlangs. Daar is weinig marginaals aan. Ruslandkenners kijken vooral naar Rusland. Daar sleept  Doegin een geschiedenis van mislukte provocaties met zich mee, maar dat zegt weinig over zijn invloed als ambassadeur van het Kremlin in schimmige westerse kringen, die doorgaans uit het zicht van de gevestigde media blijven. Bovendien zullen ze zelf weinig ophebben met Doegins uitzinnige betogen over „de vierde politieke theorie” en zijn gedroomde   Euraziatische rijk. De filosofen die hem hebben gevoed, de Fransman René Guénon en de Italiaan Julius Evola, liggen vermoedelijk niet op hun nachtkastje. Klassieke denkfout: denken dat wanneer jij iets niet serieus kunt nemen, niemand het serieus zal nemen. Wat de een als absurd voorkomt, betekent voor de ander juist een openbaring – de verborgen waarheid onthuld, de red pill geslikt. Juist de suggestie van onthulde waarheden, die half-mystieke woordenbrij vol duizelingwekkende vergezichten, is wat een figuur als Aleksandr Doegin voor westerse extremisten aantrekkelijk maakt. Want het radicaal-rechtse discours is inmiddels doortrokken van overspannen verzetslyriek en fantasierijk geopolitiek gegoochel, gelardeerd met virulent complotdenken. We horen het inmiddels regelmatig in de Tweede Kamer. Nu eens is de filantroop George Soros, dan weer de oprichter van het World Economic Forum, Klaus Schwab, dan weer de globalisten.  Telkens nestelt zich een nieuwe vijand in de hoofden van de chronisch opstandigen, die zich elke dag opnieuw klaar maken voor de eindstrijd.  Constante is het gevoel van kosmisch slachtofferschap, het gevoel existentieel bedreigd te worden door een dictatoriale elite. Dat narratief is inmiddels wijdverbreid. Een spandoek tijdens de boerenprotesten deze zomer: Liever een boer dan een WEF-hoer. Daar zit alles eigenlijk in. In ons ongemakkelijke gesprek   verschafte Doegin de huidige polarisatie van een glashelder frame. Het liberalisme is volgens hem in het Westen zo vanzelfsprekend, dat mensen niet door hebben dat het om een vernietigende ideologie gaat. In handen van de westerse elites is de liberale democratie een machtsmiddel om het volk iedere eigenheid te ontnemen uit naam van een totalitaire gelijkheidsgedachte. Volgens Doegin zijn mensen niet gelijk. Het individu is ondergeschikt aan het geheel, de natie, volk, cultuur. Het eigene staat tegenover het andere. Ieder volk heeft zijn unieke manier van leven, die door andere volkeren gerespecteerd dient te worden, de verschillen tussen culturen zijn belangrijker dan  wat ze gemeen hebben. Minderheden kunnen binnen een specifieke cultuur (we spraken over lbhti-ers in Rusland) volgens Doegin getolereerd worden, wellicht, maar ze moeten wel hun plaats weten, niet de status quo willen veranderen. Anders gezegd: ze moeten zich bewust zijn van hun afwijkende positie als minderheid en zich niet op gelijke rechten beroepen. Er zijn geen gelijke rechten. Waar de liberaal het ideaal van gelijkwaardigheid zegt na te streven, ziet de uitgesproken antiliberaal een vorm van maatschappelijke dwangverpleging, die alles ‘wat wij zijn’, alles wat traditioneel en cultureel specifiek is, probeert te vernietigen, uit naam van een hoger, abstract doel. En zich bovendien nog superieur wanen ook.  Het Rusland als drager van dat ideaal bestaat helemaal niet, heeft nooit bestaan.  Het is een fantasie, met een enorme aantrekkingskracht, binnen en buiten Rusland; een samenleving waarin alles en iedereen zich thuis voelt en zich op zijn plaats weet, verstoord en bedreigd door een van bovenaf uitgedragen gedachtegoed van een vernietigende gelijkschakeling. Waar de liberaal ‘vrijheid’ ziet, ziet de antiliberaal ‘onderdrukking’. Ieder progressief ideaal wordt zo een bewijs van ‘ideologie’, het ongevraagd opdringen van ongewenste verandering. Want kijk maar: de traditionele omgang tussen de seksen wordt bedreigd door zogenaamde ‘genderideologie’, het traditionele beeld van de vaderlandse geschiedenis wordt vernietigd door ‘dekolonisatie’, het traditionele Hollandse landschap verpest door oneindige reeksen windmolens. Je overzichtelijke dorp krijgt een asielcentrum. Onze ‘manier van leven’, heet het, wordt van bovenaf tot in de kern bedreigd. En de boer, die is uitgegroeid tot een symbool van een traditionele manier van leven, een nobele wilde, het in zijn bestaan bedreigde authentieke en eigene.   Verzet is nog nooit zo eenvoudig geweest: je moet gewoon stug blijven doen wat je altijd al deed. Wie doorgaat met verspillen, blijft vliegen, blijft barbecueën is door de elite fout en schuldig verklaard. Dus: wie in het verzet wil, moet blijven verspillen, blijven vliegen, hele lappen vlees op de grill gooien. Alles wat je niet goed uitkomt, alles wat verandering of aanpassing met zich meebrengt, is een vorm van dwang en betutteling van de overheid, de elite, de globalisten, Klaus Schwab.  En de uitkomst van het ‘zélf op zoek gaan naar de feiten’, het ‘gewoon vragen stellen’ door kritische burgers staat altijd van tevoren vast. De waarheid blijkt precies te zijn wat jou goed uitkomt, helemaal in jouw straatje past. Nooit doet de kritische vragen stellende burger eens een ontdekking die hem of haar noopt zijn gedrag of opvattingen te veranderen. Wetenschap die jouw particuliere wensdenken tegenspreekt, moet wel een hoax zijn, een complot van machtigen die jou je vrijheid willen afnemen. Of erger, je leven. In zo’n klimaat is het dus ook een kwestie van tijd dat dezelfde groep chronisch opstandigen, nu zich een barre winter aandient, de steun voor het Oekraïens verzet verdacht gaat maken als een van bovenaf afgedwongen solidariteit. De online diabolisering van Zelensky is in volle gang. Want ook dat past perfect in het narratief van de kritische stem die geen ruimte krijgt, niet gehoord mag worden. Omdat de westerse politieke elites Oekraïne steunen tegen de Russische agressor, moet ook hier de waarheid wel weggemoffeld zijn. In Frankrijk deed de sociaal-democratische oud-presidentskandidaat Ségolène Royal onlangs Russische oorlogsmisdaden, zoals in Boetsja, domweg af als propaganda van Zelensky & co. Toen een organisatie aangifte tegen haar deed, snelde men haar meteen te hulp. Oud-Figaro journalist Ivan Rioufol sprak op Twitter zijn steun voor Royal uit, zogenaamd niet omdat hij haar leugens voor waar hield, maar omdat hij verontwaardigd was over „de voorgeschreven mening, het verbod op het debat, het afwijzen van iedere kritiek op Zelensky’s  methoden die het totalitarisme van Poetin weerspiegelen”.  Die chic-hoge toon kenmerkt de hedendaagse propagandist. Royal gaf afgelopen week toe dat ze fout zat, het bombardement  op een kraamkliniek had wel degelijk plaatsgevonden. Te laat, natuurlijk, de gewezen extreem-rechtse presidentskandidaat Eric Zemmour was er als de kippen bij: Royal had juist enorme moed getoond door van de voorgeschreven mening af te wijken – want wat de media ons laten zien, is niet de waarheid, enzovoort. Een bewezen feitenverdraaier wordt moeiteloos tot slachtoffer verklaard  In het huidige klimaat kost het geen enkele moeite om de zaken om te draaien en een bewezen feitenverdraaier als Royal tot slachtoffer te verklaren; slachtoffer van een intolerante, nee, totalitaire elite, die ieder kritisch geluid wil onderdrukken. Leugens, verdachtmakingen en ‘alternatieve feiten’ worden gepresenteerd als het moedig afwijken van een door-en-door hypocriete consensus. In werkelijkheid komt het je gewoon goed uit. Je zoekt argumenten die bij je belangen passen. Als Zelensky zelf ook een boef blijkt te zijn, en bovendien een marionet van de door jou gehate elites, is er geen enkele reden om de Russen niet tegemoet te komen – in ruil voor een zalig warme winter vol lange douches. De stugge verdediging van het eigenbelang die tegenwoordig voor ‘verzet’ doorgaat, past helemaal in het frame dat Doegin vier jaar geleden in Moskou  schetste: de liberale democratie heeft zich tegen het volk gekeerd, het is een totalitaire ideologie die ieder weerwoord smoort, en de mensen ‘hun manier van leven’, hun geschiedenis en hun cultuur afneemt. Of Doegin Poetin dat gedachtegoed eigenhandig heeft ingefluisterd, is, zoals gezegd, betwistbaar. Zeker is dat Poetin en zijn marionetten het Westen met dezelfde retoriek bestoken, omdat ze weten dat die retoriek op uiterst vruchtbare grond landt. Vruchtbare grond – begrijp me goed, de bestuurlijke elite gaat allesbehalve vrijuit. Ze kan niet genoeg worden bekritiseerd. Bovendien heeft ze de radicale afwijzing door een flink deel van de bevolking ook over zichzelf afgeroepen.  Wat Nederland betreft is tien jaar Mark Rutte exemplarisch: de overheid die zich zo ver mogelijk uit de samenleving moest terugtrekken, de markt die alles beter zou regelen dan de overheid, de burger die in zijn ‘eigen kracht’ moest worden gezet. Hoe kun je nog autoriteit accepteren van iemand die zo lang heeft geroepen dat je het vooral zelf maar moest uitzoeken? Het grootste verwijt dat  Rutte en de voortstrompelende middenpartijen kan worden gemaakt, waarmee hij het afgelopen decennium regeerde, is dat ze verzuimd hebben  draagvlak te scheppen voor de grote kwesties die zich  hebben opgestapeld.  Ook nu zich een barre winter aankondigt en onvermijdelijk offers moeten worden gebracht, is de minister-president vooral afwezig. Rutte is een decennium overeind gebleven, maar hij heeft het politieke bedrijf uitgehold. Wie zuiver berekenend is, kan niet op vertrouwen rekenen. Wie altijd alles heeft afgeschoven, kan wanneer het erop aankomt geen autoriteit laten gelden. Wie vooral technocratisch bestuurt, moet niet raar opkijken als ‘het volk’ zichzelf gaat romantiseren.  En er wordt volop geromantiseerd, er is een cultus van de gewone, eerlijke en oprechte Nederlander ontstaan, een cultus die vooral wordt aangejaagd door opportunisten die er geld en aandacht mee willen binnen harken. Het heeft geen zin die van zelfmedelijden doortrokken mythologie door te prikken, de cynische rol van het grootkapitaal aan te wijzen in het verzet tegen iedere verandering of aanpassing. Die mythen zijn te verleidelijk, te krachtig. Alles moet hetzelfde blijven, of nog liever, weer worden zoals het vroeger was. Kritiek is broodnodig, zoals gezegd, gezonde scepsis is een voorwaarde voor een democratie. Maar de totale afwijzing is een vorm van nihilisme. Symbool van die afwijzing is de omgekeerde Nederlandse vlag; het sociaal contract met de overheid wordt eenzijdig opgezegd. Alles wat van bovenaf wordt opgelegd, iedere verandering die door ‘de elite’ wordt gepropageerd, wordt weggehoond als bewijs van miskenning en ideologische dwang.  Waar kritiek overloopt in haat, richt die haat zich uiteindelijk tegen het democratisch bestel zelf. En die haat, juist omdat die vaak genoeg naar aantoonbaar reële onvrede verwijst, kan gemakkelijk van de flanken naar het midden overslaan. Kijk naar de Verenigde Staten. Het cynisme dat Donald Trump in de Republikeinse Partij heeft gezaaid, vormt inmiddels een bedreiging voor de Amerikaanse democratie zelf. Alles wat van bovenaf komt, wordt de burger ingepeperd, moet als verdacht en vijandig worden beschouwd. Het is nihilisme, uit naam van vrijheidsstrijd en verzet. Precies zoals Aleksandr Doegin en zijn meester Vladimir Poetin het graag zien.||https://www.nrc.nl//nieuws/2022/09/09/al-die-verdachtmakingen-bedreigen-de-democratie-a4141347
2022-09-09||Kwelduivel Jpegmafia heeft het publiek aan zijn zij||Hiphop Jpegmafia. Gehoord: 8/9 Paradiso, Amsterdam. 

●●●●●
 Rapper Jpegmafia wordt onthaald als een idool. Het publiek scandeert zijn koosnaam ‘Peggy’ in de uitverkochte grote zaal van Paradiso, Amsterdam. Maar de rapper uit Brooklyn, New York, heeft geen sterallures. Zijn optreden doet hij geheel alleen, zelfs zonder dj om de muziek van het volgende nummer op te zetten. Na elk liedje loopt hij naar de techniektafel, draait aan de knoppen, en sprint dan terug om met grote stappen en machtige stem zijn raps af te steken. Jpegmafia, pseudoniem van Barrington Hendricks, staat bekend als excentriek en activistisch. In zijn teksten verwerkt hij de reacties die hij in de loop van zijn 32-jarige leven heeft gekregen op zijn donkere huid. Dat doet hij op een grappige manier, blijkt al uit de titels op de setlist:  ‘What Kind Of Rappin’ Is This’, ‘Sick, Nervous & Broke!’ en ‘I Cannot Fucking Wait Till Morrissey Dies’ – al kondigde hij dat laatste aan als een nummer over zijn ‘grootste idool.’  Ook de beats maakt hij zelf en die zijn chaotisch en origineel. Hij gebruikt andere ritmes, instrumenten en geluidseffecten dan in de meeste hiphop. Hij kiest brekend glas en bliepende modems,  atmosferische soundscapes en grappige deuntjes, of wellustig hoorngeschal, zoals in het opwindende ‘Rebound’.  In Paradiso was te horen hoe hij de woorden ritmisch laat golven of geselt als een kwelduivel. In zijn wollen trui en glimmende hotpants, op stevige zwarte laarzen, had Jpegmafia de zaal vanaf de eerste noot aan zijn zij. In nummers als ‘Thug Tears’ ontstond er een moshpit van het podium tot de bar. Of hij nu een a capella-versie zong van ‘Call Me Maybe’ (van Carly Rae Jepsen) of rollend over het podium een tirade afstak, hij was hier niet alleen: het publiek was zijn koor en zijn klankbord.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/09/kwelduivel-jpegmafia-heeft-het-publiek-aan-zijn-zij-a4141346
2022-09-09||Er komt tóch een editie van Pleinbioscoop in Rotterdam, na problemen met de vergunning|| Rotterdam krijgt dit najaar tóch nog een editie van het populaire Pleinbioscoop, in het stadion van honkbalclub Neptunus in West. Wel wordt het een verkorte versie.  De originele editie kon afgelopen zomer niet doorgaan vanwege problemen met de vergunningsaanvraag en een strenge gemeente. Het legde bloot hoe de gemeente Rotterdam na de coronacrisis strenger handhaaft bij evenementen, met ontevreden organisatoren en boze Rotterdammers over een ‘betuttelende’ en ‘vertruttende’ stad als gevolg. Vanaf haar dertiende is Lotte van der Zel (24) vrijwilliger bij de Pleinbioscoop, sinds drie jaar als vrijwilligerscoördinator. Toen ze afgelopen zomer uit het vliegtuig stapte na haar vakantie kreeg ze telefoon van Joost Maaskant, organisator van Pleinbioscoop: we gaan een persbericht versturen, de show kan niet doorgaan. Tien dagen voordat de 35ste editie van Pleinbioscoop zou starten.  Pleinbioscoop, dat de laatste paar edities op de Kop van Zuid bij Hotel New York werd gehouden, draait op mensen als Van der Zel. Voor de vrijwilligers, een groep van ongeveer negentig mensen, is Pleinbioscoop een belangrijk onderdeel van hun zomer, zegt ze. „We waren in alle staten, toen bleek dat het niet door kon gaan.” Van der Zel begon een petitie die ruim 9.000 keer is ondertekend. En de vrijwilligers bleven stug op de kade voor Hotel New York afspreken om te borrelen. „Uithuilen op de kade, noemden de vrijwilligers het.” Een vergunning krijgen was altijd gedoe, maar het komt wel goed, dacht Joost Maaskant, die het evenement al achttien jaar organiseert, dan. „Met die houding kreeg ik in de afgelopen jaren veel voor elkaar.”  Maar deze keer ging dat fout.  De officiële eindtijd voor het soort evenementen waar Pleinbioscoop onder valt is 23.00 uur. Alleen in de zomer is het niet op tijd donker om dan klaar te zijn met draaien. Eerder kregen ze daarom een uitzonderingspositie. Dat komt nu ook wel goed, dacht Maaskant. Maar voorafgaand aan het festival hoorde hij dat de gemeente nu wél strenger zou handhaven, vanwege een nieuw evenementenplan.  In Rotterdam waren steeds meer festivals en de gemeenteraad vond dat daar betere regels voor moesten komen, mede naar aanleiding van klachten over afgeleefde parken en geluidsoverlast. Alleen, de testfase van die nieuwe regels viel in de tijd dat evenementen niet door konden gaan vanwege de pandemie. Het strengere beleid werd definitief, zónder een fatsoenlijke testfase.  Daarom liepen organisatoren als Maaskant pas afgelopen zomer tegen problemen aan. Maaskant moest besluiten het festival af te blazen. Het kostte de Pleinbioscoop ongeveer 40.000 euro, op een begroting van 120.000 euro, zegt hij. Nadat bekend werd dat het niet door ging, nam de voorzitter van honkbalclub Neptunus contact met ze op. Of het niet bij hen op het terrein kon. „Dus maakten we toch weer plannen voor een nieuwe editie”, zegt Maaskant. „Deze week hoorden we dat alle filmrechten binnen zijn.” Vanaf 28 september tot en met 2 oktober worden op het festival twee voorpremières en drie films vertoond die het afgelopen jaar in de Nederlandse bioscopen draaiden. The Worst Person in the World, Top Gun: Maverick, Everything Everywhere All at Once draaiden al. Boiling Point en Competencia Oficial zijn nog niet eerder ergens vertoond. „Het zijn allebei films met goede kritieken.”  In het stadion van Neptunus is plek voor 1.050 bezoekers. De films zijn deze keer wél om 23.00 uur afgelopen, omdat het eerder donker is. En de vergunning? „Die is nog altijd niet helemaal rond, maar we vertrouwen erop dat het nu wel lukt.” Maaskant en Van der Zel hopen dat afgelopen zomer een les is voor de gemeente. „Het belangrijkste: meer maatwerk. Iedereen ziet in dat een Pleinbioscoop met koptelefoons anders is dan een technofestival. Maar de eindtijd geldt voor iedereen”, zegt Maaskant. „Dat is krom.”  Er is hoop. Een aantal raadsleden houdt gesprekken met organisatoren van evenementen om te kijken wat de gemeente moet veranderen. Van der Zel: „Hopelijk zijn ze op tijd voor volgende zomer.”   
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/09/er-komt-toch-een-editie-van-populair-pleinbioscoop-in-rotterdam-na-problemen-met-de-vergunning-in-de-zomer-a4141345
2022-09-09||Opinie | Vogelgriep||||https://www.nrc.nl//nieuws/2022/09/09/vogelgriep-a4141344
2022-09-09||Koning Charles III spreekt volk om 18.00 uur toe, zaterdag officiële uitroeping||Koning Charles III, de opvolger en zoon van de donderdag overleden koningin Elizabeth II, zal vrijdagmiddag om 18.00 uur (lokale tijd, 19.00 Nederlandse tijd) zijn televisietoespraak houden. Zaterdag is de formele uitroeping van Charles tot koning, de ceremoniële kroning zal later plaatsvinden. Dat kan nog maanden duren.  Voor de bevestiging van zijn positie als de nieuwe monarch van het Verenigd Koninkrijk moet een speciale commissie bijeenkomen. Dat gebeurt zaterdag om 10.00 uur lokale tijd (11.00 uur Nederlandse tijd), waar de koning een eed zal ondertekenen om de veiligheid van de kerk in Schotland te handhaven, zo meldt Buckingham Palace.  Na deze vergadering, om 11.00 lokale tijd (12.00 Nederlandse tijd), vindt de ‘proclamatie’ plaats: koning Charles III zal dan het publiek toespreken vanaf het balkon in St. James’s Palace, een van de oudste koninklijke paleizen in Londen. Na de ceremonie wordt Charles III ook vanaf het balkon van Buckingham Palace en op Trafalgar Square uitgeroepen tot koning.||https://www.nrc.nl//nieuws/2022/09/09/koning-charles-iii-spreekt-volk-om-18-00-uur-toe-zaterdag-officiele-uitroeping-a4141341
2022-09-09||Dijsselbloem over gasproductie: ongelukkig dat ik mij heb laten leiden door de begroting||Jeroen Dijsselbloem, tussen 2012 en 2017 minister van Financiën voor de PvdA, was „chagrijnig” en vond het „onthutsend” dat er na de beving van Huizinge in 2012 weinig kennis was over de gevolgen van de gaswinning in Groningen voor de veiligheid van de regio. „Er was heel weinig werk verricht door de kennisinstituten, TNO, KNMI en NAM. Daardoor konden we elke uitspraak – ook van mijn ambtenaren – dat de gevolgen (van de gasproductie op de veiligheid) meevallen niet wegen op dat moment.” Aan het begin van zijn verhoor vrijdag in Den Haag voor de parlementaire enquêtecommissie maakte Dijsselbloem duidelijk dat de gaswinning in Groningen niet gekoppeld was aan nationale begrotingsregels. „Als er was besloten de gaskraan dicht te draaien dan hoefde dat niet gecompenseerd te worden met bezuinigingen.” Maar de Europese begrotingsregels waren daarentegen strenger, helemaal omdat Nederland onder toezicht stond van de Europese Commissie tijdens de financiële crises rond 2012. „Voor tegenvallende gasbaten werd in Europa geen uitzondering gemaakt.” Hogere gaswinning na beving
Dijsselbloem benadrukte dat hij niks wist van een productieverhoging na de beving in Huizinge. De gaswinning ging van 47 miljard in 2012 naar 53 miljard in het jaar erna, het hoogste productieniveau in decennia. „Onbegrijpelijk”, noemde Dijsselbloem dat besluit. „Ik was daar onaangenaam door verrast.”  Volgens Dijsselbloem was die verhoging nooit met hem gedeeld en hoorde hij er pas achteraf over. Dat jaar zou er een strenge winter zijn geweest, vertelde Kamp hem als één van de redenen voor de productieverhoging. „Maar in de voorbereiding op deze enquête heb ik daar nog eens naar gekeken en dat was nauwelijks het geval.” Dijsselbloem vindt dat hij achteraf „had moeten zeker stellen” dat de gaswinning niet omhoog ging zolang er onderzoeken liepen naar de gevolgen ervan.  „Er is bewust gekozen extra gas te winnen”, zei Dijsselbloem. „En ik hoop dat jullie (de parlementaire enquêtecommissie) erachter komen wie dat heeft besloten heeft, want de argumenten die de verhoging verklaren hebben mij nooit overtuigd.” ‘Pijnlijk punt’
Het jaar erop, in 2014, was Dijsselbloem wél nauw betrokken bij de totstandkoming van het productieniveau. Uit interne mails blijkt dat minister Henk Kamp (Economische Zaken, VVD) Dijsselbloem mailde met de mededeling dat hij de gaswinning wilde beperken tot 40 miljard kubieke meter. „Aangaande forse extra bezuinigingen op de korte termijn kan ik dat niet steunen”, mailde Dijsselbloem terug. De gaswinning in 2014 valt uiteindelijk hoger uit en gaat naar 42,5 miljard. Op aandringen van Dijsselbloem. „Een pijnlijk punt”, zei Dijsselbloem. Volgens de oud-minister waren de onderbouwingen voor een specifiek winningsniveau van 42,5 miljard of 40 miljard „wankel en niet hard”. Ja, Dijsselbloem wilde ook een lagere gaswinning, maar hoe laag noodzakelijk was voor de veiligheid van de regio was onduidelijk. „En op dat moment zag de begroting er niet best uit en speelden financiën een rol”, zei Dijsselbloem. „Ik heb mij laten leiden door de begroting en achteraf vind ik dat heel ongelukkig.”||https://www.nrc.nl//nieuws/2022/09/09/dijsselbloem-over-gasproductie-ongelukkig-dat-ik-mij-heb-laten-leiden-door-de-begroting-a4141339
2022-09-09||Nationale periode van rouw duurt tot en met de uitvaart||De Britse overheid is, met het luiden van de klokken en een parlementair moment stilte op vrijdagmiddag, de rouwperiode ingegaan. Die houdt aan tot en met de dag van de uitvaart van Elizabeth II, waarvan de datum nog niet bekend is. Tijdens de periode van nationale rouw hangen vlaggen op overheidsgebouwen halfstok en zijn er condoleanceregisters te vinden - ook online, officieel op de website van de royals.  Burgers en bedrijven zijn niets verplicht tijdens de nationale rouwperiode, laat de overheidspersdienst weten. Wel kunnen zij bepaalde richtlijnen volgen, zoals het aanpassen van openingstijden en het verplaatsen van evenementen.  De nabestaanden hanteren een langere rouwperiode, zo maakte Elizabeths zoon en troonopvolger Charles eerder op vrijdag al bekend. De koninklijke familie zal nog tot en met zeven dagen na de staatsbegrafenis de periode van rouw observeren.||https://www.nrc.nl//nieuws/2022/09/09/nationale-periode-duurt-van-rouw-tot-en-met-de-uitvaart-a4141340
2022-09-09||Hoe pomp je een basketbal perfect op?||Smartphone, Basketbal en Pomp Wanneer is een basketbal oké? Een lekkere basketbal stuit goed terug, maar ook weer niet té hoog. Valt hier niets te kwantificeren? Er is de fijne Duitse app PhyPhox, die zo’n beetje alle sensoren van een mobiele telefoon kan uitlezen, om te gebruiken voor metingen en experimenten. Je kunt versnellingen en draaisnelheden meten, maar ook magneetvelden of geluidsniveaus. Er is ook de optie ‘niet-elastische botsing’, bedoeld voor metingen aan stuiterende ballen. Ideaal. Laat een bal vallen, bijvoorbeeld een basketbal, en hij stuit terug. Bij dat stuiten wordt de bewegingsenergie omgezet in vervorming van de bal, die meteen weer wordt omgezet in de snelheid van de terugstuit. Een deel van de energie gaat daarbij verloren, dat is het ‘niet-elastische’ van de botsing. Dus stuit de bal steeds lager. Hoeveel stuit-energie houdt een lekker opgepompte basketbal over bij iedere stuit? STAP 1   	Test de app. Open PhyPhox en kies (In)elastic collision, en leg hem op de grond. Laat daarnaast een basketbal vanaf ongeveer één meter vallen en een aantal keer stuiten. Bij de eerste stuit gaat de stopwatch lopen, bij de tweede stuit registreert hij een tussentijd, bij de derde en vierde stuit weer. Aan de hand van die tijden en de valversnelling (-9,81 m/s2) is op te maken hoe hoog de bal na de eerste stuit kwam, en hoe hoog na de tweede. De app rekent uit hoeveel procent energieverlies er daartussen is. STAP 2   	Bepaal de ideale terugstuit. Een bal waarvan ik vind dat hij goed stuit, heeft bij zijn tweede stuit nog 65,5 procent van de energie over. Daaropvolgende metingen: 66,0 procent en 67,5 procent, dus er is consistentie. Een bal die te slap is, heeft 47 procent. Mijn ideale bal heeft dus ongeveer 65 procent terugstuit.  STAP 3   	Pomp op en laat weer leeglopen. Pomp de bal op en meet dan de terugstuit. Pomp door totdat hij te hard is (vraag eventueel een ervaren basketballer). Bij mij was een te harde bal 72 procent. Laat eventueel weer lucht uit de basketbal lopen door het pompje af te koppelen.||https://www.nrc.nl//nieuws/2022/09/09/hoe-pomp-je-een-basketbal-perfect-op-a4141078
2022-09-09||Premier League-duels afgelast vanwege overlijden Queen Elizabeth||De wedstrijden in de Premier League en de Engelse Football League van dit weekend zijn uitgesteld vanwege het overlijden van koningin Elizabeth II. Dat schrijft de English Football League, de op een na hoogste voetbaldivisie in Engeland, in een verklaring. „Om haar buitengewone leven en bijdrage aan de natie te eren, en als teken van respect, worden alle Premier League-wedstrijden van dit weekend uitgesteld”. Ook de Britse wielerwedstrijd de Ronde van Groot-Brittannië, de voetbalwedstrijden tussen Burnley en Norwich City en Tranmere Rovers en Stockport County zijn stilgelegd vanwege het overlijden van koningin Elizabeth.  Het is nog niet duidelijk of het overlijden van Elizabeth ook gevolgen heeft voor de Europese wedstrijden van Ajax en PSV van komende week. Ajax speelt dinsdag in de Champions League in Liverpool. Donderdag speelt PSV in de Europa League in Londen tegen Arsenal.  ||https://www.nrc.nl//nieuws/2022/09/09/premier-league-duels-afgelast-vanwege-overlijden-queen-elizabeth-a4141337
2022-09-09||In beeld: verdriet en bloemen rond Buckingham Palace||Na het overlijden van koningin Elizabeth II verzamelen duizenden mensen zich bij Buckingham Palace in Londen om hun medeleven te tonen. Rouwende mensen leggen bloemen en briefjes bij de hekken van het paleis. De dood van The Queen raakt haar onderdanen diep.||https://www.nrc.nl//nieuws/2022/09/09/in-beeld-verdriet-en-bloemen-rond-buckingham-palace-a4141334
2022-09-09||Bloemenzee voor Buckingham Palace, een bezoek uit eerbetoon aan Windsor Castle||Belangstellenden zijn vrijdag naar paleizen, monumenten en overheidsgebouwen in het Verenigd Koninkrijk gekomen om hun eerbied te tonen voor de overleden Britse koningin. In sommige steden worden voorbereidingen getroffen voor ceremonies. In de hoofdstad Londen, in Engeland, is een bloemenzee ontstaan voor het Buckingham Palace. In Edinburgh hangen portretten van de overleden koningin in bushokjes. De Britten zijn bezig met de laatste groet:||https://www.nrc.nl//nieuws/2022/09/09/bloemenzee-voor-buckingham-palace-een-bezoek-uit-eerbetoon-aan-windsor-castle-a4141336
2022-09-09||Terug van vakantie in zeven soorten||||https://www.nrc.nl//nieuws/2022/09/09/terug-van-vakantie-in-zeven-soorten-2-a4141335
2022-09-09||Vincent Icke boetseert met de zwaartekracht in het LUMC||In een witte hal van het Leidse ziekenhuis LUMC, net achter de ingang, kijkt een bezoeker dertien miljard jaar terug in de tijd. In de galerie van het ziekenhuis hangen grote, indrukwekkende prints van ruimtefoto’s genomen met James Webb (JWST). Dat is de grootste ruimtetelescoop ooit gebouwd en is afgelopen kerst gelanceerd. Op een van de foto’s zijn sterrenstelsels te zien die zó ver staan, dat het licht er dertien miljard jaar over gedaan heeft om de telescoop te bereiken. Dat betekent dat JWST voor deze foto licht opving dat nét na de oerknal werd verzonden door de stelsels. Op andere prints zijn onder meer verre sterrennevels te zien en samensmeltende sterrenstelsels. Achter een van die prints is Vincent Icke geconcentreerd bezig met de laatste voorbereidingen voor de opening van de tentoonstelling. Hij is hoogleraar theoretische sterrenkunde aan de Universiteit Leiden én beeldend kunstenaar. „De titel van de tentoonstelling, Op weg naar het begin, heeft mijn vrouw bedacht”, zegt hij. Icke loopt naar een schaalmodel van JWST, ongeveer een meter breed. Zijn achttien hexagonale, gouden spiegelstukjes die samen de hoofdspiegel vormen, glinsteren onder de witte lampen van het ziekenhuis. „Hij kan ook bewegen”, zegt Icke. De telescoop moest worden opengeklapt in de ruimte, omdat hij alleen opgevouwen in de raket paste. Mooi is dat de bezoeker meekrijgt hoe ongelofelijk verfijnd de telescoop is. Het kostte decennia en bijna tien miljard euro om het gevaarte te bouwen.  Op de tentoonstelling worden kunst en wetenschap met elkaar gemengd. Achter de foto’s van JWST hangen kunstwerken van Icke. Hij loopt naar een van zijn werken. Het is een grote foto van een vervormde planeet Saturnus tegen een zwarte achtergrond. Langs Saturnus loopt een rij stippen, wat lijkt op een zwerm vogels. „Ik vroeg mij af, als er een galactische beschaving het heelal zou doorkruisen, hoe hun ruimteschepen er dan uit zouden zien. Dat zullen geen aardse raketten zijn. Zij hebben de ruimte als medium, net als water dat is voor vissen. Ik liet mij inspireren door hoe vissen door het water bewegen. Vervolgens berekende ik in een natuurkundig model wat voor effect zo’n ruimteschip op de ruimte heeft, in dit geval op Saturnus. Het ruimteschip zal door de zwaartekracht invloed uitoefenen op zijn omgeving. Boetseren met zwaartekracht, zo kan je het noemen.” De combinatie van echte ruimtefoto’s met vreemde vervormingen ziet er intrigerend uit. In het midden van de tentoonstelling staat een kleine grijze telescoop op een witte sokkel. Icke: „Deze werd veertig jaar geleden gebruikt tijdens practica van sterrenkundestudenten. Hier kunnen kinderen ermee oefenen. Als ze inzoomen op een van de foto’s van JWST is het net alsof ze zelf in het heelal kijken.” Wetenschapsjournalist Ans Hekkenberg kijkt, in tegenstelling tot JWST, juist naar het eind van de kosmos in haar boekje R.I.P heelal. Met humor en heldere taal bespreekt ze vijf wetenschappelijke theorieën: van de Big Crunch, een scenario waarin alle materie in het universum op elkaar klapt, tot de Big Freeze, een scenario waarin het heelal langzaam afkoelt tot het absolute nulpunt. „Waar ís iedereen dan?”, vroeg fysicus Enrico Fermi in de jaren vijftig. Er zijn triljoenen planeten in de kosmos. Het lijkt dus onlogisch dat de aarde de enige planeet is met leven. Maar waarom hebben we het dan nog nooit ergens anders gezien? Die vraag bespreekt Pieter Van Dooren in Waar zijn ze dan? En waar Icke voor zijn kunstwerken onderzocht hoe ruimteschepen eruit zouden moeten zien, omschrijft Van Dooren de zoektocht naar buitenaards leven.||https://www.nrc.nl//nieuws/2022/09/09/boetseren-met-zwaartekracht-a4141074
2022-09-09||Koning Charles III op weg naar Londen vanuit Balmoral||Koning Charles III, de opvolger en zoon van de donderdag overleden koningin Elizabeth II, is vrijdagmiddag vertrokken uit Balmoral. De koning reist samen met de Queen Consort, zijn vrouw Camilla, naar de hoofdstad Londen. Daar zal hij doorreizen naar werkpaleis Buckingham Palace voor een audiëntie met premier Liz Truss en haar kabinetsleden op Buckingham Palace, waarna hij mogelijk zijn televisietoespraak zal houden.  Charles, 73, was donderdag in het Schotse Balmoral Castle, het kasteel waar zijn moeder het liefste verbleef en waar ze overleed. Hij werd direct na het overlijden van zijn moeder koning en moet direct beginnen met zijn nieuwe taken, zoals het ontmoeten van politici en onderdanen in het land. ||https://www.nrc.nl//nieuws/2022/09/09/koning-charles-iii-op-weg-naar-londen-vanuit-balmoral-a4141333
2022-09-09||Bedrijven in Brabant en Limburg vanaf december weer aangesloten op stroomnet||Bedrijven in Noord-Brabant en Limburg kunnen vanaf december weer aangesloten worden op het stroomnet. Dat hebben Tennet en Enexis, beheerders van het hoogspanningsnet en midden- en laagspanningsnet, bekendgemaakt. Dat bevestigt een woordvoerder van Tennet na berichtgeving door persbureau ANP. Ook een aantal wind- en zonneparken kunnen weer aangesloten worden. Sinds juni was dat tijdelijk niet meer mogelijk omdat het hoogspanningsnet vol zat.  Door de plek op het stroomnet beter te verdelen, heeft Tennet extra ruimte gevonden. Dat gebeurde door ‘congestiemanagement’: de netbeheerder vroeg bedrijven met een grote aansluiting om tegen betaling flexibel om te springen met de beschikbare ruimte. Op die manier heeft Tennet 1.700 megawatt aan extra capaciteit gevonden, dat staat gelijk aan negen keer het stroomverbruik van een stad als Den Bosch.  De bedrijven krijgen dan geld voor de stroom die ze minder verbruiken dan de maximale capaciteit van hun aansluiting. De vergoeding die ze daarvoor krijgen, is tegen marktprijzen. Omdat die momenteel zeer hoog zijn, zal Tennet naar verwachting veel geld kwijt zijn. Het is niet bekend om welk bedrag het gaat. Vorig jaar kostte congestiemanagement Tennet 300 miljoen euro. De stroomstop werd in juni afgekondigd en raakte zowel nieuwe grote afnemers als bedrijven die stroom van bijvoorbeeld zonnepanelen willen terugleveren aan het net, omdat dat ook capaciteit vergt. Tennet zei dat bedrijven in Limburg en Noord-Brabant massaal extra aanvragen hadden gedaan voor warmtepompen, laadpalen en zonnedaken, vanwege de stijgende energieprijzen. De bestaande infrastructuur van hoogspanningsmasten en verdeelstations kon die vraag niet aan. ||https://www.nrc.nl//nieuws/2022/09/09/bedrijven-in-brabant-en-limburg-vanaf-december-weer-aangesloten-op-stroomnet-a4141327
2022-09-09||Het Uur met Royce de Vries|| De rechtbank had hij al vaak van binnen gezien, maar is het anders als je slachtoffer bent? Royce de Vries is te gast in Het Uur van Pieter van der Wielen. Ze spreken over vergelding en rechtvaardigheid. En waar krijgt Royce mee te maken als advocaat als het gaat om media en online geweld?||https://www.nrc.nl//nieuws/2022/09/09/het-uur-met-royce-de-vries-a4141332
2022-09-09||Er komen nog condoleances binnen van politieke en spirituele leiders||Duitsland rouwt met het Verenigd Koninkrijk mee om het verlies van de Queen. Die boodschap heeft de Duitse bondskanselier Olaf Scholz vrijdag doorgegeven aan de Britse premier Liz Truss. Op donderdag, kort na het bekendmaken van haar overlijden, had de Duitse regeringsleider op Twitter al zijn respect betuigd: „Haar inzet voor de Duits-Britse verzoening na de verschrikkingen van de Tweede Wereldoorlog zal niet worden vergeten.”  Een ambtgenoot van Elizabeth, koningin Margrethe II van Denemarken, heeft vrijdag een viering van haar jubileum geannuleerd. Het grote feest dat daarvoor dit weekend was gepland, gaat dus niet meer door. Margrethe zit vijftig jaar op de troon - en is vanaf nu dus de langstzittende Europese monarch - en noemde de Britse koningin in een verklaring „een imposante figuur voor alle Europese hoven, een inspiratiebron”, die zij zeer zal missen. Ook vanuit de andere kant van de wereld kwamen vrijdagochtend condoleances voor de Britse koninklijke familie en het Verenigd Koninkrijk als geheel. De Chinese president Xi herinnerde in zijn verklaring aan het feit dat Elizabeth II de eerste Britse monarch was die een bezoek bracht aan China, in 1986. In het bericht keek hij ook vooruit: China is welwillend om met de nieuwe koning Charles III samen te werken, wat zou kunnen leiden tot een verbeterde bilaterale relatie tussen de landen.  De  Dalai Lama is vrijdag nog een spirituele leider die reageert op het heengaan van de Britse koningin. Hij kan zich de foto’s van haar kroning nog herinneren die hij als kind in Tibet zag in tijdschriften, schijft de Tibetaanse boeddhistische leider aan Charles. Volgens hem leidde Elizabeth als koningin vervolgens „een leven van zingeving, gratie en waardigheid, vanuit haar sterke gevoel voor dienstbaarheid”. ||https://www.nrc.nl//nieuws/2022/09/09/er-komen-nog-condoleances-binnen-van-politieke-en-spirituele-leiders-a4141331
2022-09-09||Verdriet en bloemen rond Buckingham Palace||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/09/verdriet-en-bloemen-rond-buckingham-palace-a4141307
2022-09-09||‘Het zijn duidelijke klanken ook: Ján de Jóng’||Jan de Jong ben je nooit alleen. Dik dertienhonderd mannen in Nederland dragen de naam – en dat is gerekend buiten de Jannen de Jongh met van achteren een -h en ook buiten de vele Johannessen de Jong die zich Jan laten noemen. Wie zijn deze mannen? Wat drijft hen?  Eén van hen is Jan de Jong. Hij woont in Almelo en is 52 jaar. Zijn vriendin uit Raalte trekt dit jaar bij hem in. Hij heeft een dochter (20) en een zoon (17) uit zijn eerdere huwelijk.  Wie bent u verder? „Ik ben operationeel directeur bij Tempo Team. Ik ga over de dienstverlening voor grote klanten. Albert Heijn, Fokker, DHL. Tempo Team is deel van de Randstad Groep, en daarvoor werk ik nu vijfentwintig jaar.  Verder: ik kom uit een Fries ondernemersgezin en heb commerciële economie gestudeerd. En ik hou van suppen. Heerlijk, na het werk het water op.”  Kent u veel naamgenoten?  „Mijn opa heette ook Jan de Jong. Een neef heet ook zo. Verder terug in mijn stamboom zijn ze er ook. En ik heb een collega die  Jan de Jong heet. Maar ik ken hem niet, hij zit op een andere afdeling, IT. Ik krijg wel regelmatig een uitnodiging voor zijn vergaderingen. Dat stoort u niet?  „Nee joh. Ik zie sowieso eigenlijk alleen maar voordelen aan mijn naam.”  Vertel.  „Nou, ik hoef ’m dus nooit te spellen. Het zijn duidelijke klanken ook. Ján de Jóng. Fijn als ik me moet introduceren.”  Joris Luyendijk had het over zeven vinkjes. Man, hoogopgeleid, wit, hetero, Nederlands… „Dat lijkt wel op mij ja.”  …de vraag is: is ‘Jan de Jong’ vinkje nummer acht?  „Ja, nu je het zo stelt. De naam geeft wel iets aan. Je weet: dat is een man, van een bepaalde leeftijd vaak ook, zeer waarschijnlijk autochtoon…” Ik ga graag naar het voetbal met mijn ex-schoonvader, Jan U houdt van snelle auto’s, zag ik dat goed op Facebook, en van bier? „Of ik van bier houd? Ja. Af en toe.  En ik ben meer van de motoren dan van de auto’s.  Ik heb momenteel een Honda Grom. Een heel klein dingetje is dat, 125 cc.” U kijkt ook graag voetbal?  „Jazéker.”   Seizoenskaart Heracles?  „Jazéker  heb ik een seizoenskaart van Heracles.”  Met wie gaat u erheen? „Met mijn ex-schoonvader, Jan.”  Heeft u soms geen zin iets totaal afwijkends  te doen? Sanskriet te leren? U gothic te kleden?  „Nee, dat is flauwekul, je moet gewoon doen wat je wil doen!  Wil je weten hoe mijn kledingkast eruitziet? Blauw blauw blauw blauw! Blauwe pakken, blauwe spijkerbroeken, blauwe T-shirts, blauwe polo’s. En drie witte overhemden. Alles gesorteerd. Je wilt zeker ook mijn schoenmaat weten?” Graag.  „43.”||https://www.nrc.nl//nieuws/2022/09/09/het-zijn-duidelijke-klanken-ook-jan-de-jong-a4141330
2022-09-09||Opinie | Online NRC is nu jongvolwassene die omkijkt of de papieren ouders het wel bijbenen||Arjen Fortuin is ombudsman van NRC
 Wat is een krant nog in dit land? De fysieke metamorfosen die NRC heeft ondergaan,  trokken  nadrukkelijk mijn aandacht  toen ik, een ombudsman in zijn eerste werkweek, de statuten van mijn functie er eens bij pakte. Die zijn niet uit de prehistorie: ze werden geformuleerd in 2010 bij het aantreden van mijn voorganger Sjoerd de Jong. De Jongs eerste artikel bekritiseerde de zeskoloms berichtgeving op de voorpagina van NRC Handelsblad over de zelfmoord van acteur Antonie Kamerling. Zes kolommen passen  al jaren niet meer op de voorpagina.  De ombudsstatuten reppen  van twee kranten, NRC Handelsblad en nrc.next, die onder die namen niet meer bestaan. Alles in de tekst draait om die  papieren producten,  de digitale verschijningsvorm komt er in de tekst als een vrolijke dreumes achteraan  gehobbeld: „Daarbij horen ook de websites van deze titels.” In de dagelijkse praktijk  zijn de verhoudingen veranderd. ‘Digitaal’ is nu een uit de kluiten gewassen jongvolwassene, die soms bezorgd omkijkt of de papieren ouders het allemaal nog wel kunnen bijbenen.  NRC heeft  veel meer ‘digitale’  dan ‘papieren’  lezers. Ook werd er in 2010 voetstoots van uitgegaan dat de NRC-consument kon worden aangeduid als ‘lezer’, terwijl de podcasts van de krant, zoals ik NRC gewoontegetrouw nog steeds noem, in 2022 dagelijks ook tegen de 50.000 luisteraars hebben. Het  hart van de statuten is onveranderd. De ombudsman „onderzoekt, evalueert en beoordeelt de berichtgeving van NRC”, toetst deze aan de NRC Code en doet dat op persoonlijke titel, onafhankelijk van redactie en hoofdredactie. Hij (of zij, maar deze is een hij) is er in de eerste plaats voor de lezers, beantwoordt hun vragen over de werkwijze van de redactie en de inhoud van NRC. Zelf hou  ik erg  van de naam  die de Spaanse krant El País aan de functie gaf: El defensor del lector. En niet alleen omdat uw ombudsman in zijn tijd een niet overdreven wendbare, maar wel  vasthoudende centrale verdediger was. De ombudsman verdedigt de lezer niet door deze domweg gelijk te geven, maar door te laten zien hoe NRC  werkt – en door het te signaleren wanneer de krant niet de journalistiek levert die zij heeft beloofd en zoals die te vinden is in de beginselen en de NRC Code. Daarin staat bijvoorbeeld dat NRC meningen en feiten scheidt – een eenvoudig principe, dat inmiddels moet worden toegepast  in een  wereld waarin links en rechts wordt geprobeerd   eigen meningen als feiten te herscheppen of  andermans feiten  te ontmaskeren als opinies in vermomming.  Illustratie Mart Veldhuis Wat te denken, in dat licht, van het woord ‘klimaatcrisis’? In 2019 riep een lezer NRC op om dat woord te gebruiken in plaats van het neutrale  ‘klimaatverandering’. Klimaatredacteur Paul Luttikhuis zag er weinig in. Niet omdat hij de ernst van de feiten onderschat (die razen als een angstaanjagende tornado door zijn stukken), maar omdat hij vreesde dat het als ‘omgekeerd eufemisme’ al snel sleets zou worden. Drie jaar later is het woord alom aanwezig: in de eerste zeven kranten van deze maand kwam het  negen keer voor (tegen vijftien keer ‘klimaatverandering’). Luttikhuis gebruikt het zelden: „Crisis wekt de indruk dat we met een tijdelijk probleem te maken hebben. Als ik het steviger wil aanzetten gebruik ik liever ‘klimaatontwrichting’.” Dit past ook in  de traditie van NRC: een krant die  zijn journalisten de ruimte geeft om hun eigen woorden te kiezen.  De inbox van de ombudsman werd deze  zomer gedomineerd door een andere crisis, die hopelijk geen ontwrichting blijkt: de bezorgcrisis. Want hoe snel NRC ook digitaliseert, een lege brievenbus in de ochtend komt hard aan. Het tekort aan bezorgers  is een matineuze verschijningsvorm van het grote personeelstekort in Nederland. Dat raakte begin dit jaar nog een NRC-afdeling:  de  klantenservice kreeg  de vacatures niet vervuld en was zeer slecht bereikbaar. Zo belandden de  gedupeerden  van de bezorgcrisis   in de klantenservicecrisis: van een lege brievenbus naar een blinde muur gestuurd. Naar schatting 4.000 à  5.000  abonnees zegden om die reden op. De ombudsman houdt zich formeel alleen bezig met journalistieke zaken, maar ja: een abonnee die de krant niet ontvangt, komt niet  toe aan het stellen van kritische vragen over de inhoud van die krant. De meeste NRC-lezers hebben er geen  probleem mee om hun weg te vinden in de digitale wereld, maar dat geldt niet voor iedereen. Intussen is er hard gewerkt aan het verbeteren van bezorging en klantenservice. Die laatste afdeling is sinds enkele maanden weer op sterkte, zegt hoofdredacteur René Moerland, die de bezorgproblemen „ernstig en frustrerend” vindt. Bij mensen die geen krant hebben gekregen wordt het abonnement met één krant verlengd  en in uitzonderlijke gevallen wordt de krant per post nabezorgd – voor standaard nabezorging zijn, inderdaad, geen bezorgers. Ook worden mogelijkheden onderzocht  om   in gebieden met grote problemen  lezers hun gemiste krant elders te laten ophalen. Om de distributie meer adem te geven, heeft de hoofdredactie besloten om na 1 oktober de krant  om 21:45 uur naar de drukker te sturen, een uur eerder dan  nu. In bijzondere gevallen kan een deel van de oplage  daarna nog  worden aangepast. Regulier late-avondnieuws zal niet op ochtendpapier  verschijnen – maar uiteraard wel gewoon online. ‘Gewoon online’ inderdaad:  de statuten van de ombudsman worden   aangepast tot een tekst die recht doet aan de verschillende, gelijkwaardige verschijningsvormen van onze journalistiek – in schrift, beeld en geluid. Hierbij een warme oproep aan  lezers en luisteraars om de ombudsman vooral te laten weten wat u van ons werk vindt, als dat u eenmaal in goede orde heeft bereikt. Of het nu digitaal is, in Dokkum of in de Dapperstraat. Arjen Fortuin Reacties: ombudsman@nrc.nl Graag wil ik u erop wijzen dat het artikel „Tubbergen is ‘een eerste stap’” (zaterdag 20 augustus) wordt vergezeld door een foto met een sterk racistische tekst, en dat deze tekst verder niet van de kwalificatie racistisch wordt voorzien.  Het artikel gaat over de zogenaamde ‘asielcrisis’ en de spanningen tussen het Rijk en lokale overheden. Noch in het artikel, noch in de tekst onder de foto wordt verwezen naar de racistische tekst op het bord. Naar mijn smaak was het bord ofwel direct onder de foto als racistisch gekwalificeerd ofwel was er in de tekst vermeld dat de demonstranten racistische leuzen of borden gebruikten. Annelien Bouland De  tekst op het bewuste demonstratiebord (‘Met 300 asielzoekers van kleur binnenkort in Albergen verkrachting beroving en terreur!’) was zo evident racistisch dat de lezer die conclusie ook zelf wel kon trekken, zegt de hoofdredactie.  Iets anders is dat  het fotobijschrift niet  vermeldde dat het bord op aandrang van andere demonstranten al snel werd verwijderd. Die context was wel aangeleverd door het ANP bij de foto, maar haalde de krant niet. Ten onrechte, vond de fotoredactie, waarna de informatie op 24 augustus alsnog verscheen in de rubriek ‘Correcties en aanvullingen’. Bij het artikel op nrc.nl stond een  foto met andere, niet racistische  protestborden in  Albergen. ||https://www.nrc.nl//nieuws/2022/09/09/online-nrc-is-nu-jongvolwassene-die-omkijkt-of-de-papieren-ouders-het-wel-bijbenen-a4141326
2022-09-09||Toezichthouder geheime diensten stopt ermee wegens nieuwe inlichtingenwet: ‘Ze willen gewoon minder pottenkijkers’|| Bert Hubert, toezichthouder op de geheime diensten, legt zijn functie neer vanwege grote zorgen over een aanstaande inlichtingenwet. Hubert was sinds 2019 de technische expert van de Toetsingscommissie Inzet Bevoegdheden (TIB). De TIB keurt vooraf hacks, kabeltaps en andere gevoelige operaties van inlichtingendiensten AIVD en de MIVD goed.  Hubert, een software-ontwikkelaar met een verleden bij de AIVD,  schrijft vrijdag in zijn ontslagbrief aan premier Mark Rutte (VVD) dat hij „als persoon” moeite heeft met de voorgestelde uitbreidingen van de bevoegdheden van de diensten én zich af te vragen hoe zinvol de controle van de TIB onder de nieuwe wet nog zal zijn. „De diensten krijgen veel ruimere bevoegdheden en daar voel ik me niet goed bij”, zegt hij in een toelichting op zijn vertrek tegen NRC. „Die gaan veel te ver.”  De ministeries van Binnenlandse Zaken en Defensie willen met een nieuwe wet de inlichtingendiensten effectiever maken door bijvoorbeeld het aftappen van internetkabels en het hacken van apparaten makkelijker te maken. De wet is tijdelijk en geldt alleen voor operaties die gericht zijn tegen landen met „offensieve cyberprogramma’s” zoals China en Rusland.  Het toezicht op de diensten wordt ingrijpend gewijzigd: de toets vooraf wordt beperkt en in plaats daarvan moet de Commissie van Toezicht op de Inlichtingen- en Veiligheidsdiensten (CTIVD) tijdens en na operaties in de gaten houden of de diensten zich aan de wet houden. Dat zou sneller en ‘dynamischer’ zijn en beter passen bij het werk van de diensten, vindt het kabinet. Deze maand moet het wetsvoorstel naar het parlement gaan.  Verantwoordelijke ministers Hanke Bruins Slot (Binnenlandse Zaken, CDA) en Kajsa Ollongren (Defensie, D66) spreken over een verschuiving van het toezicht op de diensten. Van een verschraling van het toezicht is volgens hen geen sprake. Deelt u dat oordeel? „Eén van de grootste problemen in dit wetsvoorstel is dat de AIVD en MIVD onder de nieuwe wet iedere internetkabel een jaar lang af mogen luisteren, met als enige opgave van reden dat ze graag willen weten wat voor communicatie daarover gaat. Dat is een compléte verschraling van het toezicht. Een toezichthouder die straks de wet volgt, kan heel moeilijk paal en perk aan het tappen stellen. Ik noem het een zelflikkend ijsje: de wet voor het tappen is zijn eigen grondslag geworden – we mogen het doen omdat het in de wet staat. Nu moeten de diensten aan de TIB uitleggen waarom ze een kabel interessant vinden, omdat er bijvoorbeeld internetverkeer op zit naar een specifiek gebied, of van interessant personen. „Een toets vooraf is ook vrij efficiënt. Vergelijk het met een bouwvergunning. Je vraagt aan de gemeente of je een halve meter beton mag storten. De gemeente zegt dan: dat is prima zolang het beton niet dikker wordt dan dat. Toezicht achteraf is veel meer werk. Straks loopt de toezichthouder op de bouwplaats rond en moet het zelf vragen gaan stellen of onderzoek doen: hoe dik is het beton? Waarom is het eigenlijk zo dik? Als de vergunning ondeugdelijk is, omdat er informatie ontbreekt, kan de gemeente ook aan de burger vragen om zijn verzoek opnieuw te doen. Bij de diensten kan dat straks niet meer. Ingrijpen kan pas als het beton er al ligt.” U heeft zelf gewerkt bij de AIVD. Toch zegt u: de verruiming van  bevoegdheden gaat me te ver. „Je kan altijd zeggen: met oneindige bevoegdheden zou een dienst de wereld veiliger kunnen maken. Maar je moet een balans zoeken: hoeveel inbreuk op de privacy en de persoonlijke levenssfeer willen we hebben? In de huidige wet (de Wet op de inlichtingen- en veiligheidsdiensten uit 2017) zit het met die balans wel goed. Die wet is ruim, bevat flinke bevoegdheden, en daar moet dus stevig toezicht op worden gehouden.  „Juist omdat wij nu afwegingen maken, kan er nu een hoop als dat moet. Ik noem dat het Bataclan-criterium: we worden doodgeschoten op straat dus vinden we de nood nu zo hoog dat we dingen toestaan die normaal niet zouden kunnen. Je kan je voorstellen dat rond een inval in Oekraïne ook een hoop overwegingen de andere kant uit kunnen vallen. En als je dan nu aankomt met een wet waardoor de diensten iedere kabel, zonder opgaaf van reden uit de grond kunnen trekken om er een jaar lang een kopie van te maken. Dan denk ik: wat zijn we aan het doen?” Er wordt straks veel te veel verzameld? „Voor de diensten is het onderscheid tussen wat ze verzamelen en wat ze gebruiken heel fundamenteel – het stelsel van de binnenbak (wat ze gebruiken voor hun onderzoeken) en de buitenbak (wat ze verzamelen). De diensten menen dat je pas afgeluisterd bent als je data in de binnenbak zit. Dat resoneert niet in de buitenwereld, maar het is wel waar: de diensten kijken – tot nu toe – weinig in de buitenbak. „ In de nieuwe wet, dat is nog zo’n dingetje, staat dat de computer van de diensten wél naar al die verzamelde gegevens kan kijken, dat heet dan geautomatiseerde data-analyse. En de TIB gaat daar niet meer over. Het spannende is dat niemand nog weet wat die geautomatiseerde data-analyse inhoudt. Het verzamelen van data waar je niks mee doet heeft wel degelijk risico’s. Kijk naar het nieuws van deze week: een oud-AIVD’er stond voor de rechter omdat hij 102 computers mee had genomen en KPN kreeg een boete van 450.000 euro omdat de tapkamer onvoldoende beveiligd was. En vergeet niet: alle inlichtingendiensten zijn wel eens gehackt. „Wat ook zo fascinerend is: twee jaar geleden zegt het Europese Hof van Justitie dat het opvragen van de telefoongegevens ook door een TIB getoetst moet worden. Dat was een nieuw inzicht, want bij iemands telefoongegevens zitten ook de locaties van de  zendmasten. Als je de telefoongegevens opvraagt, ben je eigenlijk iemand digitaal aan het volgen. Dat moet opgenomen worden in de Wet op de inlichtingen- en veiligheidsdiensten, concludeerde ook een evaluatiecommissie in Nederland. Maar dat heeft men nu even niet overgenomen.” Wat zegt dat? „Ik twijfel dan of de wet wel oprecht is. Het was niet zo heel moeilijk geweest om dit ook te fixen, maar wonderlijk genoeg hebben ze dat niet gedaan. Kijk ook naar de verschillende versies van het wetsvoorstel die opgesteld zijn. In de eerste publieke versie stond dat de toezichthouders niet met elkaar mochten praten zonder de AIVD op de hoogte te stellen. Dat is alsof de Arbeidsinspectie zijn onverwachte inspecties moet gaan aankondigen.” „In de allereerste versie, die nooit publiek is geweest, mochten de TIB en de CTIVD helemaal niet met elkaar praten. Dat artikel is later na een hoop gedonder gesneuveld, maar daarin zie je wel dat er iets onoprechts zit in de wet. Als je écht voor dynamisch toezicht bent, dan had je ook een open verbinding tussen de twee toezichthouders mogelijk moeten maken. Het zegt me dat dit wetsvoorstel niet is begonnen om het toezicht te verbeteren. Dan wil je gewoon minder pottenkijkers.”||https://www.nrc.nl//nieuws/2022/09/09/dit-is-een-verschraling-van-het-toezicht-op-de-inlichtingendiensten-a4141325
2022-09-09||Afgebroken giek van schipongeluk op Terschelling was aangetast door houtrot||De giek van het historische zeilschip op Terschelling die eind augustus afbrak, waardoor een twaalfjarig meisje om het leven kwam, was aangetast door houtrot. Dat concludeert de Onderzoeksraad voor Veiligheid (OVV) vrijdag na onderzoek.  Naar aanleiding van het ongeval gaat de OVV verder met ‘opvolgingsonderzoek’. Daarin wordt nagegaan in hoeverre lering valt te trekken uit het ongeluk en wat nodig is om dit soort ongevallen te voorkomen. Aan boord van het schip waren jongeren van een Haagse scholengemeenschap die op 31 augustus op excursie waren. De giek, in een loodrechte lijn verbonden met de mast, brak af en belandde op het meisje. Verder raakte niemand gewond. De OVV heeft in het verleden al gewaarschuwd voor het risico op houtrot bij schepen van de ‘bruine vloot’, de traditionele zeilschepen. Ernstig rottend hout was volgens de OVV geen uitzondering en kon dodelijke gevolgen hebben. De OVV heeft eerder soortgelijke ongevallen onderzocht. Op 21 augustus 2016 in Harlingen en op 20 maart 2019 in Zaandam kwamen in totaal vier mensen om het leven doordat een gedeelte van een mast afbrak en op hen viel. Ook toen was houtrot de oorzaak.||https://www.nrc.nl//nieuws/2022/09/09/afgebroken-giek-van-schipongeluk-op-terschelling-was-aangetast-door-houtrot-a4141324
2022-09-09||Hitte, brand en buien: een opeenvolging die funest is voor de bodem||De lente was uitzonderlijk droog dit voorjaar in New Mexico. Het maakte het landschap kwetsbaarder voor branden. Die ook volgden. De Hermits Peak-brand die op 6 april startte, 20 kilometer ten noordwesten van Las Vegas, groeide uit tot de grootste brand in de geschiedenis van de Amerikaanse staat. De branden op hun beurt maakten het heuvellandschap kwetsbaarder voor erosie door regen. Die in de zomer met bakken uit de hemel viel. „Er waren bijna dagelijks onweersbuien”, zegt geomorfoloog Jason Kean, verbonden aan de US Geological Survey. De hevige regen veroorzaakte puinstromen. „Die zorgden voor veel schade, en sloten wegen af”, zegt Kean. Deze volgorde van gebeurtenissen – droogte, branden, hevige regens, puinstromen – ziet Kean steeds vaker, en op steeds meer plekken in de wereld. „Klimaatverandering is de oorzaak.” Denk aan het Canadese plaatsje Lytton, dat vorig jaar wereldnieuws werd toen op 29 juni het kwik er 49,6 graden Celsius bereikte, een sprong van 5 graden boven het oude hitterecord. Ook daar volgden branden en, medio november, hevige regens. En ook daar leidde het tot gevaarlijke en schade veroorzakende puinstromen. Kean moet ook denken aan Californië, het zuidwesten van Australië, China, het mediterrane gebied. En Nederland? Dat kent immers ook een trend van toenemende zomerse droogte, meer kans op branden, en op hoosbuien. „Maar Nederland is vlak. Voor puinstromen heb je flinke heuvels nodig”, zegt Kean. Hij licht nog toe: „Puinstromen, dat klinkt alsof het alleen stenen en gruis zijn. Maar ze kunnen voor de helft uit water bestaan.” Het water spoelt massaal de heuvels af en sleept materiaal met zich mee Andrea Moscariello Universiteit van Genève Maar waarom wordt het land extra kwetsbaar voor regen en puinstromen als het eerst getroffen is door droogte en branden? Verandert er daardoor iets in de bodem? Andrea Moscariello, hoogleraar geo-energie aan de Universiteit van Genève, weet wat de gevolgen van brand zijn. Hij doet er onderzoek naar in de Alpen. „Branden destabiliseren de bodem.” Als hout en bladeren verbranden, vormt zich een koolstofrijk laagje dat ondoordringbaar is voor water. „Als het daarna heftig regent, infiltreert het water niet in de bodem, maar het spoelt massaal de heuvels af en sleept materiaal met zich mee.” Extra gevoelig zijn bodems met een hoog gehalte aan klei. „Want door de hitte van een brand wordt de klei gebakken. Het vormt een voor water ondoordringbare structuur.” Er is nóg een effect, weet aardwetenschapper Luigi Lombardo, verbonden aan de Universiteit Twente. Dat heeft met de vegetatie te maken. „Met hun wortels houden bomen en struiken de bodem bij elkaar.” Verbrandt de vegetatie, dan worden heuvelachtige gebieden gevoeliger voor erosie. „De wortelkracht is weg.” En dat niet alleen, zegt Lombardo. Als de wortels verbranden blijven er ondergronds allemaal lege ruimtes over. Het regenwater spoelt door die kanalen. Er ontstaat een wervelende stroom, met zoveel kracht dat het kanaal instort. „Dat kan een puinstroom uitlokken.” In de Alpen, zegt Moscariello, speelt ook mee dat veel rotsen opgebroken zijn. Door de afwisseling van vriezen en dooien, en door de werking van boom- en struikwortels. „Opgebroken, kleinere stukken rots laten zich bij hevige regenval makkelijker meeslepen.” En ook in dit geval is kleirijk gesteente extra gevoelig. „Klei is compacter dan bijvoorbeeld zandsteen”, zegt Moscariello. Water spoelt er minder makkelijk doorheen. Het botst als het ware op de steen, oefent er daardoor meer kracht op uit en sleept het makkelijker mee. Om beter voorbereid te zijn op puinstromen, heeft Jason Kean met collega’s een risicoanalyse gemaakt: welke gebieden lopen gevaar op puinstromen, na brand en hevige regen? Dat deden ze vooral op basis van gegevens uit het zuiden van Californië, waar het probleem veel  voorkomt. „De hellingshoek van een heuvel blijkt boven de 23 graden te moeten liggen”, zegt Kean. Waarom is dat? „Dat kwam zo uit ons onderzoek.” Als ergens een puinstroom is geweest, vertelt hij, zoeken ze dat gebied op. „We kijken hoe erg het gebied vooraf verbrand is, hoe het er heeft geregend, enzovoorts. De waarde 23  sprong eruit als een nuttige grens. Het is niet exact, het heeft geen natuurkundige betekenis.” Ook de hoeveelheid regen is van belang. „20 millimeter in een uur kan al gevaarlijk zijn.” De analyse heeft z’n succes inmiddels bewezen, zegt Kean. Twee jaar geleden waren er in Colorado, vlakbij snelweg 70, branden geweest. Een tijd daarna waarschuwde de weerdienst voor hevige regenval. Mede op basis van de risico-analyse van Kean en collega’s, sloot de overheid de snelweg af. „Dat is een grote ingreep, want het verkeer moet omrijden, en dat kost vier uur extra.” Er volgde inderdaad een puinstroom, die over snelweg 70 spoelde. Het duurde twee weken voor de weg weer begaanbaar was. „Maar er waren geen slachtoffers gevallen, geen gewonden”, zegt Kean. Hij is bezig de risico-analyse verder te verbeteren, zegt hij. Om de kans op een vals alarm te verkleinen. „Dat wil je niet. Want dan kunnen mensen een volgende keer denken: ja, het zal wel weer niet kloppen.” Daarnaast kan de situatie in Oregon of Washington net anders zijn, zegt Kean. „Bijvoorbeeld omdat de geologie van het gebied verschilt, of de meteorologie.” Moscariello zegt dat in sommige gebieden in de Alpen uit voorzorg ijzeren netten op hellingen zijn gespannen als daar gevaar is op puinstromen of steenval. „Er worden ook kanalen gegraven, om materiaal af te voeren.” En rivieren worden geschoond na een puinstroom. „Zeker bij bruggen. Daar mag zich niet te veel materiaal ophopen. De brug zou erdoor kunnen instorten.” Volgens Moscariello heeft elk kanton in Zwitserland wel zijn eigen risicokaart voor potentiële puinstromen. „Maar die houden nog te weinig rekening met klimaatverandering, en de toenemende kans op een cascade van droogte, brand en hevige regenval.”||https://www.nrc.nl//nieuws/2022/09/09/hitte-brand-en-buien-een-opeenvolging-die-funest-is-voor-de-bodem-2-a4141070
2022-09-09||Snelle evolutie kan grote veranderingen in de omgeving bijbenen||Het plaatsje Valentine, Nebraska, gelegen aan de rand van de Amerikaanse Biblebelt, is niet de meest voor de hand liggende plek voor baanbrekend evolutiebiologisch onderzoek. Toch is dit waar twaalf jaar geleden een team onderzoekers begon met de grondlegging van een van de grootste experimenten op het gebied van natuurlijke selectie. En ‘grondlegging’ is hier letterlijk bedoeld. Valentine ligt namelijk op de grens van Sand Hills, een groot gebied van zandverstuivingen met een lichte bodemkleur. Ten noorden van Valentine is de bodem veel donkerder. Die bodemkleur vertaalt zich in de kleuren van de dieren die er leven. Zo hebben de hertmuizen (Peromyscus maniculatus) in de zandverstuivingen een veel lichter getinte vacht dan die op de donkerder bodem in het noorden. Een klassiek voorbeeld van evolutie, zou je zeggen: de lichte muizen zijn beter gecamoufleerd in Sand Hills, de donkere zijn in het noorden minder in het oog springend. Maar tussen intuïtie en wetenschappelijke zekerheid liggen vele jaren onderzoek. Want je moet een hele reeks dingen bewijzen. Ten eerste dat de vachtkleur erfelijk is (want evolutie is alleen mogelijk als eigenschappen aan een volgende generatie kunnen worden doorgegeven). Twee: dat een lichte vacht een voordeel biedt op de zandbodem dat zich uitbetaalt in meer nakomelingen. Als derde moet je aantonen dat de varianten van genen voor een licht gekleurde pels in het Sand Hills-gebied inderdaad in hogere frequentie voorkomen dan elders. En ten slotte zou je het hele evolutieproces eigenlijk in een experiment willen kunnen repliceren. Dus toog in 2010 een team onderzoekers en studenten van het lab van Hopi Hoekstra aan Harvard University naar Valentine. Met vrachtwagentjes brachten ze daar dertien ton roestvrij stalen platen naartoe om zes muizenreservaten van elk 50×50 meter in te richten: drie op lichte bodem en drie op donkere bodem. Elk van de reservaten werd door de onderzoekers (‘the mouseketeers’, noemde de plaatselijke bevolking hen al snel) gevuld met een kleine honderd muizenkolonisten afkomstig uit de directe omgeving, waarbij de gemiddelde kleur van de muizen in ieder hok gelijk was. Ook werden bij iedere kolonist foto’s en een dna-sample genomen en een chip tussen de schouderblaadjes geïmplanteerd. Onderzoekers beseffen vaak niet hoe snel de evolutie zich kan voltrekken Vanaf het moment dat de kolonisten werden vrijgelaten, zorgde natuurlijke selectie door jagende uilen ervoor dat in de muizenreservaten op lichte grond vooral donkere muizen werden verwijderd, en op donkere grond vooral lichte muizen. Na verloop van tijd was de gemiddelde kleur van de muizenvachtjes overal ongeveer zoals in de wilde muizenpopulatie eromheen: licht in het Sand Hills gebied, donker ten noorden van Valentine. Maar het team stopte daar niet. Genetisch onderzoek aan de eerder afgenomen dna-monsters toonde aan dat in de hokken op lichte bodem een bepaalde vorm van het zogenoemde agouti-gen veel algemener was geworden en zeldzamer op donkere grond. Toen de onderzoekers gewone laboratoriummuizen genetisch modificeerden met die variant, bleken ook die een lichtere vacht te krijgen. Het in 2019 in Science gepubliceerde Nebraska-muizenonderzoek geldt  als een van de mooiste veldstudies aan evolutie door natuurlijke selectie, omdat het alle hokjes aanvinkt die nodig zijn voor een sluitend bewijs. Bovendien laat het zien hoe snel natuurlijke selectie in de natuur kan werken: de meeste verandering vond al binnen enkele muizengeneraties plaats. Het is dus kennelijk niet zo dat evolutie, zoals Darwin vreesde, pas zichtbaar wordt nadat „the hand of time has marked the lapse of ages”. Darwin, zo is inmiddels wel gebleken, onderschatte soms de kracht van het door hem ontdekte proces. Want die verrassend hoge evolutiesnelheid is iets wat ook veel andere studies bevestigen. Zwaluwen die naast snelwegen nestelen kregen al binnen 30 jaar kortere, beter wendbare vleugels. Hagedissen op Caribische eilandjes die werden geteisterd door orkanen kregen binnen twee jaar bredere tenen en langere voorpoten waarmee ze zich bij sterke wind beter konden vastklampen. En visjes in Amerikaanse havengebieden evolueerden binnen enkele tientallen generaties zodanig dat ze resistent werden tegen extreem hoge concentraties pcb’s. Dat stemt hoopvol, want in een wereld die door toedoen van de mens ecologisch snel en drastisch verandert, zijn er maar twee mogelijkheden: uitsterven of aanpassen. En in de biologie wordt met ‘aanpassen’ bedoeld: evolutie door natuurlijke selectie. Het besef dat veel soorten organismen misschien evolutionary rescue zouden kunnen ondergaan en zo een wisse extinctie bespaard zou kunnen blijven, heeft ervoor gezorgd dat er de laatste jaren een toegenomen belangstelling is voor wat evolvability wordt genoemd: de mogelijkheid van een soort om een snelle evolutionaire respons te vertonen op een veranderend milieu. Alleen al in het afgelopen jaar verschenen bijna honderd wetenschappelijke artikelen met ‘evolvability’ in de titel. Het is dan ook een ingewikkeld concept, omdat het afhangt van zoveel verschillende factoren. Neem generatietijd bijvoorbeeld. Omdat je bij evolutie altijd kijkt naar het effect van natuurlijke selectie die de vórige generatie heeft ondervonden, kan evolutie sneller plaatsvinden als de generaties kort duren: generatietijd is te zien als de evolutionaire kloksnelheid. Een klein insect met meerdere generaties per jaar kan zich sneller aanpassen dan de mens, die slechts eens per twee decennia een nieuwe generatie produceert. Een andere factor van betekenis is populatiegrootte. Voor evolutie zijn genetische mutaties nodig, verschrijvingen in de dna-code die plaatsvinden tijdens de productie van geslachtscellen en zo dus kunnen worden doorgegeven aan het nageslacht. Hoe meer individuen, hoe meer geslachtscellen worden aangemaakt en dus hoe groter de kans op voordelige mutaties bij nakomelingen. Aan de andere kant reageert een grote populatie weer iets trager op natuurlijke selectie dan een kleine, omdat het meer generaties duurt voordat de voordelige mutatie zich door de hele populatie heeft verspreid. Maar uiteindelijk, schrijven Timothée Bonnet van de Australian National University in Canberra en veertig collega’s in Science van 27 mei, draait het bij evolvability allemaal om fitness. Een verwarrende term, want in de evolutiebiologie heeft fitness weinig te maken met fysieke conditie, maar alles met hoe goed een organisme past (‘fit’) in zijn omgeving. En de enige manier om dat te kwantificeren is de bijdrage van zijn of haar genetische eigenschappen aan het genenrepertoire van de volgende generatie. Met andere woorden: als je meer levensvatbare nakomelingen produceert dan je soortgenoten, heb je een hogere fitness. Bij een diersoort waar de onderlinge verschillen in fitness groot zijn, zal het genetisch materiaal van de individuen met de hoogste fitness zich veel sneller (in generaties gemeten) door de populatie verspreiden (hoge evolvability) dan bij een diersoort waar iedereen ongeveer dezelfde fitness heeft (lage evolvability). Probleem is alleen: om die variatie in fitness te bepalen heb je een nauwkeurige burgerlijke stand nodig waarin over meerdere generaties is opgetekend wie van wie afstamt en hoeveel nakomelingen iedereen heeft gekregen. Voor wilde dieren zijn zulke gedetailleerde gegevens nooit beschikbaar. Vríjwel nooit. Bonnet en collega’s gingen zoeken in de ecologische literatuur en wisten toch negentien populaties te vinden (van zes vogel- en negen zoogdiersoorten) waarvoor een dergelijk stamboek decennialang was bijgehouden. Gele bavianen in het Amboseli Nationale Park in Kenia bijvoorbeeld; maar ook de koolmezen op de Hoge Veluwe die al sinds 1955 in de gaten worden gehouden, onder andere door hun medeauteur Marcel Visser van het Nederlands Instituut voor Ecologisch Onderzoek in Wageningen. Voor elk van bijna een kwart miljoen individuele dieren bepaalden de onderzoekers het totaal aantal gekregen nakomelingen over hun gehele levensduur. Ook keken ze wat de erfelijkheid van die verschillen was: geven dieren met een hoge fitness (veel nakomelingen) die fitness ook door aan hun nakomelingen (dus krijgen die ook veel kinderen)? Op basis van die gegevens berekenden ze een getal dat VA(w) heet: de variantie in erfelijke fitness. Variantie is een statistische maat voor de spreiding: hoe groter de kans dat een individu afwijkt van het gemiddelde, hoe groter de variantie. Gemiddeld over alle negentien populaties bedroeg die fitnessvariantie 0,185. Maar is dat hoog of laag? Om daar iets over te zeggen deden Bonnet en collega’s een computersimulatie waarbij een diersoort opeens geconfronteerd wordt met een drastisch verslechterd milieu waardoor de gemiddelde fitness met een derde daalt en de populatie begint in te storten. Van de negentien door hen bestudeerde populaties had meer dan helft een fitnessvariantie die hoog genoeg was om zichzelf binnen tien generaties evolutionair te redden. Hun „evolutionaire benzinetank was dus vol genoeg” om de naderende afgrond te ontwijken, zo omschreef geneticus Bruce Walsh van de University of Arizona het in een begeleidend commentaar in Science. Dit alles is natuurlijk geen garantie dat de meeste soorten het wel zullen redden als hun habitat verandert of verdwijnt, maar het betekent wel dat evolutionary rescue een proces is dat niet verwaarloosbaar is. Toch wordt snelle evolutie vrijwel nooit meegenomen in voorspellingen over de effecten van bijvoorbeeld klimaatverandering of invasieve soorten, vaak omdat men niet beseft hoe snel evolutie zich kan voltrekken. De nieuwe metingen aan de inhoud van de evolutionaire benzinetank tonen aan dat dat beter wel gedaan kan worden. Zo werd een invasieve parasitaire vlieg de Hawaïaanse krekel Teleogryllus oceanicus bijna fataal. Maar nét voordat de soort uitstierf, ontstond een mutant waarbij de mannetjes geen geluid maakten. Omdat de vlieg haar prooi vindt op het geluid dat die maakt, wist de met stomheid geslagen krekel zich zo evolutionair te redden. Welke van de negentien door Bonnet en collega’s bestudeerde populaties voldoende evolutionaire brandstof hebben om de toekomst eveneens optimistisch tegemoet te zien, daar is geen duidelijk peil op te trekken. Zo lijken drie mediterrane populaties van de pimpelmees en een Britse populatie van de koolmees een hoge evolvability te hebben, maar de koolmezen van onze Hoge Veluwe een lage. En die gele bavianen van Amboseli hebben hun genetische schaapjes misschien op het droge: met een fitnessvariantie van bijna 0,25 zouden ze wel tegen een stootje moeten kunnen. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/09/snelle-evolutie-kan-grote-veranderingen-in-de-omgeving-bijbenen-a4141068
2022-09-09||‘Een haai is zoveel meer dan een mysterieuze jager’||‘Mijn vader keek toen ik klein was vaak films en documentaires over de diepzee, en ik gluurde over zijn schouder mee. Niet bij horror als Jaws of Deep Blue Sea, dat vond ik te eng. Maar Steve Irwin vond ik geweldig. Dan zei hij dat er minder bekend was over de diepzee dan over de maan, en werd ik meteen nieuwsgierig. Maar ik groeide op in Venlo, niet bepaald dicht bij de kust. Dus van leren duiken kwam het als puber niet.” In plaats daarvan hield Guido Leurs vanaf zijn zolderkamertje het haaiennieuws nauwlettend in de gaten. „Het Californische Monterey Bay Aquarium had toen al live webcams. Soms maakte ik dagenlange opnames van de livestream en keek die dan terug, in de hoop dat er een witte haai langszwom. Soms had ik geluk: dan was er 10 seconden één in beeld.” 1991 Petje en T-shirt met haaienprint. Tijdens veldwerk lange mouwen en lange broek. „De huid van een haai is heel glad als je met het lichaam meestrijkt, maar als je er tegenin gaat is het net schuurpapier. Beschermende kleding is nodig tegen schaafwonden.” Duiksafari op de Azoren. „Die organiseer ik ook zelf, samen met een vriend, tussen de haaien en roggen. Wij leren mensen hoe ze dat veilig kunnen doen. Alert blijven, oogcontact houden met de haai en niet plotseling wegzwemmen, dat is het belangrijkste.” Na de middelbare school volgde Leurs in Den Bosch de hbo-opleiding toegepaste biologie. Later volgde hij in Wageningen een master mariene biologie, en in 2013 deed hij – inmiddels met een duikbrevet op zak – 7 maanden onderzoek aan witte haaien in Zuid-Afrika. „Supertof. Witte haaien staan op het lijstje van iedere haaienbioloog.” Maar het was geen sensatie waarnaar Leurs op zoek was. „Hoe verder ik kwam in mijn studie, des te beter ik begreep dat haaien zoveel méér zijn dan alleen die mysterieuze, spectaculaire jagers waar wij ze voor houden. Als toppredatoren vervullen ze een cruciale rol in het ecosysteem en zorgen ze voor natuurlijk evenwicht. Dat mensen ze vaak zien als gevaarlijk en meedogenloos, heeft een keerzijde: er vindt weinig onderzoek plaats én weinig bescherming. Met als gevolg dat heel veel haaiensoorten met uitsterven bedreigd worden.” Geleidelijk verschoof de aandacht van Leurs naar alle kraakbeenvissen – de groep waartoe zowel haaien als roggen behoren. „Er zijn -wereldwijd 536 haaiensoorten en zo’n 650 roggensoorten. Ze hebben, in tegenstelling tot andere vissen, een kraakbeenskelet en geen zwemblaas. In plaats daarvan hebben ze een uitzonderlijk grote lever om hun zwemdiepte te reguleren.” Waar haaien voor veel mensen tot de verbeelding spreken, doen de platte, bodembewonende roggen dat minder. Toch spelen ook zij een grote rol in Leurs’ promotieonderzoek bij de Rijksuniversiteit Groningen. „Ik kijk naar de ecologische rol van haaien en roggen in intergetijdegebieden – zones met grote verschillen in eb en vloed, te vergelijken met ons waddengebied – voor de kust van West-Afrika. Samen met lokale vissers vangen we de dieren om hun spierweefsel te bemonsteren; daarna zetten we ze weer levend overboord. Aan de hand van stabiele isotopen in dat weefsel kunnen we zien wat ze eten.” Ook worden enkele dieren voorzien van een gps-zender; zo heeft Leurs onlangs samen met collega’s zeldzame gitaarroggen gezenderd. „Zo willen we achterhalen wat hun actieradius is, en of ze ook buiten de beschermde natuurreservaten zwemmen. Daar is een grote internationale visserijvloot actief, en het risico is dat veel haaien en roggen als bijvangst in de vissersnetten belanden. Van sommige roggen weten we al dat ze soms ook doelbewust bevist worden, vanwege hun vlees.” Met haaien gaat het ook slecht, omdat ze onder andere gevangen worden vanwege hun vinnen. „De eerste dag dat ik in Mauritanië veldwerk deed, reden we langs een verwerkingsfabriek waar iemand de vinnen van dode haaien zat te snijden. Die belanden in veel Aziatische landen in de soep. Dat was een confronterende reality-check: voor de vissers is het een inkomstenbron.” Het promotietraject van Leurs maakt merkwaardigerwijs deel uit van een wadvogelproject. „Dat klinkt gek, maar in Mauritanië en Guinee-Bissau overwinteren veel Europese wadvogels. Die eten zich daar vol met schelpdieren, wormen, garnalen, slakken... Wij onderzoeken of het dieet van de roggen overlapt met dat van wadvogels. Als dat zo is, dan kan het zijn dat die vogels indirect óók de dupe worden van de overbevissing van haaien. Want haaien hebben roggen op het menu staan, en als er minder roggen worden gegeten kan dat betekenen dat de hele dynamiek van het voedselweb verandert.” Toch is het nog niet zo eenvoudig om de haaien- en roggenvisserij aan banden te leggen. „Guinee-Bissau is een van de armste landen ter wereld. Als je de visserij verbiedt, neem je mensen hun voedsel- en inkomstenbron af. Ons doel is om juist ook de locals bij het onderzoek te betrekken, bijvoorbeeld door vissers dus te laten helpen bij het bemonsteren van de dieren. Zij willen óók niet dat de haaien verdwijnen.” In de toekomst hoopt hij dat die samenwerking nauwer wordt. „Mijn droom is dat we samen met de lokale bevolking nog meer haaien en roggen kunnen zenderen, zodat we beter weten wáár er bescherming nodig is.” Leurs maakt ook deel uit van een  shark specialist group van het IUCN, die op internationaal niveau bijhoudt welke soorten bedreigd worden. „Een derde van de kraakbeenvissen wordt bedreigd met uitsterven. Hun aantallen zijn enorm afgenomen de afgelopen decennia. Als dat zo doorgaat, dan zullen er aan het einde van mijn loopbaan tal van soorten verdwenen zijn. Dus laten we hopen dat het tij nog te keren is.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/09/een-haai-is-zoveel-meer-dan-een-mysterieuze-jager-a4141075
2022-09-09||Kwetsbare krokodil komt slechts voor in één Cubaans moeras||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/09/kwetsbare-krokodil-komt-slechts-voor-in-een-cubaans-moeras-a4140888
2022-09-09||‘Machtig mooi’, zei Kim Feenstra. Boerin Annie zei dat ze nog nooit dit soort mensen had gezien||Timing zal wel lastig zijn voor televisiemakers die vaak programma’s bedenken en opnemen weken, maanden voor ze worden uitgezonden. Dat denk ik dan.  Ik neem aan dat ex-fotomodel Koen Kardashian en model Kim Feenstra vóór de boerenopstand deze zomer bedachten om hun ledig leven in de stad te verruilen voor landelijk aanpoten op de boerderij van boer Gerrit in Usselo. En ik ga ervan uit, of nee, ik weet dat het idee van Yvon Jaspers, het gezicht van Boer zoekt vrouw, om zelf  „een boerderijtje” te beginnen al langer leefde. Ze zegt  al jaren dat ze graag eens  de boerenidylle zou léven in plaats van presenteren.  Dat het er uitgerekend van komt na een zomer vol agrarische woede en wegblokkades, is misschien wat ongelukkig. Boeren nu het land in brand staat. Op de site van haar andere boerenprogramma Onze Boerderij staat een interview met haar waarin ze uitlegt  dat ze de boerderij begonnen is in het najaar van 2021. De opnames waren al achter de rug en de eerste uitzending van Onze boerderij – en nu zelf stond gepland voor 3 september, vorige week dus.  Ik vraag  me af of ze anders wel was begonnen over stikstofreductie,  afschalen,   indammen, opheffen  van landbouwgrond en veestapels. Die „ingewikkelde transitie”  laat ze over aan de experts.  Zij gaat keuterboeren op een kleine hectare grasgrond die ze een jaar te leen krijgt van een buurboer. Een beetje wat Raven van Dorst deed met een lapje grond in Apeldoorn. In Boerderij van Dorst kwamen BN’ers helpen schoffelen en timmeren, bij Yvon Jaspers zijn het BB’er.  Bekende Boeren uit zeventien seizoenen Boer zoekt vrouw  (BZV) die ze tot haar vrienden is gaan rekenen. Akkerbouwer Bertie komt voorbij, varkenshouder Kees, paardenfokker Steffi met man Roel en hun BZV-nakomeling Sterre. Voordeel van deze veerkrachtige vakbroeders (haar woorden) is dat ze veel weten. Over „rulle zaaibedden”, gewasschade, bodemverbetering, en de „wet van behoud van ellende”. Maar het blijven wel boeren, die weinig zeggen en vooral sceptisch toekijken hoe Yvon Jaspers hyper-enthousiast in de overdrive gaat met haar drie varkentjes, zelfgetimmerde hokken en schamele akkertjes. Erwtensoep, chocomel, alle oud-Hollandse parafernalia worden weer ingezet, maar dit programma moet ze toch vooral zelf dragen. Geen vooruitzicht op opbloeiende liefdes, hooguit of de wortels, preien en boerenkolen een beetje willen groeien. De timing om nu te gaan boeren is juist perfect gekozen, dat kan je natuurlijk ook zeggen. Ik bedacht het pas  toen ik donderdagavond steeds hoorde zeggen dat  koning Charles zich een vriend voelt van de boeren. Hij waarschuwt al jaren dat de „agrarische gemeenschap” dreigt te verdwijnen en dat vindt hij  een ramp is voor natuur, dier en mens. De boer als uitstervende soort. Zo bezien kan die dus alle hulp en aandacht gebruiken van alle Koens, Kims, Ravens en Yvons op televisie. Zo boers als boer Gerrit (76) uit Kim en Koen gaan het anders doen zie je ze trouwens nog zelden. Hij bewatert zijn land dagelijks met z’n eigen vocht, vindt wc-papier overbodig als je ook handen hebt, en je mag hopen dat hij die wast voor hij er zijn eten mee in zijn mond schept. Maar een lol dat hij beleeft aan die twee modepoppen uit Amsterdam die in een helikopter op zijn weiland landen. „Machtig mooi.” Kim Feenstra moet even over haar grasfobie heenstappen, maar kan prima met Gerrit overweg.  Koen Kardashian blijft vooral paradijsvogel, hij is net ontslagen uit een afkickkliniek in Zuid-Afrika en dit is  zijn „agrarische retraite”. Boerin Annie zegt dat ze dit soort  mensen nog nooit heeft gezien, hun inwonende  zoon Erwin van 45 stemt zwijgend toe. Je zou bijna zeggen dat er van deze mensen misbruik wordt gemaakt door ze in al hun wereldvreemde eenvoud bloot te stellen aan het televisiegeweld. Maar ach, hun pret drukt het niet. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/09/na-17-jaar-begint-yvon-jaspers-zelf-met-boeren-a4141323
2022-09-09||Waarom drukken boomwortels asfalt omhoog?||Het idee voor dit stuk over de vraag waarom boomwortels asfalt omhoogdrukken ontstond hobbelend over een geasfalteerd, smal fietspaadje tussen Lunteren en Otterlo. Er staan veel bomen vlak langs dat pad. En steeds op andere plaatsen hebben hun wortels het asfalt omhooggedrukt en gebroken. De scherpe overdwarse richels zorgen voor licht ongemak. De gemeente Ede herstelt het fietspaadje, schat ik, om de twee jaar. Er liggen dan stukjes klinkerbestrating waar eerst bobbels waren. Of streepjes nieuw asfalt. Maar steeds weer breken de bomen met hun wortels het asfalt van de Immenweg. Toch blijf ik het pad trouw. Het is de logische weg van en naar het prachtige fietspad over Planken Wambuis. Dat begint met een nog vrij nieuw stuk betonnen fietspad, om uiteindelijk over te gaan in een grind-zand-leemfietspad. Wat opvalt: het beton ligt er na een aantal jaren nog loeistrak bij en het onverharde pad heeft weliswaar een paar slechte stukken met boomwortels, maar er komen weinig níeuwe wortels omhoog. Er rees nog een vraag, al hobbelend: vinden boomwortels het fíjn onder het asfalt? Zoeken ze er iets? Het wetenschappelijke onderzoek naar wortelopdruk laat de oorzaak een beetje in het midden. Het meeste onderzoek gaat over de vraag hoe schade is te voorkomen. Er is van alles bedacht, zoals verticale schermen die wortels tegenhouden. Of ingegraven constructies van kunststof die niet echt milieuvriendelijk zijn. Duidelijk is dat er véél oorzaken zijn. Condensvorming onder het asfalt wordt vaak even genoemd. Er is water te halen en daar gaan de wortels op af. Maar dat zijn toch vooral water en voeding opnemende haarwortels. Die drukken niet hard. Een  22 jaar oud rapport van het Boomteeltpraktijkonderzoek in Boskoop houdt het erop dat het vooral de horizontaal, vrijwel aan het oppervlak groeiende steunwortels zijn die de schade veroorzaken. Het rapport was een poging boomsoorten te beschrijven die vaak problemen veroorzaken. Maar dat lukte niet overtuigend. Moderner onderzoek laat zien dat bomen enorm variabel zijn in hun wortelaanleg, bijvoorbeeld afhankelijk van de hardheid van de grond, van lichtomstandigheden en of ze goed samenwerken met mineralenleverende bodemschimmels. Op de Nederlandse veen- en kleigronden kunnen boomwortels ook (relatief) omhoogkomen als de grond door ontwatering inklinkt en zakt, terwijl de boom zijn steun zo verdeeld heeft dat hij minder meezakt. Ook een harde ondergrond zorgt snel voor dikke oppervlakkige wortels. Een flinke puinfundering onder het asfalt gaat wortelingroei tegen, vandaar dat autowegen nauwelijks last hebben van wortelopdruk. Maar een fiets- of voetpad is meestal veel eenvoudiger aangelegd. En komt vanwege ruimtegebrek soms vlak langs bestaande bomenrijen te liggen. Iedereen wil fietspad en niemand wil dat er bomen worden gekapt. Dan creëer je, valt in de wortelopdrukliteratuur te lezen, „op den duur een onhoudbare situatie”.  In veel toeristische natuurgebieden zijn smalle oude schelpen- en asfaltfietspaadjes vervangen door bredere betonpaden. Daar komt geen boomwortel doorheen en zo’n pad ligt 40 jaar stabiel, zeggen betonfabrikanten en terreineigenaren.  Fietsers blij. Maar natuurbeschermers niet, want koudbloedige dieren gaan ’s morgens opwarmen op zonnige plekken op het beton. Vroege fietsers rijden te veel zandhagedissen dood. Ja, conflicterende belangen zijn overal. ||https://www.nrc.nl//nieuws/2022/09/09/waarom-drukken-boomwortels-asfalt-omhoog-a4141083
2022-09-09||Een eenzijdige vriendschap met inheemse schedels leidt tot universitair rumoer||Van wie is de schedel die hoogleraar Elizabeth Weiss zo breed lachend in haar hand hield? Op de foto die ze vorig jaar op Twitter zette, staat ze in het magazijn van haar universiteit. Tussen de dozen met inheemse voorwerpen. Ze schrijft: „Ik ben heel blij om terug te zijn bij sommige van mijn oude vrienden.” Dat was olie op het vuur. Aan de Californische universiteit van San José liepen de emoties over haar toen al hoog op. Weiss verzet zich tegen een federale wet die universiteiten verplicht inheemse voorwerpen en resten terug te geven. Recentelijk ondernam ze juridische stappen tegen de universiteit, omdat die haar werk onmogelijk zou maken. Haar advocaat betichtte de instelling ervan Weiss’ grondwettelijke rechten te schenden. Aan de universiteit is Weiss inmiddels een zwart schaap. „Zoiets doe je gewoon niet”, zei een collega-hoogleraar tegen The Mercury News over de gewraakte foto. „Het is gedrag dat uit de gratie raakte met het kolonialisme.” De universiteit verordonneerde dat onderzoekers toegang tot inheemse resten voortaan moeten afstemmen met een coördinator en een lokale inheemse contactpersoon. Weiss, die sinds 2004 de inheemse collectie onderzoekt, ziet dat al een actie om haar te dwarsbomen. Over de teruggave van inheemse voorwerpen en menselijke resten flakkert vaker een controverse op. Instellingen die geld van de federale overheid krijgen moeten „culturele items” afstaan aan nazaten. Tot ver in de negentiende eeuw werden skeletten van inheemse Amerikanen naar musea verscheept voor onderzoek of om tentoongesteld te worden. Dat gebeurde ook met schedels van ‘indianen’ die waren gedood door het leger. Twee jaar geleden keerde Weiss zich tegen de wet in een controversieel boek, Repatriation and Erasing the Past. Volgens haar maken inheemse groepen onterecht aanspraak op duizenden jaren oude resten waarvan onmogelijk vast te stellen is of zij er verwantschap mee hebben. Ook vindt ze het onwetenschappelijk om daarbij af te gaan op orale tradities van inheemse volken. Onder antropologen is het boek vernietigend ontvangen. Recensenten vonden „talrijke fouten en vertekeningen” en hekelden het als een pleidooi voor witte suprematie. Het hoofd antropologie van San José nam er in een e-mail aan alle medewerkers afstand van. Honderden academici tekenden een open brief tegen de „racistische ideologie” van Weiss. De hoogleraar voelt zich nu het mikpunt van activisten en een „woke mob”, schrijft ze in een online opiniestuk waarin ze collega’s oproept in verzet te komen. Volgens haar maken inheemse groepen zelfs bezwaar tegen het gebruik van röntgenfoto’s en eisen ze dat die worden overhandigd om te worden verbrand. „Röntgenfoto’s zijn geen heilige objecten”, aldus Weiss. Maar volgens haar critici heeft Weiss alle commotie aan zichzelf te wijten door haar ongevoelige en provocerende optreden. „Ze was het vertrouwen en de samenwerking van de universiteit met inheemse groepen aan het beschadigen”, aldus de inheemse contactpersoon van de universiteit en voorzitter van de lokale Amah Mutsun-gemeenschap. „Dat had ze door moeten hebben.”  Iedere week bespreekt de redactie wetenschap hier ophef in de wetenschap.||https://www.nrc.nl//nieuws/2022/09/09/eenzijdige-vriendschap-met-inheemse-schedels-a4141082
2022-09-09||De zomerse warmte zit in de muren||Een droge zomer was het. De bezitters van een groendak kwamen emmers tekort om het groen op hun dak voldoende nat houden. Hier en daar zijn complete sproei-installaties aangelegd. Op de begane grond verdorde het gras en lieten platanen hun bladeren vallen. Uitzonderlijk warm was het niet. De arme drommels van Weeronline en Weerplaza wisten er nog wat records uit te peuren (niet eerder werd het zo warm op 19 juli en op 14 en 25 augustus) maar bijna iedereen begreep dat dit de zoveelste flauwekul was. Toevallig was het de afgelopen 120 jaar op de genoemde dagen nooit extreem warm geweest, dat komt nu eenmaal voor, maar op heel veel andere augustusdagen was het weleens veel heter geweest dan op 14 en 25 augustus. En dat record van 19 juli gold alleen voor Maastricht, het was een lokaal record. Ach, je gunt de weerbureaus hun kleine bedrog, de schoorsteen moet toch roken. Maar net zo makkelijk zoek je zelf de records op, de historische extremen staan overzichtelijk gerangschikt op de site weerstatistieken.nl. Tip: 17, 21 en 23 september hebben ook een kwetsbaar record. Het werd niet extreem warm, maar toch werd het Nationaal Hitteplan weer opgetuigd en hielden de kranten niet op uit te leggen hoe je de hitte het hoofd kon bieden. Ouden-van-dagen moesten zich luchtig kleden, waterijsjes eten en met de voeten in koud water gaan zitten, zonder daarbij over te gaan tot pootjebaden, want dat is funest zoals ook de koude douche een verkeerde greep is. Wél goed is hete thee, want van hete thee krijg je het warm en dan ga je zweten en dan krijg je het weer koud. Het is doodsimpel: ga niet in de zon zitten als de zon schijnt. Wonderlijk hardnekkig is het advies om een fles bevroren water voor de ventilator te zetten. Het wérkt niet, het is simpel aan te tonen, maar de combinatie klinkt zó aantrekkelijk dat veel adviseurs ervoor bezwijken. (Het omgekeerde geldt voor het advies het hoofdhaar af te scheren.) Wat ook met regelmaat terugkeert is de tip om bij hevige hitte natte doeken in de kamer op te hangen. Tamelijk algemeen heerst de overtuiging dat vochtige lucht kouder is dan droge, juist daarom is het ’s zomers in het bos zo ‘lekker koel’, schreef Het Parool nog onlangs. Misschien werd de geraadpleegde specialist in duurzame stedelijke ontwikkeling – hij wil ook daken wit verven – verkeerd geciteerd. Onder de bomen van het bos is het koel omdat de zon er niet schijnt en het bos zijn boslucht aardig vasthoudt. Nu, het was een kleine moeite om een natte badhanddoek in de werkkamer op te hangen. Op de temperatuur rond het bureau had die geen invloed maar wel bleek de doek zelf vreemd af te koelen. Op heel warme dagen (kamertemperatuur 26 graden) scheelde het wel vijf of zes graden met de omhullende lucht. Onder normale omstandigheden (22 graden) maar een paar graden. Per geval was de temperatuurdaling redelijk reproduceerbaar. Extra groot werd de daling als de natte handdoek voor een ventilator hing of een paar minuten werd rondgezwaaid maar hoe groot de daling in een bepaald geval precies zou zijn viel niet te voorspellen. Luchttemperatuur, relatieve luchtvochtigheid en ventilatie zijn er alle drie op van invloed. In feite wordt de temperatuurdaling zoals die zich onder geconditioneerde ventilatie voordoet wel gebruikt om de relatieve luchtvochtigheid te bepalen. Het is niet zomaar te begrijpen waarom de natte handdoek geen effect heeft op de kamertemperatuur. Aan de lucht van een kamer van 40 m3 inhoud hoeft maar 52 kilojoule warmte te worden onttrokken om de temperatuur een graad te doen dalen. De handdoek verdampt makkelijk 25 gram water per uur en daarvoor wordt 56 kJ opgenomen. Dus waarom gebeurt er niets? Het zit ’m in de enorme hoeveelheid warmte die was opgenomen door vloeren en muren, die kunnen hun warmte dagenlang naleveren. Dat blijkt nog het duidelijkst als je je huis conform het – nuttige – advies ’s nachts flink had laten doortochten. Als dan ’s ochtends om zeven uur evenwicht met de buitenlucht is ontstaan loopt de temperatuur binnen subiet weer met een paar graden op zodra ramen en balkondeuren worden gesloten. Dat doen de muren. Per dm3 kan een bakstenen muur wel 1.100 keer zoveel warmte opslaan als een liter lucht. Houten en stalen tafels en stoelen doen het ook goed, maar door hun vorm en geleidbaarheid (staal) slaan ze de opgeslagen warmte altijd snel af. De temperatuurbuffering komt van de muren. Pas deze zomer viel het besluit eens na te gaan of de warmteopslag in muren ook te meten is. Het bleek een fluitje van een cent: je boort een gat in de stenen en steekt er een thermometer in. Na de tweede bijna-hittegolf van 21-25 augustus bleek de temperatuur van de aangeboorde muur nog twee dagen lang ver boven die van de kamerlucht uit te steken. Bedenk dat dit ook andersom werkt en dat het zin heeft muren flink te koelen vóór het warm wordt. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/09/de-warmte-zat-in-de-muren-a4141069
2022-09-09||Opnieuw landelijk geen NS-treinen door staking||Door een staking van NS-personeel rijden vrijdag door het hele land vrijwel geen treinen. Het is de tweede keer dat door de stakingen van de vakbonden FNV, CNV en VVMC – ten behoeve van een betere cao – het NS-verkeer landelijk platligt. Wel rijdt er nog een trein tussen Schiphol en Utrecht Centraal, via Amsterdam-Zuid, om de luchthaven bereikbaar te houden. Ondanks de stakingen is het volgens de ANWB vrijdagochtend niet drukker op de weg dan gewoonlijk, meldt persbureau ANP. Op vrijdagochtend is het normaal al rustig. Als extra drukte ontstaat, dan verwacht de verkeersdienst die pas rond het middaguur. De vakbonden houden vrijdag regionale acties in Zuid- en Noord-Holland. De NS besloot daarop om in heel het land geen treinen te laten rijden, omdat het actiegebied zo groot was dat het onmogelijk werd om een betrouwbare dienstregeling op te zetten. Ook eind augustus reden landelijk geen NS-treinen door de staking in het midden van Nederland, dat vanwege Utrecht Centraal fungeert als belangrijk knooppunt.  De drie vakbonden en de directie van het spoorwegbedrijf hebben donderdag overlegd, maar geen akkoord bereikt voor een nieuwe cao. Begin deze week had de spoorvervoerder een nieuw voorstel gedaan, waarin onder meer een loonsverhoging van 5 procent is opgenomen, met nog eens 2,5 procent per 1 januari 2023, plus een eenmalige uitkering van 650 euro.||https://www.nrc.nl//nieuws/2022/09/09/opnieuw-landelijk-geen-ns-treinen-door-staking-a4141320
2022-09-09||Britse media: zo wordt de Queen herdacht||Een dag na het overlijden van koningin Elizabeth staan de Britse kranten vol met woorden van dankbaarheid en met eerbetuigingen. De vorstin, die zeventig jaar regeerde, wordt op liefdevolle wijze herdacht in de media. Voorpagina’s worden gevuld met paginagrote afbeeldingen van de koningin.  Verschillende Britse kranten publiceerden een portret van Elizabeth dat in 1953 werd gemaakt tijdens haar kroning. „Een leven van dienstbaarheid”, schreef The Times bij die foto. The Guardian gebruikte het beeld eveneens om de hele voorpagina te vullen. Verder heeft de krant negentien pagina’s gewijd aan het leven van de vorstin.  „U deed uw plicht”, aldus de Britse krant The Daily Star. Dagblad The Daily Express schreef: „Onze geliefde koningin is dood”, met daarbij een grote zwart-witfoto van de vorstin. The Daily Telegraph drukte dezelfde foto af met de volgende tekst: „Verdriet is de prijs die we betalen voor liefde.” Kortom, op geen enkele Britse voorpagina ontbrak Elizabeth II vrijdagochtend. Een kleine selectie uit de Britse media.  De Schotse krant The Herald plaatste een foto van Elizabeth met op de achtergrond Schotse natuur. Daarnaast besteedt de krant 32 pagina’s aan het overlijden van Elizabeth.  The Daily Mirror heeft een recente foto van Elizabeth op de voorpagina geplaatst met de tekst „Thank you.” The Daily Mail publiceerde een portretfoto van een jonge Elizabeth met de tekst: „Onze harten zijn gebroken: het lijkt gewoon onvoorstelbaar. Die zo ontzettend wijze en standvastige vrouw, ons leidende licht in de donkerste nachten, is er niet meer.” Ook de Amerikaanse krant The New York Times plaatste een foto van The Queen op de voorpagina. ||https://www.nrc.nl//nieuws/2022/09/09/zo-wordt-queen-elizabeth-ii-herdacht-in-britse-media-a4141317
2022-09-09||Eerbetonen aan de koningin||Duizenden mensen zijn volgens de internationale persbureaus donderdagavond naar Buckingham Palace, het werkpaleis in Londen, gekomen om hun respect en medeleven te betuigen. Voor het paleis zijn bloemen en kaarsen neergelegd. Ook in andere landen die deel uitmaken van het koninkrijk, zoals Australië en Canada, zijn monumenten en herdenkingsplaatsen opgericht voor de Queen.||https://www.nrc.nl//nieuws/2022/09/09/eerbetonen-aan-de-koningin-a4141321
2022-09-09||Hoe zien de komende dagen in het Verenigd Koninkrijk eruit?||Met het overlijden van Queen Elizabeth is donderdag een hele reeks plannen in gang gezet, op twee sporen: er liggen taken voor de nieuwe monarch, en er zijn protocollen voor de invulling van de dagen voorafgaand aan de begrafenis van het gestorven staatshoofd. Donderdagavond verbleef Charles, nu koning Charles III, in Balmoral waar Elizabeth overleed. Hij reist vrijdag naar Londen voor een audiëntie met premier Liz Truss en haar kabinetsleden op Buckingham Palace. De nieuwe koning zal zich om 19.00 uur Nederlandse tijd in een televisietoespraak tot het volk richten. En hij heeft de taak de plannen voor het afscheid en de begrafenis van zijn moeder in te zien en goed te keuren. Daarna gaat de gewezen kroonprins weer op reis, van Londen naar de verschillende landen die deel uitmaken van het Verenigd Koninkrijk - Schotland, Noord-Ierland en Wales - om daar parlementariërs en regeringsleiders te ontmoeten. Er komt nog een formele uitroeping van Charles tot koning, én een kroning. Maar direct na het overlijden van Elizabeth nam hij zijn plaats in als staatshoofd, om geen machtsvacuüm te laten bestaan. De kroning, een grootse ceremonie, kan nog enkele maanden op zich laten wachten. Voor de bevestiging van zijn positie als monarch moet een speciale commissie bijeenkomen, wat zaterdag zal gebeuren: volgens de persdienst van Buckingham Palace zal de zogeheten Accession Council om 11.00 uur Nederlandse tijd samenkomen in St James’s Palace, om een uur later te bevestigen dat Charles tot koning is uitgeroepen. Voor veel ‘gewone’ Britten zullen de komende dagen in het teken staan van rouw om het heengaan van de vrouw die zeventig jaar op de troon zat. In de Britse hoofdstad komen parlementariërs vrijdag in een speciale zitting bijeen. In het Lagerhuis wordt de koningin herdacht; waarschijnlijk wordt in het hele VK een minuut stilte gehouden. Op enkele Londense locaties worden vrijdagmiddag 13.00 lokale tijd, saluutschoten afgeschoten: één voor elk van haar 96 levensjaren, heeft de persdienst van Buckingham Palace laten weten. De koningin moet nog naar Londen worden gebracht, een reis die meerdere etappes kent. Vanuit Balmoral Castle wordt ze eerst naar haar officiële Schotse residentie gebracht, paleis Holyroodhouse in Edinburgh. In de nabijgelegen St. Giles Cathedral wordt dan eerste ceremonie gehouden, waarbij ook leden van de koninklijke familie aanwezig zullen zijn. Daarna wordt de koningin van Edinburgh naar Londen vervoerd, waarschijnlijk met de koninklijke trein. Zij komt eerst aan op Buckingham Palace, ook onderdeel van de ceremonies tot de staatsbegrafenis. Britten die afscheid willen nemen van de Queen - de enige monarch die de meeste burgers gekend hebben - kunnen naar Westminster Hall komen. Daar wordt Elizabeth opgebaard, en kan het publiek 23 uur per dag binnenkomen. Verwacht wordt dat de koningin vier dagen wordt opgebaard. In een communiqué van koning Charles III, vrijdagochtend uitgegeven, staat dat hij de rouwperiode, die sinds het overlijden is ingegaan, wil laten voortduren tot zeven dagen na de uitvaart. Dat is de rouwperiode van de koninklijke familie. De overheid houdt een rouwperiode tot en met de begrafenis aan. Wanneer de staatsbegrafenis voor de koningin zal plaatsvinden, is bij Britse media nog niet bekend. Verwacht wordt dat de begrafenis minder dan twee weken na haar overlijden zal plaatsvinden. De ceremonie wordt gehouden in Westminster Abbey, in Londen. De koningin wordt daarna bijgezet in St. George’s Chapel bij Windsor Castle. Daar werd ruim een jaar geleden Elizabeths man, prins Philip, bijgezet. Dit bericht is op vrijdag 9 september om 14:00 uur geactualiseerd.||https://www.nrc.nl//nieuws/2022/09/09/een-periode-van-rouw-en-verandering-de-komende-dagen-in-het-vk-a4141319
2022-09-09||&#8216;The Queen is dead&#8217;, ogen zijn vrijdag gericht op de nieuwe koning||Koning Charles III, de opvolger en zoon van de donderdag overleden koningin Elizabeth II, zal vrijdagmiddag het Britse volk toespreken.  Charles was donderdag in het Schotse Balmoral, het kasteel waar zijn moeder het liefste verbleef en waar zij overleed. Hij reist vrijdag naar de hoofdstad Londen, ontmoet daar in werkpaleis Buckingham Palace de premier Liz Truss en haar kabinet, en houdt daarna zijn televisietoespraak. Charles, 73, werd koning direct bij het overlijden van zijn moeder - er kan geen vacuüm zijn in de opvolging. Protocollen schrijven echter nog enkele stappen voor: zo moet hij worden uitgeroepen tot koning, en zal hij, mogelijk pas over enkele maanden tijd, gekroond worden. De uitroeping wordt bekrachtigd door de zogeheten Accession Council, bestaande uit voornamelijk vroegere en huidige politici. Doorgaans vindt dat 24 uur na de dood van de vorige monarch plaats, ervan uitgaande dat het overlijden ’s ochtends of ’s nachts plaatsvindt. Deze vrijdag schrijft de Britse krant The Guardian dat Charles waarschijnlijk op zaterdag formeel wordt uitgeroepen tot koning - het tijdstip van Elizabeths dood, in de middag, zou de timing van de vaststaande protocollen wat krap maken.  De nieuwe koning zal hoe dan ook direct beginnen met zijn nieuwe taken, het ontmoeten van politici en onderdanen in het land. Tegelijkertijd zijn in het Verenigd Koninkrijk nu ook protocollen ingegaan voor de herdenkingen en het rouwen om Queen Elizabeth.||https://www.nrc.nl//nieuws/2022/09/09/the-queen-is-dead-ogen-zijn-vrijdag-gericht-op-de-nieuwe-koning-a4141318
2022-09-09||Meer wereldleiders betuigen steun: ‘Ze was een uitzonderlijke leider’||						In dit blog deed NRC verslag van de gebeurtenissen op de eerste dag na het overlijden van de Britse koningin Elizabeth II. Vrijdag kwam de nieuwe koning, Charles III, vanuit Schotland naar Londen, waar hij ’s avonds een televisietoespraak hield. In St. Paul’s Cathedral in Londen was een herdenkingsceremonie en van over de hele wereld stroomden steunbetuigingen binnen. Zaterdag zal het lichaam van Elizabeth worden vervoerd naar het paleis Holyroodhouse in Edinburgh, gevolgd door St. Giles, waarna het per trein naar Londen gaat voor de uitvaart.  In de tussentijd zal Charles officieel worden bekroond tot koning door een speciaal comité van hoge overheidsfunctionarissen, hoewel hij automatisch koning werd zodra Elizabeth overleed. De vlaggen mogen na het uitroepen van het nieuwe staatshoofd 26 uur lang aan de top van de mast worden gehangen, om vervolgens weer halfstok te hangen.  Lees hier ons nieuwe slowblog over het overlijden van koningin Elizabeth II.
					 						Na de eerste stroom aan condoleances uit binnen- en buitenland donderdag, kwamen er daar vrijdag meer bij. De Franse president Emmanuel Macron gaf een toespraak in het Engels, een zeldzaamheid. Koningin Elizabeth II „beheerste onze taal, hield van onze cultuur, raakte ons diep.”  Jens Stoltenberg, secretaris-generaal van de NAVO, wees er aan het begin van een persconferentie op dat alle vlaggen van NAVO-landen en bondgenoten halfstok hingen uit eerbetoon voor koningin Elizabeth II. „Ik zal me altijd haar wijsheid, warmte en interesse in trans-Atlantische veiligheid herinneren.”  Ook Antony Blinken, de Amerikaanse minister van Buitenlandse Zaken, bood vrijdag zijn condoleances aan. „Ze was een krachtige verbinder, een bron van troost en veerkracht, voor miljoenen mensen van alle rangen en standen.” Muhammadu Buhari, de president van de voormalige Britse kolonie Nigeria, zei volgens nieuwssite Daily Post: „Het verhaal van modern Nigeria zal nooit compleet zijn zonder een hoofdstuk over koningin Elizabeth II, een buitengewoon iemand en een uitzonderlijke leider.”
					 						Nu Charles koning is geworden, maakt hij zijn zoon William de prins van Wales. Sinds koning Edward I die titel in 1301 aan zijn zoon gaf, is het traditie dat de Britse troonopvolger de prins of prinses van Wales wordt. Williams’ vrouw Kate is vanaf nu de prinses van Wales. In zijn televisietoespraak zei koning Charles III dat hij trots is de titel over te dragen. Hoewel er geen formele verantwoordelijkheden bij de titel horen, zette Charles zich als prins van Wales in voor verschillende goede doelen. Hij zei ervan uit te gaan dat die traditie wordt voortgezet.  Prins William en prinses Kate hebben met het overlijden van koningin Elizabeth II ook het hertogschap van Cornwall erbij gekregen, samen met het eigendom van 7,552 hectare land. William en Kate waren al hertog en hertogin van Cambridge, die titels houden ze. Daarnaast krijgt William nog een reeks Schotse titels: prins en groot rentmeester van Schotland, graaf van Carrick, Lord of the Isles en Baron van Renfrew.
					 						De herdenkingsdienst in St Paul’s Cathedral in Londen is afgesloten met het Britse volkslied, dat zowel door het koor als door de andere aanwezigen werd gezongen. Het woord ‘koningin’ werd daarbij vervangen door ‘koning’. Eerder tijdens de dienst speelde een doedelzakspeler een klaagzang ter herinnering aan koningin Elizabeth II, die graag in Schotland te vinden was.  Het publiek in de kathedraal was volgens de BBC divers: van jong tot oud, met of zonder kinderen. Er was een aantal politici, onder wie de deze week aangetreden Britse premier Liz Truss, die ook een toespraak hield.

Een bovenaanzicht van de dienst in St Paul’s Foto Ian Vogler /AFP

 Een bovenaanzicht van de dienst in St Paul’s Foto Ian Vogler /AFP 						De Britse krant The Guardian heeft de hele toespraak van koning Charles III gepubliceerd. Daarin bedankte hij onder meer zijn moeder, de koningin, voor haar zeventig jaar lange inzet voor het Verenigd Koninkrijk. Hij sprak de natie toe met „groot verdriet” vanwege de dood van zijn moeder, die „een grote inspiratie” was voor hem en zijn familie. Verder beloofde hij de Britten te dienen met „loyaliteit, respect en liefde”. Lees de volledige toespraak hier bij The Guardian.
					 						In de St. Paul’s Cathedral in Londen wordt nu een herdenkingsceremonie gehouden ter ere van koningin Elizabeth II. De nieuwe premier van het Verenigd Koninkrijk, Liz Truss, las aan het begin enkele bijbelverzen voor.  Deken Andrew Tremlett, die de dienst leidt, bedankte voor de „toewijding van de koningin” aan het publiek. Hij zei te bidden voor de koninklijke familie.

Foto Paul Childs/Reuters De Britse premier Liz Truss tijdens de ceremonie.

 Foto Paul Childs/Reuters De Britse premier Liz Truss tijdens de ceremonie. 						De nieuwe Britse koning heeft in zijn toespraak beloofd geen onderscheid te maken tussen mensen. „Waar u ook woont, in het Gemenebest, wat u ook gelooft, ik beloof dat ik u zal dienen met loyaliteit, respect en liefde”, aldus koning Charles III in zijn eerste toespraak.  Charles III bedankte het publiek ook voor de steun die hij heeft ontvangen. „Met het nemen van deze verantwoordelijkheid zal mijn leven voorgoed veranderen”, vervolgt de koning. „Namens mijn gehele familie wil ik u bedanken voor alle hartverwarmende steun, bloemen en condoleances. Het betekent meer voor mij dan ik onder woorden kan brengen.” Hij sloot zijn toespraak af met een ode aan zijn moeder, koningin Elizabeth. „En aan mijn lieve moeder. Nu uw laatste reis begint, onderweg naar mijn lieve papa, wil ik nog één ding aan u kwijt. Dankuwel. Dankuwel voor uw liefde en toewijding aan onze familie en aan alle landen die u jarenlang zo ijverig heeft geleid. Moge het gezang van engelen u tot rust zingen.”
					 						De koning voelt een groot verdriet om het overlijden van zijn moeder, zo zei hij tijdens zijn toespraak. „Dit verdriet delen wij in het hele Verenigde Koninkrijk, het Gemenebest en over de hele wereld. Wij voelen een grote waardering voor mijn moeder, die zeventig jaar lang zoveel verschillende naties heeft kunnen leiden.” Charles III beloofde plechtig om, „gedurende de tijd die God mij schenkt”, de „grondwettelijke beginselen” na te leven die het Verenigd Koninkrijk maken wat het is.
					 						De eerste toespraak van Charles III als koning is vrijdagavond begonnen. In een televisietoespraak die eerder op de dag is opgenomen, spreekt hij over het verlies van zijn moeder, koningin Elizabeth II. Intussen zijn tweeduizend Britten aanwezig in St Paul’s Cathedral in Londen voor een herdenkingsdienst.  „Ik spreek vandaag tegen u met gevoelens van diep verdriet. Gedurende haar hele leven, was de koningin, mijn geliefde moeder, een bron van inspiratie voor mij en mijn hele familie”, begon koning Charles III zijn toespraak.

Charles III tijdens zijn eerste toespraak als Britse koning. Foto Yui Mok/AP

 Charles III tijdens zijn eerste toespraak als Britse koning. Foto Yui Mok/AP 						De eerste televisietoespraak van Charles III als koning begint over enkele minuten, om 19.00 uur (Nederlandse tijd). Tegelijkertijd vindt er ook een herdenkingsdienst plaats in St Paul’s Cathedral in Londen, waarbij tweeduizend mensen aanwezig zijn. 						Britten die al urenlang in de rij staan voor de herdenkingsdienst in St Paul’s Cathedral in Londen, mogen in de ruimte plaatsnemen. De dienst begint om 19.00 uur (Nederlandse tijd), net als de eerste televisietoespraak van Charles III als koning. Aanwezigen moeten polsbandjes tonen om toegang te krijgen tot de dienst. In totaal zijn er tweeduizend bandjes uitgedeeld, aldus een woordvoerder van de kathedraal tegen de BBC.  Volgens die zender zal tijdens de herdenking het Britse volkslied worden gezongen, waarbij het woordje ‘koningin’ wordt vervangen door ‘koning’. Premier Liz Truss is waarschijnlijk ook bij de dienst.

Een rij voor St Paul’s Cathedral. Foto Paul Childs/Reuters

 Een rij voor St Paul’s Cathedral. Foto Paul Childs/Reuters 						De deze week aangetreden Britse premier Liz Truss heeft een kort bezoek gebracht aan Buckingham Palace, zo melden Britse media. Koning Charles III en zij hebben elkaar voor het eerst ontmoet. Ze zullen elkaar wekelijks zien om te spreken over politiek en de staat van het land.  Vrijdagavond zal Truss, die pas vier dagen premier is, iets voorlezen tijdens de dienst die vrijdagavond in St Paul’s Cathedral wordt gehouden, ter ere van de koningin. Dinsdag werd Truss nog officieel aangesteld door koningin Elizabeth, die donderdag op 96-jarige leeftijd overleed.
					 						De koninklijke standaard, de officiële vlag van de regerende monarch, is boven Buckingham Palace gehesen. Het is de eerste keer dat de vlag is gehesen voor koning Charles III. De koninklijke standaard hangt alleen boven Buckingham Palace als de monarch aanwezig is. Voordat de koning samen met zijn echtgenote Camilla Parker Bowles arriveerde bij Buckingham Palace, wapperde de Union Jack, de vlag van het Verenigd Koninkrijk, boven de officiële residentie van de Britse monarch.  Volgens de richtlijnen van de regering moeten alle officiële vlaggen halfstok hangen na het overlijden van de koningin, tot de dag na haar begrafenis. Alleen de koninklijke standaard wordt nooit halfstok gevlogen, zelf niet na het overlijden van een monarch, omdat er altijd een vorst op de troon zit en het daarom ongepast zou zijn als hij halfstok zou wapperen. In plaats daarvan hangt de Union Jack halfstok, totdat de koninklijke standaard weer gehesen kan worden.

Op de vlag staat het wapen van Engeland, en worden Schotland en Ierland afgebeeld.  Foto Neil Hall/EPA

 Op de vlag staat het wapen van Engeland, en worden Schotland en Ierland afgebeeld.  Foto Neil Hall/EPA 						Op haar sterfbed heeft de Britse koningin Elizabeth II nog een relletje veroorzaakt in de Verenigde Staten – zonder het te beseffen. Toen het nieuws werd verspreid dat de koninklijke familie zich naar Balmoral had begeven om bij de stervende koningin te zijn, verstuurde de Amerikaanse hoogleraar Uju Anya deze tweet: „Ik hoor dat de belangrijkste monarch van een diefachtig, verkrachtend, genocidaal rijk eindelijk doodgaat. Moge haar pijn onverdraaglijk zijn.” Twitter verwijderde de tweet, maar toen had al een hele menigte zich gestort in een online woordenstrijd over racisme, geschiedenis, wellevendheid en vrijheid van meningsuiting. Amazon-topman Jeff Bezos twitterde: „En dit is iemand die wordt verondersteld te werken aan een betere wereld? Dacht het niet.” Waarop Anya antwoordde: „Otoro gba gbue gi” – zoveel als „krijg de kolere” in Igbo, de Nigeriaanse taal waarmee zij opgroeide. „Moge iedereen die jij en je genadeloze hebzucht kwaad hebben berokkend, zich jou even hartelijk herinneren als ik me mijn kolonisatoren herinner.” May everyone you and your merciless greed have harmed in this world remember you as fondly as I remember my colonizers. De mensen die het online voor Anya opnamen, verwezen naar de burgeroorlog in Nigeria in de jaren 60 van de vorige eeuw, toen de Nigeriaanse regering, gesteund door Groot-Brittannië, een meedogenloze strijd voerde tegen separatisten in de provincie Biafra. Een blokkade van de provincie leidde tot hongersnood waardoor naar schatting een half miljoen mensen in Biafra, merendeels van het Igbo-volk, stierf. „De wereldgemeenschap van Biafranen bejubelt je kracht en weergaloze moed om het diepgevoelde ressentiment van de Biafranen uit te dragen”, twitterde een zelfverklaarde vrijheidsstrijder. Geschiedenis ‘verkeerd’ behandelen
De woorden van Anya vallen in de omgeploegde akker van het Amerikaanse culturele en politieke debat, waar in sommige staten wettelijke maatregelen worden genomen tegen leerkrachten die de geschiedenis van het land ‘verkeerd’ behandelen. Zo ligt in de staat Ohio een wetsvoorstel voor dat het scholen en onderwijzers verbiedt te leren dat „slavernij en racisme iets anders zijn dan afwijkingen en verraad van de authentieke beginselen waarop de Verenigde Staten zijn gesticht, waaronder vrijheid en gelijkheid”. De Republikeinse Partij, aangevuurd door Donald Trump, voert al lang campagne tegen een onderwijstheorie die critical race theory heet, die ras en ongelijkheid zwaar wil laten meewegen in elk wetenschappelijk onderzoek. Uju Anya is universitair hoofddocent tweede-taalverwerving aan de Carnegie Mellon universiteit in Pennsylvania. Volgens haar eigen website, letterlijk vertaald,  „doceert en onderzoekt ze kritisch toegepaste taalkunde, kritische sociolinguistiek, het leren van nieuwe talen en kritische ras- en discourswetenschappen”. De universiteit nam in een verklaring afstand van Anya’s tweet. „Wij keuren de beledigende en afkeurenswaardige berichten op Uju Anya’s persoonlijke twitteraccount niet goed. Vrijheid van meningsuiting is de kern van de missie van het hoger onderwijs. Maar de opvattingen die zij deelde, vertegenwoordigen absoluut niet de waarden van het instituut, noch de standaard voor het debat die wij hoog houden.”
					 						De titel van Camilla Parker Bowles, de echtgenote van koning Charles III, is vrijdagmiddag bijgewerkt op de koninklijke website.  Op de website staat geschreven: „Hare Majesteit de Koningin-gemalin (voorheen de hertogin van Cornwall) steunt haar echtgenoot, voorheen de Prins van Wales, thans Zijne Majesteit de Koning, bij de uitvoering van zijn werkzaamheden en taken. Zij treedt ook in het openbaar op namens de liefdadigheidsorganisaties die zij steunt.” Vrijdagmiddag zal de koning om 18.00 uur (lokale tijd, 19.00 Nederlandse tijd) een televisietoespraak houden, zijn eerste als koning. Zaterdag is de formele uitroeping van Charles tot koning, de ceremoniële kroning zal later plaatsvinden. Dat kan nog maanden duren. Camilla Parker Bowles, de koningin-gemalin, vrijdag bij Buckingham Palace. Foto Christophe Ena/AP 						Net als in het Verenigd Koninkrijk wordt op het zuidelijk halfrond gerouwd om koningin Elizabeth II. Ze was tevens staatshoofd van onder meer Australië en Nieuw-Zeeland, twee grote landen van het Gemenebest. Bij de St. Andrew’s kathedraal in het centrum van Sydney druppelden de hele dag mensen binnen om het condoleanceregister te tekenen of een kaarsje aan te steken. „Ik ben helemaal geen fan van de monarchie. Daarom verbaast het me dat ik zo geraakt ben”, zegt Scott Preston. Op weg naar zijn werk passeerde hij de kathedraal en stapte naar binnen om zijn eer te betonen. „Het voelt een beetje alsof mijn oma is overleden. Ze is er gewoon altijd geweest in mijn leven.” Err wordt gebeden en gezongen in de kathedraal, meerdere bezoekers grijpen naar een zakdoek. „Ze was zo’n geweldige vrouw”, zucht Nancy Prosser met waterige ogen. „Ik heb de Queen gezien toen ze naar mijn dorp kwam toen ik jong was. Dat vergeet ik nooit.” Groot nieuws
Het overlijden van het staatshoofd is dan ook groot nieuws in Australië. Het portret van Elizabeth is geprojecteerd op het Opera House in Sydney. De klokken luidden eerder op de dag 96 keer, voor ieder levensjaar van de koningin. Het parlement wordt de komende vijftien dagen geschorst „uit respect”, zei premier Anthony Albanese. Hij vertrekt in de komende dagen naar Londen om de nieuwe koning te ontmoeten. Ook de Nieuw-Zeelandse premier Jacinda Ardern reist samen met de eerste Maori gouverneur-generaal van het land naar het Verenigd Koninkrijk. „Het is het einde van een tijdperk”, zegt Ben Knight. Hij staat stil tijdens zijn avondwandeling om naar de zwart-wit projectie van de koningin op het Opera House te kijken. „Ze was de belichaming van het motto ‘keep calm and carry on’.” Hij denkt dat haar overlijden het begin kan zijn van de weg naar een republiek. „We zijn allemaal Elizabethans, of we nu overtuigd de monarchie steunen of niet. Maar nu ze er niet meer is, is het misschien tijd voor een republiek.”

Een foto van de Britse koningin Elizabeth II verlicht op het zeil van het Sydney Opera House. Foto Jaimi Joy/Reuters

 Een foto van de Britse koningin Elizabeth II verlicht op het zeil van het Sydney Opera House. Foto Jaimi Joy/Reuters 						Behalve in het Verenigd Koninkrijk staan mensen over de hele wereld stil bij het overlijden van koningin Elizabeth II. De fotoredactie selecteerde deze beelden. 						Koning Charles III is vrijdagmiddag aangekomen bij Buckingham Palace in de hoofdstad Londen. Bij zijn aankomst stond het publiek te juichen en zongen mensen ‘God save the king’, het volkslied van het Verenigd Koninkrijk.  Tijdens zijn aankomst stapte Charles uit de auto onder groot gejuich van een menigte die zich buiten het paleis had verzameld, zo meldt persbureau Reuters. Ook zou hij van meerdere aanschouwers bloemen hebben ontvangen. Duizenden mensen, zowel Britten als buitenlandse toeristen, verzamelden zich vrijdag buiten Buckingham Palace in Londen, Windsor Castle en in het Schotse Balmoral om hun respect te betuigen aan de overleden koningin Elizabeth.  Vrijdagmiddag zal de koning om 18.00 uur (lokale tijd, 19.00 Nederlandse tijd) een televisietoespraak houden, zijn eerste als koning. Zaterdag is de formele uitroeping van Charles tot koning, de ceremoniële kroning zal later plaatsvinden. Dat kan nog maanden duren.

Bij aankomst stapte Charles uit de auto onder luid gejuich van een menigte die zich buiten het paleis had verzameld. Foto Ben Stansall/AFP

 Bij aankomst stapte Charles uit de auto onder luid gejuich van een menigte die zich buiten het paleis had verzameld. Foto Ben Stansall/AFP 						De Britse centrale bank, de Bank of England, heeft zijn beleidsvergadering met een week uitgesteld vanwege het overlijden van Elizabeth. Op donderdag 15 september zou de bank zich buigen over het monetaire beleid en de rente in het Verenigd Koninkrijk, maar door de periode van nationale rouw is die vergadering met een week uitgesteld.   Met het uitstel krijgt de Bank of England meer tijd om het nieuwste inflatiecijfer en gegevens over de arbeidsmarkt, die volgende week worden gepubliceerd, te bestuderen. De Britse inflatie bedraagt 10 procent, iets meer dan in de eurozone en de Verenigde Staten. Voor komende januari wordt nu volgens de Bank of England een inflatie van 15 procent verwacht.  Om de stijgende inflatie onder controle te krijgen is de bank al langere tijd bezig met het verhogen van de rente. Naar verwachting zal ook bij de komende vergadering de rente opnieuw worden verhoogd. De nieuwe vergadering staat gepland op 22 september.

Door de periode van nationale rouw is de vergadering met een week verschoven.  Foto Maja Smiejkowska/Reuters

 Door de periode van nationale rouw is de vergadering met een week verschoven.  Foto Maja Smiejkowska/Reuters 						Op verschillende plekken in het Verenigd Koninkrijk klinken vrijdag 96 saluutschoten, om het leven en de dood van koningin Elizabeth II te herdenken. Dat gebeurt onder andere in Hyde Park in Londen en bij de Tower of London. Ook op militaire schepen en andere locaties in het VK zijn wordt het eerbetoon gehouden. Om de tien seconden gaat er een schot af, tot er een is geweest voor elk levensjaar van Elizabeth. Ook in Australië is het leven van de overleden koningin op die manier herdacht bij het parlement. Bij de Tower of London worden saluutschoten afgevuurd.  Foto Glyn Kirk/AFP 						Koning Charles III, de opvolger en zoon van de donderdag overleden koningin Elizabeth II, zal vrijdagmiddag om 18.00 uur (lokale tijd, 19.00 Nederlandse tijd) zijn televisietoespraak houden. Zaterdag is de formele uitroeping van Charles tot koning, de ceremoniële kroning zal later plaatsvinden. Dat kan nog maanden duren.  Voor de bevestiging van zijn positie als de nieuwe monarch van het Verenigd Koninkrijk moet een speciale commissie bijeenkomen. Dat gebeurt zaterdag om 10.00 uur lokale tijd (11.00 uur Nederlandse tijd), waar de koning een eed zal ondertekenen om de veiligheid van de kerk in Schotland te handhaven, zo meldt Buckingham Palace.  Na deze vergadering, om 11.00 lokale tijd (12.00 Nederlandse tijd), vindt de ‘proclamatie’ plaats: koning Charles III zal dan het publiek toespreken vanaf het balkon in St. James’s Palace, een van de oudste koninklijke paleizen in Londen. Na de ceremonie wordt Charles III ook vanaf het balkon van Buckingham Palace en op Trafalgar Square uitgeroepen tot koning.

Koning Charles III, 73, onderweg naar Londen.  Foto Aaron Chown/AP

 Koning Charles III, 73, onderweg naar Londen.  Foto Aaron Chown/AP 						De Britse overheid is, met het luiden van de klokken en een parlementair moment stilte op vrijdagmiddag, de rouwperiode ingegaan. Die houdt aan tot en met de dag van de uitvaart van Elizabeth II, waarvan de datum nog niet bekend is. Tijdens de periode van nationale rouw hangen vlaggen op overheidsgebouwen halfstok en zijn er condoleanceregisters te vinden - ook online, officieel op de website van de royals.  Burgers en bedrijven zijn niets verplicht tijdens de nationale rouwperiode, laat de overheidspersdienst weten. Wel kunnen zij bepaalde richtlijnen volgen, zoals het aanpassen van openingstijden en het verplaatsen van evenementen.  De nabestaanden hanteren een langere rouwperiode, zo maakte Elizabeths zoon en troonopvolger Charles eerder op vrijdag al bekend. De koninklijke familie zal nog tot en met zeven dagen na de staatsbegrafenis de periode van rouw observeren. 						De wedstrijden in de Premier League en de Engelse Football League van dit weekend zijn uitgesteld vanwege het overlijden van koningin Elizabeth II. Dat schrijft de English Football League, de op een na hoogste voetbaldivisie in Engeland, in een verklaring. „Om haar buitengewone leven en bijdrage aan de natie te eren, en als teken van respect, worden alle Premier League-wedstrijden van dit weekend uitgesteld”. Ook de Britse wielerwedstrijd de Ronde van Groot-Brittannië, de voetbalwedstrijden tussen Burnley en Norwich City en Tranmere Rovers en Stockport County zijn stilgelegd vanwege het overlijden van koningin Elizabeth.  Het is nog niet duidelijk of het overlijden van Elizabeth ook gevolgen heeft voor de Europese wedstrijden van Ajax en PSV van komende week. Ajax speelt dinsdag in de Champions League in Liverpool. Donderdag speelt PSV in de Europa League in Londen tegen Arsenal.

Spelers van West Ham United en het Roemeense FCSB hielden donderdag voorafgaand aan hun Europa League-duel in Londen een minuut stilte. Foto Peter Cziborra/Reuters

 Spelers van West Ham United en het Roemeense FCSB hielden donderdag voorafgaand aan hun Europa League-duel in Londen een minuut stilte. Foto Peter Cziborra/Reuters 						Op het middaguur (lokale tijd, 13.00 uur Nederlandse tijd) zijn vrijdag de klokken van Westminster Abbey en St Paul’s Cathedral in Londen, en die van het residentieel kasteel Windsor Castle, geluid om het overlijden van Elizabeth te markeren. Ook kerken elders in het land doen dat.  Op hetzelfde moment hebben ook het Britse Hogerhuis en Lagerhuis zitting genomen in een speciale sessie om de koningin te herdenken. En vrijdagmiddag worden op enkele locaties in Londen 96 saluutschoten afgeschoten: één voor elk van haar 96 levensjaren. In St Paul’s Cathedral, de zetel van de anglicaanse bisschop van Londen, wordt later op vrijdag een speciale dienst gehouden, om voor de koningin te bidden en op haar leven te reflecteren. De mis is opengesteld voor tweeduizend mensen, heeft het bestuur van de kathedraal laten weten.  						Na het overlijden van koningin Elizabeth II verzamelen duizenden mensen zich bij Buckingham Palace in Londen om hun medeleven te tonen. Rouwende mensen leggen bloemen en briefjes bij de hekken van het paleis. De dood van The Queen raakt haar onderdanen diep. 						Belangstellenden zijn vrijdag naar paleizen, monumenten en overheidsgebouwen in het Verenigd Koninkrijk gekomen om hun eerbied te tonen voor de overleden Britse koningin. In sommige steden worden voorbereidingen getroffen voor ceremonies. In de hoofdstad Londen, in Engeland, is een bloemenzee ontstaan voor het Buckingham Palace. In Edinburgh hangen portretten van de overleden koningin in bushokjes. De Britten zijn bezig met de laatste groet: 						Koning Charles III, de opvolger en zoon van de donderdag overleden koningin Elizabeth II, is vrijdagmiddag vertrokken uit Balmoral. De koning reist samen met de Queen Consort, zijn vrouw Camilla, naar de hoofdstad Londen. Daar zal hij doorreizen naar werkpaleis Buckingham Palace voor een audiëntie met premier Liz Truss en haar kabinetsleden op Buckingham Palace, waarna hij mogelijk zijn televisietoespraak zal houden.  Charles, 73, was donderdag in het Schotse Balmoral Castle, het kasteel waar zijn moeder het liefste verbleef en waar ze overleed. Hij werd direct na het overlijden van zijn moeder koning en moet direct beginnen met zijn nieuwe taken, zoals het ontmoeten van politici en onderdanen in het land.  Koning Charles III verlaat Balmoral castle. Foto Russell Cheyne/Reuters 						Duitsland rouwt met het Verenigd Koninkrijk mee om het verlies van de Queen. Die boodschap heeft de Duitse bondskanselier Olaf Scholz vrijdag doorgegeven aan de Britse premier Liz Truss. Op donderdag, kort na het bekendmaken van haar overlijden, had de Duitse regeringsleider op Twitter al zijn respect betuigd: „Haar inzet voor de Duits-Britse verzoening na de verschrikkingen van de Tweede Wereldoorlog zal niet worden vergeten.”  Een ambtgenoot van Elizabeth, koningin Margrethe II van Denemarken, heeft vrijdag een viering van haar jubileum geannuleerd. Het grote feest dat daarvoor dit weekend was gepland, gaat dus niet meer door. Margrethe zit vijftig jaar op de troon - en is vanaf nu dus de langstzittende Europese monarch - en noemde de Britse koningin in een verklaring „een imposante figuur voor alle Europese hoven, een inspiratiebron”, die zij zeer zal missen. Ook vanuit de andere kant van de wereld kwamen vrijdagochtend condoleances voor de Britse koninklijke familie en het Verenigd Koninkrijk als geheel. De Chinese president Xi herinnerde in zijn verklaring aan het feit dat Elizabeth II de eerste Britse monarch was die een bezoek bracht aan China, in 1986. In het bericht keek hij ook vooruit: China is welwillend om met de nieuwe koning Charles III samen te werken, wat zou kunnen leiden tot een verbeterde bilaterale relatie tussen de landen.  De  Dalai Lama is vrijdag nog een spirituele leider die reageert op het heengaan van de Britse koningin. Hij kan zich de foto’s van haar kroning nog herinneren die hij als kind in Tibet zag in tijdschriften, schijft de Tibetaanse boeddhistische leider aan Charles. Volgens hem leidde Elizabeth als koningin vervolgens „een leven van zingeving, gratie en waardigheid, vanuit haar sterke gevoel voor dienstbaarheid”.  Bij de Reichstag in Berlijn hangen zowel de Duitse vlag als die van de Europese Unie op vrijdag halfstok. Foto John Macdougall/AFP 						Duizenden mensen zijn volgens de internationale persbureaus donderdagavond naar Buckingham Palace, het werkpaleis in Londen, gekomen om hun respect en medeleven te betuigen. Voor het paleis zijn bloemen en kaarsen neergelegd. Ook in andere landen die deel uitmaken van het koninkrijk, zoals Australië en Canada, zijn monumenten en herdenkingsplaatsen opgericht voor de Queen. 						Met het overlijden van Queen Elizabeth is donderdag een hele reeks plannen in gang gezet, op twee sporen: er liggen taken voor de nieuwe monarch, en er zijn protocollen voor de invulling van de dagen voorafgaand aan de begrafenis van het gestorven staatshoofd. Donderdagavond verbleef Charles, nu koning Charles III, in Balmoral waar Elizabeth overleed. Hij reist vrijdag naar Londen voor een audiëntie met premier Liz Truss en haar kabinetsleden op Buckingham Palace. De nieuwe koning zal zich om 19.00 uur Nederlandse tijd in een televisietoespraak tot het volk richten. En hij heeft de taak de plannen voor het afscheid en de begrafenis van zijn moeder in te zien en goed te keuren. Daarna gaat de gewezen kroonprins weer op reis, van Londen naar de verschillende landen die deel uitmaken van het Verenigd Koninkrijk - Schotland, Noord-Ierland en Wales - om daar parlementariërs en regeringsleiders te ontmoeten. Er komt nog een formele uitroeping van Charles tot koning, én een kroning. Maar direct na het overlijden van Elizabeth nam hij zijn plaats in als staatshoofd, om geen machtsvacuüm te laten bestaan. De kroning, een grootse ceremonie, kan nog enkele maanden op zich laten wachten. Voor de bevestiging van zijn positie als monarch moet een speciale commissie bijeenkomen, wat zaterdag zal gebeuren: volgens de persdienst van Buckingham Palace zal de zogeheten Accession Council om 11.00 uur Nederlandse tijd samenkomen in St James’s Palace, om een uur later te bevestigen dat Charles tot koning is uitgeroepen. Voor veel ‘gewone’ Britten zullen de komende dagen in het teken staan van rouw om het heengaan van de vrouw die zeventig jaar op de troon zat. In de Britse hoofdstad komen parlementariërs vrijdag in een speciale zitting bijeen. In het Lagerhuis wordt de koningin herdacht; waarschijnlijk wordt in het hele VK een minuut stilte gehouden. Op enkele Londense locaties worden vrijdagmiddag 13.00 lokale tijd, saluutschoten afgeschoten: één voor elk van haar 96 levensjaren, heeft de persdienst van Buckingham Palace laten weten. De koningin moet nog naar Londen worden gebracht, een reis die meerdere etappes kent. Vanuit Balmoral Castle wordt ze eerst naar haar officiële Schotse residentie gebracht, paleis Holyroodhouse in Edinburgh. In de nabijgelegen St. Giles Cathedral wordt dan eerste ceremonie gehouden, waarbij ook leden van de koninklijke familie aanwezig zullen zijn. Daarna wordt de koningin van Edinburgh naar Londen vervoerd, waarschijnlijk met de koninklijke trein. Zij komt eerst aan op Buckingham Palace, ook onderdeel van de ceremonies tot de staatsbegrafenis. Britten die afscheid willen nemen van de Queen - de enige monarch die de meeste burgers gekend hebben - kunnen naar Westminster Hall komen. Daar wordt Elizabeth opgebaard, en kan het publiek 23 uur per dag binnenkomen. Verwacht wordt dat de koningin vier dagen wordt opgebaard. In een communiqué van koning Charles III, vrijdagochtend uitgegeven, staat dat hij de rouwperiode, die sinds het overlijden is ingegaan, wil laten voortduren tot zeven dagen na de uitvaart. Dat is de rouwperiode van de koninklijke familie. De overheid houdt een rouwperiode tot en met de begrafenis aan. Wanneer de staatsbegrafenis voor de koningin zal plaatsvinden, is bij Britse media nog niet bekend. Verwacht wordt dat de begrafenis minder dan twee weken na haar overlijden zal plaatsvinden. De ceremonie wordt gehouden in Westminster Abbey, in Londen. De koningin wordt daarna bijgezet in St. George’s Chapel bij Windsor Castle. Daar werd ruim een jaar geleden Elizabeths man, prins Philip, bijgezet. Dit bericht is op vrijdag 9 september om 14:00 uur geactualiseerd. De Britse vlag hangt halfstok op Buckingham Palace in Londen. Foto Frank Augstein/AP 						Koning Charles III, de opvolger en zoon van de donderdag overleden koningin Elizabeth II, zal vrijdagmiddag het Britse volk toespreken.  Charles was donderdag in het Schotse Balmoral, het kasteel waar zijn moeder het liefste verbleef en waar zij overleed. Hij reist vrijdag naar de hoofdstad Londen, ontmoet daar in werkpaleis Buckingham Palace de premier Liz Truss en haar kabinet, en houdt daarna zijn televisietoespraak. Charles, 73, werd koning direct bij het overlijden van zijn moeder - er kan geen vacuüm zijn in de opvolging. Protocollen schrijven echter nog enkele stappen voor: zo moet hij worden uitgeroepen tot koning, en zal hij, mogelijk pas over enkele maanden tijd, gekroond worden. De uitroeping wordt bekrachtigd door de zogeheten Accession Council, bestaande uit voornamelijk vroegere en huidige politici. Doorgaans vindt dat 24 uur na de dood van de vorige monarch plaats, ervan uitgaande dat het overlijden ’s ochtends of ’s nachts plaatsvindt. Deze vrijdag schrijft de Britse krant The Guardian dat Charles waarschijnlijk op zaterdag formeel wordt uitgeroepen tot koning - het tijdstip van Elizabeths dood, in de middag, zou de timing van de vaststaande protocollen wat krap maken.  De nieuwe koning zal hoe dan ook direct beginnen met zijn nieuwe taken, het ontmoeten van politici en onderdanen in het land. Tegelijkertijd zijn in het Verenigd Koninkrijk nu ook protocollen ingegaan voor de herdenkingen en het rouwen om Queen Elizabeth.

De nieuwe Britse koning Charles, hier gefotografeerd in april van dit jaar - toen nog Prince of Wales. Foto Andy Rain/EPA

 De nieuwe Britse koning Charles, hier gefotografeerd in april van dit jaar - toen nog Prince of Wales. Foto Andy Rain/EPA 						In dit blog doet NRC verslag van het belangrijkste nieuws in de nasleep van het overlijden van de Britse koningin Elizabeth II. Ze stierf donderdag op 96-jarige leeftijd, na meer dan zeventig jaar op de troon. Haar zoon Charles III is Elizabeth direct opgevolgd. Het Verenigd Koninkrijk gaat vanaf vrijdag tien dagen van nationale rouw in.||https://www.nrc.nl//nieuws/2022/09/09/na-het-overlijden-van-queen-elizabeth-ii-spreekt-de-nieuwe-koning-vrijdag-volk-toe-a4141309
2022-09-09||Koningin Elizabeth II: de constante factor in het Verenigd Koninkrijk|| De Britse koningin Elizabeth is overleden. De vrouw die het koninkrijk bij elkaar bracht. Wat maakt dat zij de Britten wist te verenigen? En kan troonopvolger Charles dat ook? Oud-correspondent Titia Ketelaar vertelt hoe het verder moet met het Verenigd Koninkrijk nu the Queen er niet meer is. ||https://www.nrc.nl//nieuws/2022/09/09/koningin-elizabeth-ii-de-constante-factor-in-het-verenigd-koninkrijk-a4141316
2022-09-09||Wat is de literaire filosofie van Salman Rushdie?||De brute aanslag op auteur Salman Rushdie een paar weken geleden, kwam ondanks de jarenlange dreiging toch onverwacht. We bespreken in deze aflevering Rushdies bijzondere oeuvre. Wie is deze Brits-Indiase schrijver eigenlijk, wat is zijn literaire filosofie, en wat maakt zijn romans zo de moeite waard? Michel Krielaars gaat in gesprek met Toef Jaeger en Margot Dijkgraaf. ||https://www.nrc.nl//nieuws/2022/09/09/wat-is-de-literaire-filosofie-van-salman-rushdie-a4141315
2022-09-09||Ook oversterfte in augustus, vooral onder tachtigplussers en verpleeghuisbewoners||Evenals als in mei, juni en juli was er vorige maand sprake van oversterfte in Nederland. Dat meldt het Centraal Bureau voor de Statistiek (CBS) op basis van voorlopige sterftecijfers. Vooral onder tachtigplussers en verpleeghuisbewoners vielen meer doden dan verwacht. De oorzaak van de oversterfte is vooralsnog niet bekend.  De onderzoekers hebben gekeken naar de sterftecijfers van 2015 tot en met 2019, dus van voor de coronapandemie. Aan de hand van die gegevens hebben ze een verwachting opgesteld van het aantal sterfgevallen in augustus. Het daadwerkelijke aantal overledenen zat ongeveer 1.300 boven die verwachting.  Eerder deze week bleek dat onderzoekers niet weten wat de oorzaak is van de oversterfte waar Nederland al een halfjaar mee te maken heeft. Wetenschappers hebben onvoldoende data om tot een conclusie te komen. Zo krijgen ze de gegevens over bijvoorbeeld coronabesmettingen en vaccinaties niet van het RIVM en de GGD, omdat die organisaties deze gegevens niet kunnen delen wegens privacywetgeving. Onafhankelijk Tweede Kamerlid Pieter Omtzigt diende onlangs een motie in naar aanleiding van de oversterfte. Het kabinet gaf daardoor opdracht tot een onderzoek. De wetenschappers hebben alleen geen overzichten van wie wel of niet is gevaccineerd, daarom is de motie volgens hen „niet uitvoerbaar”. Volgens het RIVM ligt „de bal nu in Den Haag” en moet het ministerie van Volksgezondheid toestemming geven om de data alsnog vrij te geven. ||https://www.nrc.nl//nieuws/2022/09/09/ook-oversterfte-in-augustus-vooral-door-overleden-verpleeghuisbewoners-a4141314
2022-09-09||Column | Iedereen in de studio zat in de shit. Behalve Eva Jinek zelf||Ik kijk al de hele week naar mensen die bij talkshows mogen  aanschuiven omdat ze door de gierende inflatie in financiële problemen dreigen te komen. Soms geflankeerd door Attje Kuiken van de PvdA, die opeens momentum heeft. Het voorstel om  de energierekening te maximeren dat ze samen met Jesse Klaver van GroenLinks lanceerde, kreeg ze er niet door in de Tweede Kamer, maar het idee dat je in het geval van ellende bij haar aan de voordeur mag krabben begint te beklijven.  Ik zag een Limburgse verpleegster met piercings door de onderlip die desnoods maar weer bij haar ouders ging wonen voorbijkomen, een gescheiden vader die nog nooit iets geks had gedaan, een administratief medewerker die het voer voor zijn katten niet meer kon betalen, een vrouw die zichzelf ‘gewoon doorsnee’ noemde en een vrouw die alle betaalzenders eruit had moeten gooien. Bij Eva Jinek rekende sidekick Roelof Hemmen ons voor hoeveel mensen er in serieuze problemen komen. Voorlopig bijna twee miljoen huishoudens, maar het konden er ook nog veel,  veel meer worden. Daarna begon hij over zijn eigen energierekening, die drie of vier keer over de kop was gegaan. Hij bewoont „een slecht geïsoleerde woonboerderij in Brabant”. Eigenlijk zat iedereen in de studio in de shit, behalve Eva Jinek zelf. Bij Op1 doken op de ‘Omroep Max-avond’ twee oudere vrouwen op, van wie ik er een kende omdat ze in Theater Het Klooster in Woerden steevast nogal prominent op de eerste rij zit: Mineke Veldhuijzen.  Ik trad er twee keer op. De eerste keer zat Mineke als vrijwilligster op het podium, de tweede keer bestormde ze de kleedkamer, waar ze met geen bezem meer uit te jagen was. Ze was 79 en droeg een veertig jaar oude blouse, leerde ik woensdagavond. De toestand in haar eenpersoonshuishouden was vreselijk, maar niet verschrikkelijk: ze teerde in op haar spaargeld.  Ze liet het schrift zien waarin ze al jaren haar water, gas en elektriciteitsverbruik noteert: een brij cijfers waar alleen -Charles Groenhuijsen van onder de indruk was. Op de vraag waarom ze dat allemaal had genoteerd, antwoordde ze: „Als het waterverbruik omhoogschiet, weet ik dat ik een lekkage heb.” We worden langzaam de crisis in gebabbeld, de echt schrijnende gevallen komen rond de Kerst. Ondertussen sluit ik niet uit dat we Mineke Veldhuijzen nog weleens terug gaan zien bij Omroep Max, ze kan in haar veertig jaar oude blouse  heel talentvol aanschuiven over alles. ||https://www.nrc.nl//nieuws/2022/09/09/aanschuiven-a4141238
2022-09-09||De leerling in Rotterdam viel om – van de honger|| Een leerling van 11 jaar werd maandag duizelig in de klas. Hij had ook hoofdpijn – waarschijnlijk ziek. De juf belde zijn moeder, of ze hem kon ophalen? „Mag ik de ouderconsulente spreken?”, vroeg de moeder. Aan de ouderconsulente vertelde ze: „Hij is niet ziek. Sorry, maar ons geld was vrijdag op. We hebben het hele weekend niks gegeten.” Directeur Arina Rook en haar collega’s op basisschool De Catamaran in Rotterdam zijn er nog steeds beduusd van. Ze kennen armoede al heel lang op deze school (tijdens de eerste corona-lockdown bleek dat 4.200 Rotterdamse basisscholieren geen computer hadden thuis), maar dít gaat een stap verder. Dat een leerling omvalt, omdat hij  drie dagen niks heeft gegeten. Iemand van school, vertelt Rook, heeft boodschappen gehaald voor het gezin. „Dat is onopvallend gebracht, zodat niemand zich hoeft te schamen.” Op basisschool Kleurenpracht op de grens van de Zaanse wijken Poelenburg en Peldersveld ging het vorige week in de ‘ouderkamer’ na de zomervakantie niet over de vakantie. Het ging over de energierekening. Directrice Petra Glandorff: „De moeders vertelden dat ze erg geschrokken waren van het nieuwe bedrag dat de energiemaatschappij vraagt.” De energierekening stijgt. Volgens Peter Mulder, onderzoeker bij TNO, zal het aantal huishoudens dat aan ‘energie-armoede’ lijdt de komende maanden  stijgen – het zijn er nu  630.000. De definitie van energie-armoede: 13 tot 20 procent van het netto inkomen gaat op aan de energierekening. Meestal wonen deze mensen in slecht geïsoleerde huizen, gebouwd in de jaren vijftig en zestig, waardoor ze relatief hoge gas- en elektriciteitskosten hebben. Tegelijk hebben ze een laag inkomen. Een flat in de wijk Poelenburg in Zaandam. Foto Olivier Middendorp
 Dat geldt zeker voor Poelenburg en Peldersveld in Zaanstad. Hier staan veel flats uit de jaren zestig, het gemiddelde gezinsinkomen is 1.500 euro bruto per maand (Poelenburg) en 1.750 euro bruto per maand  (Peldersveld).  In de toekomstplannen Pact Poelenburg, Peldersveld van de gemeente Zaanstad, de woningcorporaties, het onderwijs en de GGD staat: „Gezinnen die het goed doen, vertrekken, en kwetsbare huurders komen er wonen.” Bedoeling is dat de wijk in 2040 door investeringen op het gemiddelde sociaal economische niveau van Zaanstad zit. Basisschool Kleurenpracht doet er van alles aan de armoede bij leerlingen thuis te verlichten. Sinds juni krijgen de 170 leerlingen elke vrijdag een gratis warme maaltijd op school, van Tommy Tomato. Deze stichting regelt normaal gesproken gezonde warme maaltijden voor op school, tegen betaling. In Poelenburg gebeurt het nu een keer in de week gratis. Isil Gokce is “brugfunctionaris” in de wijk Poelenburg. Foto Olivier Middendorp Het gekke is, zegt ‘brugfunctionaris’ Isil Gokce,  dat de kinderen na de lockdowns en nu weer na de zomervakantie iets zwaarder zijn geworden. Niet allemaal, maar velen wel. Want sporten voor kinderen kost geld. Vervoer. Lidmaatschap. Spullen. En ongezond eten – met suiker en vet, wit brood – is goedkoper dan gezond eten.  Gokce gaat, als enige van de school, bij ouders thuis langs. „Niet om hen te controleren, maar om te helpen”, zegt ze nadrukkelijk. Gokce spreekt Nederlands en Turks en kan zo met alle Nederlands sprekende ouders én Turkse én Bulgaarse ouders van de school praten. Veel  Bulgaren spreken vloeiend Turks. Onlangs kwam ze bij mensen bij wie de kookplaat kapot was. Ze konden hem niet vervangen en dus heeft Gokce dat geregeld. Sommige kinderen hebben geen bed om in te slapen; dat regelt ze ook. Twee keer heeft ze recent boodschappen gedaan voor gezinnen waar niks meer in huis was. Zíj krijgt daarvoor weer hulp van het Jeugdeducatiefonds, een stichting die scholen in arme wijken bijstaat. Daar zijn 445 basisscholen bij aangesloten, vertelt coördinator Arie Schilling. Elk jaar mogen ze ieder 10.000 euro aanvragen voor alles wat zij nodig achten. „We zijn niet bureaucratisch en gaan ervan uit dat de leraar weet wat de kinderen nodig hebben. Ze kunnen online een vergoeding aanvragen voor allerlei dingen – van een bed en eten tot een ov-chipkaart. Dat kan voor een individueel kind zijn, een gezin, of een groep.” In Nederland horen 1.800 basisscholen (van de ongeveer 7.000) tot de ‘doelgroep’ van het fonds. Dat zijn scholen waar minimaal de helft van de leerlingen in armoede opgroeit.  Zo ook basisschool Johannes Postschool in Sneek. Sinds een aantal weken krijgen veertig leerlingen op deze school een ontbijtpakket van het Rode Kruis. Dat doet het Rode Kruis sinds februari in heel Friesland, deze school heeft zich nu ook aangemeld. Directeur Djoke de Schiffart: „De pakketten zijn populair. Er zit brood in, beleg, humus, eieren, yoghurt en fruit.” Ze gebruikt het pakket ook om met ouders te communiceren. „We leggen er ook wel folders in, over omgaan met energie of gezonde voeding.”  Waar het heen gaat in deze wijk, als de energienota almaar blijft stijgen? Djoke de Schiffart zucht even. „Er zullen steeds meer mensen in grote problemen komen.”||https://www.nrc.nl//nieuws/2022/09/09/de-leerling-in-zaandam-viel-om-van-de-honger-a4141302
2022-09-09||De tien bestverkochte boeken van week 36||Arthur Japin: Wat stilte wil. De Arbeiderspers, 336 blz. € 24,99 (-) Anjet Daanje: Het lied van ooievaar  en dromedaris. Passage,  655 blz. € 34,- (2) David de Jong: Nazimiljardairs.  De donkere geschiedenis van de rijkste families van Duitsland . Meulenhoff, 402 blz. € 27,99 (-) Liesbeth Woertman: Wie ben ik als niemand kijkt? Een andere kijk op de ouder wordende vrouw.  Ten Have,  224 blz. € 20,99 (-) Delia Owens: Daar waar de  rivierkreeften zingen. The House of Books,  384 blz. € 10,- (-) Toon Tellegen: Het komt goed. Querido,  96 blz. € 10,99 (-) Nina Polak: Buitenleven. Prometheus,  238 blz. € 20,99 (5) Benedict Wells:  Dromer.  Meulenhoff, 288 blz. € 22,99 (-) Peter Terrin: De gebeurtenis.  De Bezige Bij,  220 blz. € 23,99 (-) Charlie Mackesey: De jongen, de mol,  de vos en het paard.  KokBoekencentrum,  128 blz. € 20,- (10) De NRC Boeken top 10 is gebaseerd op de verkoopcijfers van twaalf Nederlandse literaire boekwinkels. Athenaeum (Amsterdam), Java Bookshop (Amsterdam), Den Boer (Baarn), Van Kemenade & Hollaers (Breda), Spijkerman (Eindhoven), Godert Walter (Groningen), Kooyker (Leiden), Lovink (Lochem), Roelants (Nijmegen), Het Leesteken (Purmerend), Van Gennep (Rotterdam), Van der Velde In den Broeren (Zwolle) 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/09/de-tien-bestverkochte-boeken-van-week-36-3-a4141231
2022-09-09||Column | Wonen in gelul||Het congres in de Nieuwe Kerk in Den Haag ging over studentenhuisvesting. Toch keek iedereen blij. Dat kwam doordat de elf podiumgasten net hun handtekeningen hadden gestift onder het Landelijk actieplan Studentenhuisvesting 2022-2030. De breedste glimlach had Jack de Vries. Wat deed die oude CDA-spindoctor-staatssecretaris tegenwoordig? Iets in het hoger onderwijs? Hoe dan ook, de inkt was letterlijk nog niet droog, of De Vries plaatste al een subtiele aanval. Op Marja van Bijsterveldt. Thans burgemeester van Delft, zoveel wist ik al wel. De Vries deed een beroep op gemeentes „om niet meteen alles weer onmogelijk te maken met regeltjes, zoals tegen verkamering”. Aha, iets in de bouw dus. Google bevestigde het: sinds vorig jaar is Jack de blije voorzitter van Vastgoed Belang. Van Bijsterveldt verdedigde juist de strenge regels tegen verkamering, „vooral in wijken met gezinnen die om zeven uur opstaan.” Ze centreert studenten liever in campussen. Maar wacht even. Hadden ze hier niet drie tellen terug een langetermijnplan voor ondertekend? Ik doorzocht de veertig bladzijden. Maar ik vond alleen frasen als: ‘We gaan onderzoeken of we verkamering beter kunnen reguleren.’ Gemeentes ‘stimuleren hospita-achtige constructies’. Er is dus niets afgesproken! Goed, dan gaat het vast om hoofdlijnen. Op naar de kernzaak dan. De immense internationale toestroom, voor 75 procent verantwoordelijk voor de verwachte toename. De UvA kondigde maandag een quotum voor buitenlandse studenten aan. Een dag later bleek tijdens het vragenuurtje dat dit helemaal niet kón. En ook ons Actieplan is onverbiddelijk. Voor Europese studenten (73 procent) mag dat helemaal niet. Spijtig. Maar welke spoedeisende hulp verleent dit plan dan? OCW ‘onderzoekt’ de mogelijkheden voor capaciteitsbeperking. En hoger onderwijsinstellingen ‘verkennen aanvullende mogelijkheden’. Ministers Hugo de Jonge (Wonen) en Robbert Dijkgraaf (Onderwijs) waren er niet fysiek bij, maar spraken vanaf schermen. Allebei even blij. Een kamer is meer dan vierkante meters, volgens Dijkgraaf. Het is de plek voor nieuwe ervaringen en vriendschappen. Hij was dus „blij met dit actieplan.” De Jonge deelde herinneringen aan „een mooie tijd in een slechte wijk” waar hij samen met een vriend „een huishouden leerde runnen”. Terechte pleidooien, kortom, tegen de trend van zelfstandige woonunits. Die bouwt de markt dolgraag, vanwege de huurtoeslag. Gevolg: individualistischere studenten, die het samenleven zijn verleerd. Hoe gaat ons blije actieplan de komende acht jaar die trend keren? Binnenlandse Zaken ‘onderzoekt de mogelijkheden om ervoor te zorgen dat er een gelijker speelveld komt.’ Het motto van dit congres luidde: ‘Ook studenten kunnen niet in gelul wonen.’ Vanaf 2030 bereiken mijn kinderen de studentenleeftijd. Geloof ik dat dit actieplan ze een dak zal geven? Misschien als ik maar heel blij blijf kijken.||https://www.nrc.nl//nieuws/2022/09/09/wonen-in-gelul-a4141301
2022-09-09||Lagere winst voor  Primark-moeder||AB Foods, het bedrijf achter kledingketen Primark, waarschuwt dat de winst in het komende boekjaar flink lager uitvalt vanwege de gestegen energiekosten. Ook de sterke dollar drukt het resultaat van AB Foods, dat naast Primark ook eigenaar is van een groot aantal andere bedrijven in de detailhandel en de landbouw. AB Foods stelt dat de winstmarge bij Primark in de tweede helft van dit jaar zal afnemen en dat die volgend jaar nog lager wordt – ondanks de recente prijsverhogingen. Primark genereert het grootste deel van de winst voor AB Foods. Het bedrijf zegt dat de kosten bij Primark verder omlaag kunnen. Nog meer prijsstijgingen zitten niet in de planning  omdat consumenten volgend jaar minder te besteden hebben. (ANP/Bloomberg) ||https://www.nrc.nl//nieuws/2022/09/09/energienota-lagere-winst-voor-primark-moeder-a4141297
2022-09-09||Geen akkoord directie en personeel NS over cao|| De drie vakbonden voor NS-personeel en de directie van het spoorbedrijf zijn er donderdag niet in geslaagd om een akkoord te bereiken over een nieuwe cao. Dat betekent dat de medewerkers van NS vrijdag definitief het werk neerleggen in het westen van het land. Het was de eerste keer sinds de treinstakingen van vorige week dat VVMC, FNV en CNV om de tafel zaten met de NS-directie.  De bonden hadden  vragen over het vernieuwde voorstel dat de NS-directie dinsdag stuurde. Daarin staat onder meer een loonsverhoging van 5 procent, met nog eens 2,5 procent per 1 januari 2023, plus een eenmalige uitkering van 650 euro. NS besloot woensdag al het treinverkeer in het hele land stil te leggen als zou worden gestaakt in de -regio’s Noordwest en West. De dienstregeling en de coördinatie van het treinverkeer zijn dusdanig verknoopt dat regionaal staken leidt tot landelijke problemen. (NRC)||https://www.nrc.nl//nieuws/2022/09/09/stakingen-geen-akkoord-directie-en-personeel-ns-over-cao-a4141296
2022-09-09||Nederland krijgt zegen voor EU-geld||  Nederland mag 4,7 miljard euro uit het Europese coronaherstelfonds tegemoet zien, als het aan de Europese Commissie ligt. De regeringen van de 26 andere EU-landen moeten de Nederlandse aanvraag nog goedkeuren   Het kabinet heeft in zijn herstelplan 49 maatregelen voorgesteld, waarvoor het 4,7 miljard euro aan subsidies claimt. Haast de helft gaat naar klimaatmaatregelen. Ruim een kwart wordt besteed aan projecten om de digitalisering te versnellen. Verder gaat er geld naar het verminderen van stikstofschade, naar woningbouw, gezondheidszorg,  tekorten op de arbeidsmarkt en het tegengaan van belastingontwijking en witwassen. (ANP)||https://www.nrc.nl//nieuws/2022/09/09/coronaherstelfonds-nederland-krijgt-zegen-voor-eu-geld-a4141275
2022-09-09||Baltische staten beperken  toegang voor Russen||  Estland, Letland, Litouwen en Polen hebben een principeakkoord bereikt om de toegang van Russische burgers te beperken die uit eigen land dan wel vanuit Wit-Rusland willen inreizen. De Letse minister van Buitenlandse Zaken, Edgars Rinkevics, liet weten dat de maatregelen op 19 september zullen  ingaan. Er zullen uitzonderingen worden gemaakt, bijvoorbeeld voor mensen die om humanitaire dan wel familiaire redenen komen.  Volgens Rinkevics is het aantal Russische burgers dat de drie landen binnenkomt,  „dramatisch” gestegen. „Het is daarmee een kwestie van openbare veiligheid aan het worden, maar ook een thema van politieke en morele aard”, zei hij. (ANP/RTR) ||https://www.nrc.nl//nieuws/2022/09/09/akkoord-baltische-staten-beperken-toegang-voor-russen-a4141273
2022-09-09||Fraude-aanklacht tegen Bannon||  Steve Bannon, een voormalig topadviseur van de Amerikaans oud-president Donald Trump, heeft zich donderdag gemeld bij een rechtbank in New York, waar hij is aangeklaagd wegens fraude. Bannon wordt verdacht van het verduisteren van geld dat gedoneerd was voor de bouw van een muur langs de grens van de Verenigde Staten met Mexico, berichten Amerikaanse media. De voormalige topstrateeg zou samen met anderen miljoenen dollars hebben verduisterd die door Trump-supporters waren gedoneerd om een muur te bouwen tussen de VS en Mexico, een belofte uit de verkiezingscampagne van Donald Trump. (ANP)||https://www.nrc.nl//nieuws/2022/09/09/oud-adviseur-trump-fraude-aanklacht-tegen-bannon-a4141272
2022-09-09||Wat vindt NRC | Elizabeth II was een succesvol monarch door wie zij was||Cynisch zou je kunnen zeggen dat de enige verdienste van Queen Elizabeth is dat ze oud is geworden en daarom lang regeerde. Dat zij een leegte achterlaat doordat de meeste Britten – en de rest van de wereld – geen andere Britse monarch kennen. Die daarom niet anders, niet beter weten, dan dat zij symbool stond voor het Verenigd Koninkrijk.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Maar dat zou bezijden de waarheid zijn. Elizabeth II was een succesvol monarch door wie zij was. Ze stelde de dynastie meerdere malen veilig. Ze verloor een rijk, maar de voormalig Britse koloniën bleven als onafhankelijke staten samenwerken binnen het Gemenebest. Ze verenigde de inwoners van een koninkrijk dat lang niet zo verenigd is als de naam doet denken.  Al voor haar inhuldiging wist Elizabeth dat voor haar het koningschap niet iets tijdelijks zou zijn. Ze had van dichtbij meegemaakt hoe haar oom Edward VIII door zijn abdicatie de monarchie in gevaar bracht, en hoe haar vader ongewild koning werd. Zij voelde het als haar plicht om te regeren, alleen God zou daar een einde aan kunnen maken. Ook tijdens haar regering zou de monarchie wankelen, maar zelden door Elizabeths toedoen. Alleen in 1997, toen zij na de dood van ex-schoondochter Diana zich bijna een week niet vertoonde, had het weinig gescheeld of het Britse volk had haar aftreden geëist. De stiff upper lip van de koninklijke familie paste niet bij de spontane en on-Britse publieke rouw. Maar Elizabeth wist, na druk van premier Tony Blair, het tij te keren door een toespraak waarin ze zichzelf als grootmoeder van twee jongens opstelde.  Ze bewoog mee met de samenleving, zoals ze vaker zou doen. Elizabeth zag in dat een monarchie alleen kan voortbestaan bij de gratie en steun van haar volk. Dat betekende modernisering. Niet te veel, niet te vaak – het sprookje van een koningshuis kan ook alleen bestaan als een familie niet té gewoontjes is. Dus wel de openstelling van de paleizen, het betalen van belasting en transparantie in de kosten. En tegelijk vasthouden aan koetsen, tiara’s en de etiquette van het hof. In het geval van Elizabeth ook: arbeidsethos, toewijding, en vasthouden aan het idee dat de vorst boven de partijen staat. Op een mening heeft niemand haar in die 75 jaar kunnen betrappen – al werd soms een vraag, een glimlach of een paleisroddel wel zo uitgelegd. En werd The Crown, de succesvolle Netflix-serie, gezien als getrouwe werkelijkheid en niet als fictie. Maar het enige dat zeker is, is dat Elizabeth het meest gelukkig was in de aanwezigheid van haar paarden. Voor hen bewaarde ze haar grootste glimlach. Al kwam de twinkeling ook in haar ogen in twee recente filmpjes: die in 2012 waarin ze optreedt met Daniel Craig als James Bond, en een uit dit jaar met Paddington de beer. Eindelijk werd toen de vraag beantwoord wat er toch in haar handtas zat die ze altijd bij zich droeg: een sandwich met marmelade. Het was Elizabeth als persoon die door haar onderdanen op handen werd gedragen, niet de monarchie. De schandalen in de familie, met als recente dieptepunten de vriendschap van zoon Andrew met een veroordeelde misbruiker en het vertrek van prins Harry en diens echtgenote Meghan wegens vermeend racisme, kleefden niet aan haar. Met haar overlijden zal duidelijk worden in hoeverre het instituut overeind staat.||https://www.nrc.nl//nieuws/2022/09/09/elizabeth-ii-was-een-succesvol-monarch-door-wie-zij-was-a4141245
2022-09-09||Column | Afscheid van de VVD||Van Daan de Neef (44) hoorde ik pas toen hij uit de Tweede Kamerfractie  van de VVD stapte en ook zijn partijlidmaatschap opzegde. Het was zijn opzienbarendste daad in de Nederlandse politiek. Beter laat dan nooit, moet hij gedacht hebben.  Voor zijn fractiegenoten was het een donderslag bij heldere hemel, las ik. De vraag is of die Haagse hemel nog wel zo helder was, voor De Neef kennelijk niet meer. In een eerste verklaring noemde hij de VVD-inzet bij de opvangcrisis in Ter Apel en de communicatie daarover „de druppel” die tot zijn besluit leidde. De pijnlijke kwestie van de in Ter Apel gestorven baby gaf hij als voorbeeld van „een ijskoude aanpak”. Al eerder, voegde hij eraan toe, had hij moeite gehad met de standpunten van zijn partij over bio-industrie en dierenwelzijn. In zijn afscheidsbrief  aan de Tweede Kamer noemde De Neef deze week alleen de bio-industrie en het dierenwelzijn. „Ik wilde juist de Kamer in om leed te besparen dat de dieren dagelijks in massale aantallen wordt aangedaan.” Hij sloot af met: „En voorts ben ik van mening dat er een einde moet komen aan de bio-industrie.” Achttien jaar was hij lid van de VVD. Hoe heeft hij het zo lang kunnen uithouden in een partij die op milieugebied niet bepaald een voortrekkersrol wil spelen? Zijn verbaasde fractiegenoten beweren dat hij ook inzake het asielbeleid binnenskamers maar één keer bezwaar heeft gemaakt. Over zijn persoonlijke leven las ik details die zijn afvalligheid mede kunnen verklaren. Zijn partner Leonie Gerritsen is raadslid van de Partij voor de Dieren in Den Haag en hij raakte bevriend met de voorvrouw van die partij, Esther Ouwehand, GroenLinks-Kamerlid Lisa Westerveld en SP-Kamerlid Peter Kwint.  Ook houdt hij van heftige metalmuziek, vol duisternis en doem, die bij veel VVD-leden zwaar op de maag zal liggen, al hebben ze daar de laatste dixielandresten nu wel verteerd. Omdat hij ook nog veganist is, werd hij in de media zonder veel overdrijving een atypische VVD’er genoemd.  Betekent dit dat we hem ook een atypisch méns moeten noemen? Dat is aanvechtbaar. Mijn idee is dat het overal op de werkvloer barst van de De Neven, werknemers die het niet eens zijn met het beleid van hun leidinggevenden, maar die omwille van de lieve vrede en, niet te vergeten, hun portemonnee geen kritiek durven uitoefenen. Op vergaderingen knikken ze braaf ja en amen en slikken ze de kritische kanttekeningen in die ter plekke bij hen opkomen. Pas later, in de kroeg of thuis, maken ze van hun hart geen moordkuil meer. Een moedige enkeling neemt ontslag of wordt klokkenluider, maar de meesten blijven zitten waar ze, al dan niet comfortabel, zitten.  Joseph Heller beschreef het zo in zijn roman Something happened, waarvan de  onzekere hoofdpersoon, Bob Slocum, afdelingschef is in een grote, rijke onderneming. „De meesten van ons werken hier graag, al zijn we allemaal bang, en willen niet weg voor een baan bij een ander bedrijf. We verdienen geld en maken plezier. We lezen boeken en gaan naar toneelvoorstellingen. En op de een of andere manier verstrijkt de tijd.” Als zijn baas hem een ongunstige mededeling doet, denkt hij: klootzak. Maar hij zegt: „Jij bent de baas.” Misschien wilde Daan de Neef zich na achttien jaar niet langer een soort Bob Slocum voelen. ||https://www.nrc.nl//nieuws/2022/09/09/afscheid-van-de-vvd-a4141236
2022-09-09||Opinie | Apparaat||Laptop stuk. Ik snap er niets van, gisteren deed-ie ’t nog, hoe kan dat nu, is hij nog te redden? De man van de computerwinkel hoort mijn verhaal rustig aan. Hij gebiedt me te wachten terwijl hij uitzoekt wat er aan de hand is. Ik kijk zenuwachtig naar de prijslijst op de muur. Twintig minuten later word ik bij de balie geroepen. „Hij doet het weer, u hoeft niets te betalen.” Enigszins verbaasd neem ik het apparaat van hem aan. Dan zie ik wat hij intypt op zijn computerscherm: „Wegens hevige verwarring klant geen kosten gerekend.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/09/apparaat-a4141234
2022-09-09||Column | Leesplezier kun je afdwingen noch opleggen||Als tiener vond ik Het bittere kruid saai. Het proza was mij te afstandelijk. Kaal. Zeker, daar was een reden voor, trauma en dergelijke, dat snapte ik heus wel, maar het sloot voor geen meter aan bij mijn hartstochtelijke puberbrein. Mijn hart vlamde op van Andreas Burniers De zwembadmentaliteit en Tolstojs Anna Karenina. De leraar Nederlands vond het prima; zet maar op de lijst, ook de Russen! De reden dat iedereen Het bittere kruid las, was tamelijk prozaïsch: samen met Het gouden ei (Tim Krabbé) behoorde het tot de dunste boeken van de lijst. CPNB-directeur Eveline Aenderkerk kreeg nogal wat over zich heen toen ze tegenover de NOS stelde dat Het bittere kruid van Margo Minco „vakkundig elk plezier eruit ramt”. Natuurlijk, dit had ze in haar functie niet zo moeten zeggen, over geen énkel boek.  Ze kwam met officiële excuses met een rouwrand, die qua zware toonzetting het sorry van het Koninklijk Huis dat heel per ongeluk naar Griekenland afreisde ten tijde van corona, overtrof. Ik had het met Aenderkerk te doen: ze behoort tot de te koesteren groep die zich met hart en ziel inzet voor het boek. De wijze waarop leesminnend Nederland – voornamelijk 50-plussers – zich op haar stortte en haar aan stukken scheurde, was genadeloos. Oké, het was een ongelukkige uitspraak, maar dit? De context van de uitspraak was het inmiddels veelbesproken leesplezier waaraan het zou schorten bij de jeugd. Tegen de fixatie op leesplezier heb ik mij al eens gekeerd, door provocatief te pleiten voor het tegendeel, leesstraf: bij iedere misstap krijg je een boek aangesmeerd. Een verkeersovertreding? Hup! Tonio lezen!  Afgelopen week stuitte ik op een nieuw argument waarom de plezier-strategie gedoemd is tot falen. Wat voor lezen geldt, geldt tegenwoordig ook voor werk. Dat moet vooral ‘leuk’ zijn. In de column van Ben Tiggelaar ging het over ‘Playful Work Design’, ook wel PWD, het terrein dat nadenkt over het verhogen van werkplezier. Tiggelaar waarschuwt ons: „Het werkt alleen als mensen hun eigen pret regelen. Het top-down implementeren van plezier kan zelfs averechts werken.”   Aha! Als dat zo is, dan pak ik dat in mijn eigen huishouden niet goed aan. Ik implementeer voortdurend top-down strategieën om het leesplezier van mijn twaalfjarige dochter te verhogen, zoals: veel boeken voor haar kopen, de gouden griffelwinnaar verplichten, en verder de hele dag erg enthousiast over boeken praten. Intussen regelt ze haar eigen pret. Ze kiest voor opvallend veel Engelse young-adultboeken (They Both Die at the End); ze zijn niet altijd van recente datum, maar ze sluiten wel aan bij haar tienerbelevingswereld, zoals Sue Townsends’ The Secret Diary of Adrian Mole.  Plezier kun je afdwingen noch opleggen. De onvolprezen journalist Barbara Ehrenreich – ze overleed afgelopen zondag – heeft dat met haar geestige en scherpe pen als geen ander laten zien. In Bright Sided. How Positive Thinking Undermined America (2010) verzet zij zich tegen de positiviteitsdwang van een manipulatieve positiviteitsindustrie. Haar meest schrijnende voorbeeld betreft de zorgindustrie. Als ze kanker krijgt, vertelt iedereen haar dat ze positief moet blijven denken, vrolijke ‘pink ribbons’ moet dragen en haar enthousiasme moet zien te bewaren omdat ze anders haar eigen genezingsproces in de weg zit. Ehrenreichs laatste boek gaat over de dood: Natural Causes. An Epidemic of Wellness, the Certainty of Dying and Killing Ourselves to Live Longer. Ik heb enkele wijsheden onderstreept over het regelen van je eigen pret. „Het leven is te kort om van pleziertjes af te zien, en het zou te lang zijn zonder.”  De bestraffende toon die Aenderkerk ten deel viel is een vorm van zwartwit-denken die past in de huidige cancelcultuur. Een fout maken mag niet, dan ben je meteen ‘af’. Maar wie haar opmerking nog eens goed leest, kan er óók een compliment aan Het bittere kruid in lezen: hoog niveau, misschien niet het meest geschikt voor beginnende lezers. Precies wat mijn leraar Nederlands destijds ook zei over Het bittere kruid: vergis je niet, dun is niet per se makkelijk. Waar ik aan herinnerd werd, is dat negatieve aanbevelingen als een tierelier werken. Als mijn dochter aan de verplichte leeslijst begint, ken ik mijn tekst: ‘Het bittere kruid? Is een van de saaiste boeken die je moeder ooit las. Gaat al je leesplezier eruit rammen.’ Zeker weten dat ze er meteen aan begint. Tegen u zeg ik: Barbara Ehrenreich, die ramt vakkundig al je leesplezier eruit. En dat is een warme aanbeveling. Stine Jensen is filosoof en schrijver. Ze schrijft om de week een column op deze plek.||https://www.nrc.nl//nieuws/2022/09/09/leesplezier-kun-je-afdwingen-noch-opleggen-a4141233
2022-09-09||Chocoladecustard met sesam-thee-crumble||We sluiten deze tofuweek af met zoet. Groene-theepoeder kunt u zelf maken door groene thee in een molentje te vermalen of u kunt matchapoeder gebruiken, dat vindt u in de Aziatische supermarkt en is heel zacht van structuur.  Breng in een pan een laagje water aan de kook. Doe de chocolade in een hittebestendige kom en zet deze op de pan, zorg ervoor dat de onderkant van de kom het water niet raakt. Smelt de chocolade au bain-marie. Doe de gesmolten chocolade samen met de zijden tofu, agavesiroop of ahornsiroop en het koffiepoeder in een blender of de kom van een staafmixer en pureer. Doe in een kom, dek af en zet minstens één uur in de koelkast. Verwarm de oven voor op 180 graden. Snijd de roomboter in blokjes en doe samen met de bloem, suiker, het theepoeder, de sesamzaadjes en een snuf zout in een kom en knijp/wrijf met je handen tot er kruimels van verschillende groottes ontstaan. Leg de kruimels op een met bakpapier beklede bakplaat of ovenschaal en bak in circa 25 minuten goudbruin en knapperig. Schep halverwege om. Laat helemaal afkoelen tot kamertemperatuur. Verdeel de custard over vier tot zes kommetjes en schep de crumble eroverheen. De crumble die je overhebt, kun je een andere keer serveren op ijs of yoghurt.  VOOR 4-6 PERSONEN Voor de vla: Voor de crumble: 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/09/thuiskok-chocoladecustard-met-sesam-thee-crumble-a4141220
2022-09-09||Sudoku van vrijdag 9 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/09/sudoku-a4141213
2022-09-09||In het midden||Horizontaal: 1.  ‘__ dit najaar fors duurder’ 7.  __ Toppop 11.  Zo kan een dubbeltje rollen 12.  Begon als fietsclub 14.  Vaderfiguur 15.  Drukmiddel 16.  Zinnenprikkelend dier 17.  Zoon van Abraham 20.  Tijdvak 23.  __ be back! 25.  Goed bevonden 26.  Waar het om gaat 27.  Alleen maar leuk 30.  Verhoogt de rente 31.  Verdrietig 33.  Past voor maand of zuur 34.  __ a Light, Stones-album 35.  ‘__ komt in Amerikaanse handen’    Verticaal:   1.  Daar sta je voor 2.  Past na veter of krap 3.  Groeiende sector 4.  Amsterdams uitje 5.  Weeklagen 6.  __ garde 7.  Populieren 8.  Veelprater 9.  Film van Van Warmerdam 10.  Aanpak 13.  Aanval van razernij 18.  Kameleonbroer van Hielke 19.  Watervogel 21.  Bewijst je onschuld 22.  Zong Chasing Pavements 24.  Schots meer 28.  Journaal-brenger 29.  Egeïsch eiland  32.  Kort getrouwd met  Oplossing puzzel 8 september.  Horizontaal: 1. VENGA 5. ROGLIC 10. LES 11. LI 13. REMI 14. INDIAN 15. AERT 16. ESA 17. SPELMAKER 21. TA 23. BAKMIX 24. ERE 26. AC/DC 28. MISSEN 29. KNIE 30. EM 31. TIE 32. SEKSEN 33. ASSEN   Verticaal: 1. VLIEGTAKS 2. EENS 3. NSDAP 4. ALASKA 5. REALTIME 6. GRAAN 7. LEEK 8. IMRE 9. CITROENEN 12. INPIKKEN 18. ESM 19. MÁXIMA 20. ABCES 22. ACNE 24. ESTS 25. REIE 27. DIK  In het midden: PAKISTAN  ||https://www.nrc.nl//nieuws/2022/09/09/in-het-midden-a4141211
2022-09-09||Queen Elizabeth was de enige constante factor, zeggen Britten bij Buckingham Palace||„Driewerf hoera voor de koningin!” De menigte voor het paleis reageert meteen als Micky Perkins zijn stem verheft en om drie hoeraatjes vraagt. Na zijn „hip hip…” roepen ze samen luid „hurray”. Hip hip hurray. Hip hip hurray. Hip hip hurray. „Zeventig jaar op de troon is zo ongelofelijk lang. Ze hoort ons respect te krijgen. Daarom riep ik het”, zegt Perkins achteraf, een boomlange vent met ragfijne dreadlocks. Hij heeft net samen met een vriend zonnebloemen voor koningin Elizabeth gelegd bij het hek van Buckingham Palace. Perkins is een overtuigd monarchist: „Ik heb liever een neutraal staatshoofd dan iemand als Boris Johnson of Liz Truss. Het is mooi dat iemands leven al bij geboorte in dienst staat van de samenleving.”  Donderdagmiddag, als het bericht naar buiten komt dat „artsen zich zorgen maken over de gezondheid” van koningin Elizabeth II, wordt het langzaam maar zeker drukker op het grote plein voor Buckingham Palace in Londen. Tot aan het begin van de avond een grote menigte is ontstaan, een mengeling van bedrukte Londenaren en internationale toeristen die dit bijzondere moment willen meemaken. De langstzittende monarch uit de geschiedenis van het Verenigd Koninkrijk is overleden. De Britse vlag op het paleis hangt halfstok. Groepjes vrienden zingen Amazing Grace of het volkslied, God Save The Queen. Vreemden vallen bij. Zakenmannen komen strak in het pak aanlopen met een bos gladiolen of een pot met een orchidee onder hun arm. Tegen negenen ’s avonds zit de spijlen van de hekken barstensvol bloemen.  Ze dachten „dat zij iemand was die nooit zou overlijden”. Collega’s Yvette Moughton en Joanna Mavromatis, twee jonge vrouwen die voor een bierbrouwerij werken, zijn naar het paleis gekomen toen ze hoorden dat het zo ver was. „Om meer het gevoel te krijgen dat het echt is gebeurd”, zegt Mavromatis. En om een eerbetoon aan de koningin te brengen. „Zij was onze enige constante factor de afgelopen jaren. We hebben zoveel chaos gehad.” De Brexit, bedoelt ze vooral. Het is extra verdrietig voor de oudere generatie Britten, zegt Yvette Moughton. Haar opa en oma zijn nu in de negentig – ze waren negentien toen Elizabeth werd gekroond en hebben dus haar hele regeerperiode meegemaakt. Ze hebben haar ontzettend hoog zitten. „Ze verbond het heden en het verleden met elkaar. En omdat zij nog zo actief was, voelden mijn opa en oma zich ook nog onderdeel van de samenleving.” Ze weet zeker dat ze verdrietig zijn. Maar ja, ze zijn van háár generatie. „Ze hebben een stiff upper lip.” Wat je ook doet, geen emoties tonen.    Recht tegenover het paleis hebben zwarte taxi’s midden op de brede weg een rouwhaag gevormd. Een blok van vijf bij vijf black cabs legt het verkeer helemaal stil. Phil Brown is de chauffeur van één van de taxi’s helemaal vooraan. „Mooi toch, onze typisch Britse auto’s die een eerbetoon brengen. Dat lukt je niet met Uber.” Ze deden hetzelfde na de dood van prinses Diana, vertelt hij, in 1997. En bij het overlijden van prins Philip vorig jaar. „Maar nu zijn we met veel meer.”  Want de koningin respecteren ze het meest van iedereen, zegt Brown. „Ze heeft zo hard gewerkt en ze is altijd waardig gebleven. Dat kun je niet van hun allemaal zeggen.” Andere leden van het koningshuis brachten de monarchie in diskrediet. Elizabeths zoon Andrew trof begin dit jaar een schikking over een misbruikzaak. En kleinzoon Harry en zijn vrouw Meghan betichten The Firm (overigens niet de koningin zelf) en de Britse tabloidpers van racisme.   Niet gek dus dat koningin Elizabeth de afgelopen jaren populairder was in het VK dan het koningshuis in brede zin. Volgens onderzoeksbureau YouGov vindt een grote meerderheid, 82 procent van de bevolking, dat ze haar werk goed of heel goed heeft gedaan. Een flink wat lager percentage, ongeveer 62 procent, vindt dat het VK een monarchie moet blijven. 22 procent zou liever een gekozen staatshoofd zien.  Het zijn vooral de echte fans die naar het paleis komen vanavond. Zoals fitnesscoach Leonardo Teles, hij maakte zich de afgelopen maanden al zorgen over de koningin. Ook toen afgelopen dinsdag foto’s naar buiten kwamen van haar ontmoeting met de nieuwe premier Liz Truss. „Ik schrok, ze had een nare blauwe plek op haar hand en ze zag er zo fragiel uit. Nog erger dan tijdens haar jubileum.” Tijdens dat groots gevierde zeventigjarig jubileum, afgelopen juni, liet de koningin zich maar twee keer publiekelijk zien. Meer was te veel voor haar.  Leonardo Teles heeft gemengde gevoelens over haar overlijden, hij is verdrietig en blij tegelijk. „Het is zonde dat we haar moeten missen, maar wat een geweldig leven heeft ze gehad. En wat zal ze haar man gemist hebben het laatste jaar. Dus voor haar is het goed zo.” Prins Philip overleed vorig jaar april, ze waren bijna 74 jaar getrouwd.  Teles gaat zo zijn bos paarse lisianthus –  „bij Marks&Spencer gehaald” – bij het hek leggen en dan op huis aan. „Met een stel vrienden trekken we een fles champagne open om op haar leven te proosten.” ||https://www.nrc.nl//nieuws/2022/09/08/elizabeth-verbond-heden-en-verleden-zeggen-fans-bij-buckingham-palace-a4141313
2022-09-09||Driehonderd asielzoekers sliepen buiten bij aanmeldcentrum Ter Apel||Een groep van ongeveer driehonderd mensen heeft in de nacht van donderdag op vrijdag buiten geslapen bij het aanmeldcentrum in Ter Apel. Dat zegt een woordvoerder van het Centraal Orgaan opvang asielzoekers (COA). Ruim honderd mensen, onder wie vrouwen en kinderen, zijn ‘s avonds nog wel naar een opvangplek in het nabijgelegen Stadskanaal gebracht, voor de rest was geen plek beschikbaar. Het was voor het eerst in twee weken dat asielzoekers weer gedwongen buiten moesten slapen. De woordvoerder zegt dat alles te maken heeft met het aantal mensen dat zich in Ter Apel meldt, in combinatie met het aantal opvangplekken dat gemeenten ter beschikking stellen. „Daar hebben wij geen regie op. Het verschilt per dag hoeveel mensen zich in Ter Apel melden. Als er elders geen opvangplekken zijn, kunnen wij ze niet overbrengen.”  Hulporganisatie MiGreat heeft donderdag poncho’s en tentjes uitgedeeld om mensen beschutting te bieden tegen de regen, vertelt voorzitter Roos Ykema. Ze schrok van de situatie donderdagavond. „Om half tien waren er tot mijn schrik nog heel veel vrouwen en kinderen, dat is niet gebruikelijk.” Toen ze eenmaal door het COA waren opgehaald, was het onduidelijk wat er met de mannen zou gebeuren. „Ze klampten ons aan, omdat we de enige hulpverleners daar waren. Of er alsjeblieft geen plekken beschikbaar gemaakt kunnen worden, al weten ze dat wij daar niet over gaan.”  Rond half een ‘s nachts heeft MiGreat nog tenten uitgedeeld, zegt Ykema: „Omdat we ons zorgen maakten over hoe deze mensen de nacht door moesten komen. Er is op wat luifels na geen enkele beschutting.”  De COA-woordvoerder kan nog niet zeggen wat hij vrijdag verwacht. „Dat zal in de loop van de dag duidelijk worden. We zetten in ieder geval alles op alles om iedereen onderdak te bieden.” Ykema maakt zich zorgen voor de komende tijd. „We zijn bang dat het misschien kortstondig wat rustiger is en dat er eigenlijk nog steeds niet voldoende capaciteit is gebouwd om mensen echt zekerheid te bieden.” MiGreat wil dat de noodverordening die is afgegeven door de Veiligheidsregio Groningen, waarin staat dat slapen in tenten verboden is, per direct wordt ingetrokken. „In ieder geval totdat er ruim voldoende opvangplekken zijn voor iedereen die zich aanmeldt in Ter Apel.”||https://www.nrc.nl//nieuws/2022/09/08/voor-het-eerst-in-twee-weken-wachten-mensen-weer-buiten-bij-ter-apel-a4141312
2022-09-09||De nummer 1-positie staat bij het US Open ook op het spel||De klok stond donderdag op 2.50 uur toen Carlos Alcaraz in het Arthur Ashe-stadion  op zijn rug viel. Na een partij van precies vijf uur en een kwartier, waarin hij een matchpoint overleefde, had de 19-jarige Spanjaard voor het eerst de laatste vier op een grandslamtoernooi bereikt. Bij zijn tweede optreden op het US Open kwam hij wél voorbij de kwartfinale door een zege op de twee jaar oudere Italiaan Jannik Sinner: 6-3, 6-7, 6-7, 7-5 en 6-3.  Een klassieker werd de wedstrijd tussen de twee grootste beloften in het mannentennis op sociale media    genoemd, maar of die kwalificatie overeind blijft, zal afhangen van de toekomstige prestaties van beiden. Partijen worden toch  alleen als ‘historisch’ beschouwd als de betreffende spelers  ook een prominente plaats in de tennisgeschiedenis  innemen.  Wat dat betreft heeft Alcaraz een voorsprong op Sinner. De Spanjaard is niet alleen nog altijd in de race voor zijn eerste grandslamtitel, hij kan met ingang van   volgende week ook de nieuwe nummer 1 van de wereld worden – als eerste tiener in de bijna halve eeuw  dat de ATP-ranking bestaat.  Maar er zijn meer kandidaten voor de opvolging van de Rus Daniil Medvedev, die in New York bleef steken in de vierde ronde. Omdat hij  titelverdediger was, raakte Medvedev veel ranglijstpunten kwijt, waardoor  hij vanaf maandag een paar  plaatsen lager staat genoteerd.  Rafael Nadal is nu virtueel koploper. De 36-jarige Spanjaard kan   voor de negende keer in zijn carrière, en voor het eerst sinds februari 2020, de toppositie veroveren. Voor  de tennissport lijkt het de minst wenselijke optie. De 36-jarige Nadal zei na zijn  uitschakeling bij  het US Open   dat hij niet wist wanneer hij weer op de baan zou verschijnen. „Ik heb belangrijker zaken aan mijn hoofd dan tennis. Ik wil het jaar afsluiten met iets heel moois en dat is mijn eerste kind”, klonk het  dinsdag na een  nederlaag tegen de Amerikaan Frances Tiafoe. Om Nadal van de eerste plaats af te houden, moet Alcaraz, ten koste van Tiafoe, de finale zien te bereiken . Hetzelfde geldt voor de Noor Casper Ruud, die vrijdag in de andere halve eindstrijd  tegen de Rus Karen Chatsjanov speelt. Mochten Alcaraz en Ruud allebei de finale halen, dan wordt de winnaar van het US Open de  nummer 1. De 23-jarige Ruud beleefde net als Alcaraz dit jaar zijn grote doorbraak, maar dat ging met veel minder aandacht gepaard dan de opmars van de nieuwe Spaanse publiekslieveling.   Voor  2022  was Ruud bij  de grandslams nooit verder gekomen dan de vierde ronde, maar op Roland Garros was de gravelspecialist in mei niet te stuiten. Tot aan de finale, waarin  Nadal hem niet meer dan zes games gunde.        „In Parijs was er ineens een klik”, blikte Ruud deze week  terug op het  hoogtepunt in zijn loopbaan. „Ik heb  het gevoel  dat ik  erachter ben gekomen hoe ik partijen over vijf sets moet spelen. Dat  is toch heel iets anders dan best-of-three. Je kan af en toe een set laten lopen om energie te sparen.  De Noor Casper Ruud retourneert tijdens zijn kwartfinale op het US Open.  Foto CJ Gunther / AP Ruud won dit seizoen drie ATP-toernooien, allemaal op gravel. Maar na zijn finaleplaats in april bij het masterstoernooi van Miami, waar hij in twee sets verloor van Alcaraz, besefte Ruud   dat hij op hardcourt ook met de besten mee kan. Zoals hij vorige maand  bewees met een  halvefinaleplaats in Montreal. „Ik voel me nog altijd comfortabeler op gravel en geef daar ook de voorkeur aan, maar dat wil niet zeggen dat ik het niet leuk vind om op hardcourt te spelen”, zei Ruud deze week in New York.   Aan  de eerste plaats op de wereldranglijst durfde Ruud  na het bereiken van de halve finale nog nauwelijks te denken. Hij zou de eerste Noor zijn die dat presteert „Natuurlijk motiveert het me iets meer en probeer ik ervoor te gaan”, zei Ruud,  die  als proftennisser meer  Noorse primeurs op zijn naam heeft staan: eerste winnaar van een ATP-toernooi, eerste speler  in de toptien, eerste finalist op een grandslamtoernooi.Zijn vader en coach, oud-proftennisser Christian Ruud, liet weten in zijn zoons missie te geloven. „Omdat hij het als klein jongetje al had over zijn ultieme doel: nummer 1 van de wereld worden.” Carlos Alcaraz had donderdag in de vroege  New Yorkse uren  geen aandacht voor de nummer 1-positie. Hij was na zijn tweede nachtelijke partij op rij – de vierde ronde tegen Marin Cilin was dinsdag om 2.23 uur  plaatselijke tijd klaar – vooral in extase over zijn zege op Sinner. „Eerlijk gezegd weet ik niet hoe ik het voor elkaar heb gekregen. Ik ga nu eerst van dit moment genieten en rust pakken”, zei  Alcaraz.  Hoe het ook afloopt op het US Open, bij de mannen komt er in ieder geval een nieuwe grandslamkampioen. Zo’n titel zou voor Ruud of Alcaraz extra glans geven aan hun nummer 1-positie. Alleen de geboren Tsjech Ivan Lendl (1983) en de Chileen  Marcelo Rios (1998) bereikten de top van de ranking  zonder een grandslamzege op zak.  Lendl won  uiteindelijk acht grote toernooien, maar Rios kwam nooit meer in de buurt van een hoofdprijs.      ||https://www.nrc.nl//nieuws/2022/09/08/de-nummer-1-positie-staat-bij-de-us-open-ook-op-het-spel-a4141266
2022-09-09||Ronde van Groot-Brittannië een dag stilgelegd, nog onduidelijkheid over voetbal||De Britse wielerwedstrijd de Ronde van Groot-Brittannië is een dag stilgelegd vanwege het overlijden van koningin Elizabeth. Dat schrijft de organisatie. „De organisatie, de ploegen, renners en officials zijn diep bedroefd door het overlijden van koningin Elizabeth II. Als gevolg hiervan zal de zesde etappe, in Gloucestershire op vrijdag 9 september, niet doorgaan.” Ook de voetbalwedstrijden tussen Burnley en Norwich City en Tranmere Rovers en Stockport County, die vrijdag zouden plaatsvinden, zijn uitgesteld. Dat schrijft de English Football League, de op een na hoogste voetbaldivisie in Engeland, in een verklaring. Een beslissing over de rest van de geplande wedstrijden van dit weekend zal worden gemaakt op vrijdagochtend. Bij de wedstrijden van donderdagavond in de Europa League en Conference League werd een minuut stilte gehouden voor de overleden monarch. Bij een aantal duels die om 18.45 uur waren begonnen, gebeurde dat bij het begin van de tweede helft.||https://www.nrc.nl//nieuws/2022/09/08/ronde-van-groot-brittannie-een-dag-stilgelegd-nog-onduidelijkheid-over-voetbal-a4141308
2022-09-09||De topambtenaar nam besluiten, niet de ministers|| Naar het openbare verhoor van Dick Benschop, oud-directeur van Shell Nederland, werd door mensen die de parlementaire enquête naar de Groningse gaswinning volgen, met grote belangstelling uitgekeken. Het gebeurt per slot van rekening niet elke dag dat een topman van dit kaliber door Kamerleden in het openbaar wordt ondervraagd. Welke geheimen zou hij prijsgeven uit de boezem van de Maatschap Groningen, waarin achter gesloten deuren de belangrijkste besluiten werden genomen?  Benschop kwam donderdagmiddag niet met grote onthullingen.  Hij betuigde vooral spijt  dat Shell het draagvlak in Groningen voor de gaswinning heeft verloren. Had hij eind 2012, na de zware aardbeving in Huizinge, maar  de vraag gesteld of de gaskraan niet een pietsie dicht kon, zei hij.  In plaats daarvan stemde hij in die tijd in met een verhoging van de gasverkoop. Hij overzag toen niet dat dit een „verwoestende uitwerking” zou hebben in de discussie over Groningen. Het verhoor eerder op de dag, van een voormalige topambtenaar van het ministerie van Economische Zaken,  bood juist wel veel inzicht in de gang van zaken achter de schermen. Deze Mark Dierikx, ex-directeur-generaal Energie, vertelde hoe hij met een grote mate van zelfstandigheid belangrijke besluiten nam. Dat was in die tijd gebruikelijk, vertelde hij, en dat hoorde ook bij zijn mandaat als regeringsvertegenwoordiger.  Zo stemde Dierikx eind 2012, zonder met de pas aangetreden minister Henk Kamp (VVD) te overleggen, in met het plan van gashandelaar GasTerra in 2013 meer gas te verhandelen dan in 2012. Dat was saillant, omdat op 16 augustus 2012 de zwaarste beving ooit in Groningen plaatsvond, bij het dorp Huizinge. Het Staatstoezicht op de Mijnen (SodM) had kort erna gewaarschuwd dat het aardbevingsrisico veel groter was dan altijd werd gedacht. Maar Dierikx was niet overtuigd door die waarschuwing, het advies van SodM stemde niet overeen met de bevindingen van andere deskundigen, zoals het KNMI en TNO.  De topambtenaar had het alarmerende SodM-rapport, toen hij het onder ogen kreeg, ook niet naar de toenmalige minister gestuurd. Dat was tot begin november 2012 Maxime Verhagen (CDA), en die was nauwelijks op het ministerie aanwezig, omdat het kabinet Rutte I demissionair was. Kamp kreeg het SodM-rapport na zijn aantreden wel te zien, maar met een dringend advies van zijn topambtenaar erbij: grijp niet in, laat eerst meer onderzoek doen. Enkele maanden later, toen duidelijk was dat de gaswinning in 2013 zelfs boven de 50 miljard kuub zou uitkomen, bleef Dierikx op het standpunt dat er niet genoeg informatie beschikbaar was om drastische besluiten te nemen. En Kamp volgde hem daarin. De oud-minister mag er vrijdag zelf meer uitleg over verschaffen aan de enquêtecommissie, dan wordt hij verhoord.||https://www.nrc.nl//nieuws/2022/09/08/de-topambtenaar-nam-besluiten-niet-de-ministers-a4141293
2022-09-09||Trucker wacht proces in vrijheid af|| De Spaanse chauffeur (45) die op 27 augustus van de dijk in Nieuw-Beijerland reed en op een buurtbarbecue terechtkwam, mag in vrijheid zijn proces afwachten. Dat heeft de Rotterdamse rechtbank donderdag besloten. Hij is nog wel verdachte. Bij het drama kwamen zeven mensen om, onder wie een ongeboren baby. Zeven mensen raakten gewond, een vrouw ligt nog zwaargewond in het ziekenhuis. Het OM is het niet eens met de beslissing van de rechtbank en gaat in beroep.  Het OM wil wachten tot het onderzoek is afgerond. Dat kost tijd omdat er veel slachtoffers zijn en veel getuigen. Ook het  technisch vrachtwagen-onderzoek is nog niet klaar. Daarnaast wordt gewacht op medische gegevens uit Spanje om te kunnen vaststellen of een medische aandoening of medicatie mogelijk een rol kan hebben gespeeld en zijn de resultaten van het aanvullende bloedonderzoek er nog niet. Juist daarom vreest het OM voor herhaling. „Zolang we niet weten wat er precies in het bloed zit, bestaat het risico dat hij weer een ongeluk veroorzaakt als hij achter het stuur gaat zitten”, zegt de woordvoerder. Overigens is het rijbewijs van de chauffeur ingevorderd. De advocaat van de chauffeur stelde dinsdag in de talkshow Jinek dat hij op het moment van het ongeluk een epileptische aanval had. Volgens advocaat Winston de Brouwer kwam de Spanjaard pas in het politiebusje weer bij en heeft hij geen enkele herinnering aan het moment dat hij van de dijk reed. Volgens de advocaat weet hij ook niet meer hóé hij op de dijk is gekomen en dat hij  daar met zijn vrachtwagen stilstond. De chauffeur had in zijn jeugd last van epileptische aanvallen daarna niet meer, zei de advocaat. Wel slikte hij nog medicijnen tegen epilepsie. Of hij die de dag van het fatale ongeluk had ingenomen, is onduidelijk. Ooggetuigen zeggen dat de man enkele seconden na het ongeluk in elk geval niet buiten bewustzijn was. Volgens Marian Koedood, die de vrachtwagen al zag toen die nog óp de dijk stond, was de chauffeur bij kennis toen hij uit de wagen werd getrokken. Daarna liep hij zelfstandig, tussen twee politieagenten in, naar de politieauto, zegt zij. Ook nam hij op eigen kracht op de achterbank plaats. „Hij leek wel enigszins gedesoriënteerd”, zegt haar man Henk. „Maar dat is niet zo gek na zo’n klap.” Hij leek wel enigszins gedesoriënteerd Henk Koedood ooggetuige In Nederland zijn er strenge regels voor chauffeurs die een epileptische aanval hebben gehad of epilepsie-medicijnen slikken, zeker al het gaat om het besturen van een vrachtwagen. Een trucker mag in principe niet rijden als hij of zij epilepsie-medicijnen slikt, al zijn er uitzonderingen. Het gaat om Europese regels die ook gelden voor een chauffeur uit Spanje. De advocaat zei bij Jinek dat zijn cliënt „een wrak” is  en te emotioneel om over het drama te praten. „Hij wil meewerken aan het onderzoek, maar omdat hij zich niets herinnert, is dat lastig.” Het is ook onverstandig als hij, in zijn drang mee te werken, dingen zou verzinnen, zegt de advocaat. De chauffeur zat tot afgelopen dinsdag in beperking, wat betekent dat hij alleen contact mocht hebben met zijn advocaat. Sinds dinsdag kan hij weer contact hebben met familie. Het zware ongeluk heeft grote impact in Nieuw-Beijerland en omgeving. Op de barbecue waren veel mensen van de kleine buurtschap Zuidzijde, onderdeel van Nieuw-Beijerland. Woensdag was er een emotionele herdenkingsbijeenkomst. „De Hoeksche Waard was en is in shock. De Hoeksche Waard is in rouw. Een stralende dag kleurde zwart, gitzwart”, zei waarnemend burgemeester Charlie Aptroot.||https://www.nrc.nl//nieuws/2022/09/08/trucker-wacht-proces-in-vrijheid-af-a4141306
2022-09-09||Modi: ze liet me de zakdoek van Gandhi zien||De premier van India, Narendra Modi, heeft op Twitter laten weten diep geroerd te zijn door de dood van de koningin. Hij zegt dat alle ontmoetingen met Hare Majesteit gedenkwaardig waren, maar dat één bijeenkomst met Elizabeth hem altijd is bijgebleven. Ze liet namelijk een keer de zakdoek zien die Mahatma Gandhi haar had geschonken op haar bruiloft. „Dat gebaar zal ik altijd koesteren.”||https://www.nrc.nl//nieuws/2022/09/08/modi-ze-liet-me-de-zakdoek-van-gandhi-zien-a4141304
2022-09-09||Van der Burg krijgt spervuur van kritische vragen over uitstel gezinshereniging||Het blokje ‘nareizigers’ zou hij als laatste bespreken, zei staatssecretaris Eric van der Burg (Asiel en Migratie, VVD) donderdag in de Tweede Kamer. Hij was nog maar net aan het woord. Al snel stond een aantal verontwaardigde Kamerleden bij de interruptiemicrofoons. Of de staatssecretaris dat blokje alsjeblieft niet als laatste maar als éérste kon bespreken. Hier zat nu juist het heikele punt; hier waren zo veel vragen over. „Ik ben weliswaar dienaar van de kroon, voorzitter, maar ik luister natuurlijk graag naar de Kamer”, zei Van der Burg vrolijk.  De vragen gingen over de gezinsherenigingsmaatregel uit het asielplan dat het kabinet eind augustus presenteerde om het aanmeldcentrum in Ter Apel te ontlasten. Daar sliepen die maand meerdere nachten zo’n zevenhonderd asielzoekers buiten op de grond, omdat de asielopvang in Nederland overvol is. Volgens de nieuwe (tijdelijke) maatregel mogen statushouders pas met hun gezin herenigd worden als ze een woning hebben. De afgelopen weken uitten juridische experts kritiek op de maatregel. Gezinshereniging met opzet uitstellen mag volgens hen niet. Dat zou in strijd zijn met het Europees Verdrag voor de Rechten van de Mens en de Europese Gezinsherenigingsrichtlijn.  Van der Burg kreeg een spervuur van kritische vragen vanuit de oppositie, al kwam hij – of de asieldeal – niet echt in de problemen. Een aanzienlijk deel van het debat, dat was aangevraagd door de SP vanwege de vele vragen over het asielplan,  ging dan ook over deze omstreden maatregel. „Hoe valt het te rechtvaardigen om kinderen nog langer van hun vader en moeder gescheiden te houden?”, vroeg Kati Piri (PvdA).  In de eerste termijn kondigde Suzanne Kröger (GroenLinks) een motie aan, samen met Piri, die het kabinet oproept bij de Raad van State advies te vragen over de maatregel. Ze wilde eerst Van der Burg de kans geven dat toe te zeggen zonder een motie. Dat was hij niet van plan, zei de staatssecretaris. „Vóór je een wet maakt, vraag je de Raad van State om advies. Als je al bezig bent met het uitvoeren van beleid, ga je niet naar de Raad om te vragen of je het beleid wel goed uitvoert.” Volgens Van der Burg gaat het asielplan over dat laatste; er is immers geen wet aangepast. Hij erkende wel dat ambtenaren van zijn ministerie hadden gewaarschuwd dat de maatregel voor de rechter mogelijk geen stand houdt, zoals woensdagavond al bleek uit beleidsstukken die Van der Burg naar de Kamer had gestuurd. „Maar de praktijk leert dat je nóóit met zekerheid kan zeggen dat maatregelen stand houden bij de rechter.” Opvallend was dat D66, die gezien wordt als progressief op het gebied van asiel, de staatssecretaris geen enkele keer interrumpeerde toen het ging over de ‘nareizigers’. Toen het kabinet het nieuwe asielplan had gepresenteerd, kreeg de coalitiepartij kritiek vanuit haar achterban. Tijdens het debat zei Anne-Marijke Podt, asielwoordvoerder van D66, over de gezinsherenigingsmaatregel dat die „niet onze maatregel geweest zou zijn” als alleen D66 het voor het zeggen had. Maar in ruil daarvoor staan er volgens Podt maatregelen in het plan waar D66 wél blij mee is, zoals het versneld bouwen van woningen voor twintigduizend statushouders. Ze zei te denken dat de gezinsherenigingsmaatregel juridisch in orde is. „Ik heb vertrouwen in de voorbereiding van het ministerie, maar een advies van de Raad van State vind ik heel logisch.” Gezinsherenigingsmaatregel zou niet onze maatregel zijn Anne-Marijke Podt D66 Don Ceder van de ChristenUnie, die óók kritiek van de achterban had gekregen op het ‘harde’ deel van het asielplan, stelde de staatssecretaris wel vragen over de maatregel. Hoewel hij tijdens het debat het asielplan bleef steunen, vroeg hij Van der Burg: „Wilt u niet of kunt u niet advies vragen aan de Raad van State?” De rechtse partijen praatten liever over een asielstop dan over het asielplan. Vooral JA21 en Groep Van Haga probeerden daarmee op te vallen. De PVV – in asieldebatten vaak nadrukkelijk aanwezig – bleef dit keer wat op de achtergrond. Wybren van Haga las een deel van het VVD-verkiezingsprogramma op aan Ruben Brekelmans (VVD): „Opschorten van het recht van asiel in Nederland, vluchtelingenverdrag opzeggen.”  „Dat is een ambitie voor de komende jaren”, zei Brekelmans.  Van Haga: „Potsierlijk! Er moet blijkbaar af en toe PVV-corvee gedaan worden.” PVV-corvee is de (spottende) benaming voor VVD’ers die harde standpunten verkondigen om radicaal-rechts de wind uit de zeilen te nemen.  Volgens Brekelmans kan het vluchtelingenverdrag nu niet worden opgezegd, omdat daar „geen overeenstemming over is in Europa”. „Joost Eerdmans (JA21): „Het is wel heel bijzonder dat de VVD elkaar een hele grote broek aantrekt en zegt dat we asiel moeten afremmen. Maar eenmaal in het kabinet zeggen ze: ‘Dat kan niet zomaar.’” Van der Burg kreeg nauwelijks interrupties van rechts. Hij kreeg het vooral zwaar te verduren door linkse Kamerleden. De staatssecretaris antwoordde steeds geduldig, maar na een interruptie van Sylvana Simons (BIJ1) werd hij fel. Ze had onder meer gezegd dat ze zich „niet kon voorstellen dat de heer Van der Burg uitkijkt naar de parlementaire enquête inzake deze asieldeal.” Ietwat driftig zei Van der Burg: „Wat ik aan het doen ben hier is ervoor zorgen dat we straks een robuust systeem hebben waarin we die mensen kúnnen opvangen die hier móéten worden opgevangen.”  Aanstaande dinsdag stemt de Tweede Kamer over de ingediende moties, waaronder die van Kröger en Piri.||https://www.nrc.nl//nieuws/2022/09/08/van-der-burg-krijgt-spervuur-van-kritische-vragen-over-uitstel-gezinshereniging-2-a4141303
2022-09-09||Britse sterren staan stil bij de dood van Elizabeth II||Verschillende Britse beroemdheden hebben via sociale media laten weten bedroefd te zijn om de dood van koningin Elizabeth. Sir Elton John schrijft op Twitter haar enorm te gaan missen. „Ze was een inspirerende persoon om te ontmoeten en leidde het land door onze grootste en donkerste momenten met elegantie, gevoeligheid en oprechte warmte. Ze is een enorm onderdeel geweest van mijn leven, vanaf mijn kindertijd tot de dag van vandaag.” Ook de Rolling Stones betuigen hun diepste medeleven aan de koninklijke familie. De koningin was een „constante aanwezigheid” in hun leven, „zoals in die van talloze anderen.” De schrijfster van de Harry Potter-reeks J.K. Rowling schrijft dat sommigen het enorme verdriet van de Britse bevolking vreemd zullen vinden, maar „miljoen voelen genegenheid en respect voor de vrouw die zeventig jaar lang haar constitutionele rol zonder klagen vervulde”. De meeste Britten hebben nooit een andere monarch gekend en de koningin was volgens Rowling „een rode draad door ons hele leven”. Ze was volgens de schrijfster een positief symbool van het VK over de hele wereld. „Ze heeft haar rust verdiend.”||https://www.nrc.nl//nieuws/2022/09/08/britse-sterren-staan-stil-bij-de-dood-van-elizabeth-ii-a4141299
2022-09-09||Steve Bannon aangeklaagd voor miljoenenfraude in &#8216;We Build the Wall&#8217;-campagne||Steve Bannon, voormalig topadviseur van de Amerikaanse oud-president Donald Trump, heeft donderdag voor de rechtbank in New York gezegd dat hij onschuldig is. Hij is aangeklaagd voor fraude en witwassen. „Het is allemaal onzin”, zei hij bij het verlaten van de rechtbank. Bannon wordt ervan verdacht meer dan 15 miljoen dollar (15 miljoen euro) verduisterd te hebben - geld dat gedoneerd was voor de bouw van de muur die Trump beloofde te bouwen langs de grens van de Verenigde Staten met Mexico, zo melden internationale persbureaus. De 68-jarige Bannon, een prominent figuur in de Amerikaanse alt-rightbeweging, moet zich verdedigen tegen een zestal aanklachten voor de ‘We Build the Wall’-campagne. Volgens de aanklacht beloofde Bannon potentiële donoren dat al hun geld naar de te bouwen muur zou gaan, maar sluisde hij uiteindelijk veel geld door naar onder meer de directeur van de We Build the Wall Inc., die had beloofd geen salaris aan te nemen. Bannon werd op federaal niveau eerder al met een vergelijkbare aanklacht aangeklaagd. In zijn laatste uren als president verleende Trump zijn oud-adviseur echter gratie, waardoor het niet tot een vervolging kwam. De gratie van Trump beschermt Bannon echter niet in strafrechtszaken. Het Openbaar Ministerie in New York kon daarom kort na de gratieverlening een eigen onderzoek openen. Als Bannon in deze zaak wordt veroordeeld kan hij tot vijftien jaar gevangenisstraf krijgen. In juli van dit jaar werd hij al veroordeeld voor minachting van het Congres in een andere rechtszaak rond de Capitoolbestorming van 6 januari 2021. In die zaak, waarin een hoger beroep loopt, krijgt hij een boete van maximaal 200.000 dollar en een celstraf van tussen de zestig dagen en twee jaar.||https://www.nrc.nl//nieuws/2022/09/08/steve-bannon-aangeklaagd-voor-miljoenenfraude-in-we-build-the-wall-campagne-a4141282
2022-09-09||Poetin condoleert Charles III||Ook de Russische president Vladimir Poetin heeft zijn condoleances overgedragen aan Charles, de nieuwe koning van het Verenigd Koninkrijk. Dat schrijft Reuters op basis van Russische persbureaus. De dood van Elizabeth II is volgens hem „een zwaar verlies” voor de Britten. De koningin was „terecht” een geliefde en gerespecteerde figuur, en een autoriteit op het wereldtoneel, aldus Poetin. De Russische regeringsleider wenst Charles III „moed en veerkracht” toe voor de komende dagen.||https://www.nrc.nl//nieuws/2022/09/08/poetin-brengt-condoleances-over-aan-charles-iii-a4141298
2022-09-09||Truss om 17.30 uur geïnformeerd over dood Elizabeth||Hoe laat Elizabeth precies is gestorven, is nog niet bekend. Wel is inmiddels duidelijk dat premier Liz Truss om 17.30 uur Nederlandse tijd geïnformeerd is over de dood van de koningin. Dat heeft de woordvoerder van Truss gezegd, melden Britse media. Het nieuws is Truss verteld door kabinetssecretaris Simon Case. Truss heeft later op de avond voor Downing Street 10 een toespraak gegeven. Daarna heeft ze gesproken met de nieuwe koning Charles III. Volgens haar woordvoerder volgt om 22.00 uur Nederlandse tijd een bijeenkomst met ministers. ||https://www.nrc.nl//nieuws/2022/09/08/truss-om-17-30-uur-geinformeerd-over-dood-elizabeth-a4141291
2022-09-09||Aartsbisschop van Canterbury: Queen had &#8216;diepgeworteld christelijk geloof&#8217;||De aartsbisschop van Canterbury, Justin Welby, heeft zich „met diepe droefheid bij de natie aangesloten om te rouwen om de dood van de koningin”. De religieuze leider van de Anglicaanse Kerk en daarmee de belangrijkste religieuze hoogwaardigheidsbekleder het VK, spreekt in een verklaring van zijn „diepe dankbaarheid voor de buitengewone toewijding van Hare Majesteit aan het Verenigd Koninkrijk”. Welby schrijft bewondering te hebben voor Elizabeth en spreekt over haar kracht tijdens de coronapandemie. „Ze sprak krachtig over het licht dat geen duisternis kan overwinnen. Ze herinnerde ons aan een diepe waarheid over onszelf: we zijn een hoopvol volk dat om elkaar geeft. Allemaal tekenen van een diepgeworteld christelijk geloof.” Ook roemt hij haar trouwe geloof. Volgens hem leefde ze elke dag van haar leven voor haar geloof. „Haar vertrouwen in God was fundamenteel voor de manier waarop ze haar leven leidde - uur na uur, dag na dag.” Paus Franciscus heeft zijn condoleances betuigd aan koning Charles III en aan de Britse bevolking. Hij prijst haar „leven van onvoorwaardelijke dienstbaarheid aan het welzijn van de natie en het Gemenebest” in een officiële verklaring. „Op u en allen die de nagedachtenis van u koesteren, roep ik een overvloed aan goddelijke zegeningen af.”||https://www.nrc.nl//nieuws/2022/09/08/aartsbisschop-van-canterbury-queen-had-diepgeworteld-christelijk-geloof-a4141289
2022-09-09||Onverwacht Oekraïens succes door een nieuw tegenoffensief: ‘Zeer effectief’|| Met een verrassingsaanval in het noordoosten van Oekraïne heeft de  Oekraïense krijgsmacht militair succes weten te boeken. In het gebied ten zuidoosten van Charkov, de tweede stad van Oekraïne, is de  Russische krijgsmacht de laatste dagen in oostelijke richting teruggedrongen. Militaire experts zijn verrast over de slagkracht van de Oekraïense krijgsmacht, die na zes maanden oorlog in staat blijkt om op twee fronten tegelijk in de aanval te gaan. Anders dan bij het Oekraïense offensief in de regio rond de zuidelijke stad Cherson brengt de krijgsmacht wél informatie naar buiten over de vorderingen in de regio Charkov. President Zelensky bevestigde woensdagavond in zijn dagelijkse toespraak dat de  Oekraïense krijgsmacht een nieuw, tweede offensief heeft ingezet. Oleksi Hromov, lid van de generale staf, meldde donderdagmiddag bij een briefing dat Oekraïense soldaten 50 kilometer zijn doorgedrongen in door Rusland bezet gebied en dat twintig dorpen zijn heroverd. In de beide regio’s waar Oekraïne nu de  Russische krijgsmacht onder druk zet, Cherson en Charkov, is volgens Hromov 700 vierkante kilometer grondgebied op Rusland heroverd.  De Verenigde Staten kondigden donderdag opnieuw forse militaire steun aan Oekraïne aan. Bij een bijeenkomst op legerbasis Ramstein in Duitsland maakte Lloyd Austin, de Amerikaanse minister van Defensie, bekend dat de VS nog eens 675 miljoen dollar aan wapens zullen leveren. Het gaat daarbij om houwitsers, raketten en artilleriemunitie. De Amerikaanse minister van Buitenlandse Zaken, Antony Blinken, maakte donderdag in Kiev bekend dat de VS daarnaast nog 2,2 miljard euro uittrekken voor militaire steun. De helft is bestemd voor Oekraïne, de helft gaat naar zeventien landen in Midden- en Oost-Europa. De regering-Biden heeft tot nu toe in totaal 15,2 miljard dollar aan steun aan Oekraïne toegezegd. Militaire waarnemers prijzen het strategisch vernuft van de Oekraïense legerleiding. Aangenomen wordt dat Oekraïne met het offensief in het zuiden heeft bereikt dat Russische soldaten vanuit het oosten naar het zuiden zijn verplaatst. Dat bood de kans om in de regio Charkov toe te slaan.   Het Amerikaanse Institute for the Study of War  spreekt van een „opportunistisch maar zeer effectief tegenoffensief”. De verrassingsaanval „demoraliseert Russische troepen waarschijnlijk met succes”. Op sociale media circuleren beelden van gevangen genomen Russische soldaten en Oekraïense vlaggen die weer  wapperen. Op Russische Telegramkanalen staan  paniekreacties op het onverwachte Oekraïense succes. Dat succes betreft de herovering van bescheiden plaatsen, die hun strategische betekenis waarschijnlijk ontlenen aan spoorlijnen. Naar verluidt nadert de  Oekraïense krijgsmacht Koepjansk, en daarmee de noord-zuid spoorlijn. In dat geval kan de bevoorrading van de Russische krijgsmacht worden doorbroken. Het door Oekraïne heroverde Balakliya ligt aan de spoorlijn tussen Charkov en Izjoem, een logistiek knooppunt en voor Rusland een cruciale schakel tussen het noordoosten en de Donbas. Herovering van plaatsen kan ook symbolisch belangrijk zijn, zegt Clingendael-analist Bob Deen op Twitter: Sjevtsjenkove verwijst naar de nationale dichter van Oekraïne, Taras Sjevtsjenko. Onduidelijk is vooralsnog welke van de twee offensieven, voor Oekraïne het belangrijkst is. Het gebied ten oosten van Charkov vormt de poort naar de Donbas, het gebied rond Cherson vormt de toegang tot de Krim. Volgens Zelensky kan er pas sprake zijn van vrede als zowel  Krim als Donbas weer in Oekraïense handen zijn.  Kiev bevestigde deze week dat de  Oekraïense krijgsmacht verantwoordelijk was voor explosies op de Krim. Dat het ging om Oekraïense raketten werd al langer vermoed, maar de beschietingen waren tot nu toe niet officieel opgeëist.||https://www.nrc.nl//nieuws/2022/09/08/oekraine-verrast-met-het-openen-van-tweede-front-a4141292
2022-09-09||DNB wil witwasaanpak meer richten op klanten met de hoge risico’s: ‘De pijplijn is overvol’||Ruim 1,1 miljard euro waren de grote Nederlandse banken ING, Rabobank, ABN Amro en Volksbank vorig jaar samen kwijt aan antiwitwasbeleid. En de budgetten voor dit jaar zijn alweer verhoogd. Een groot deel van dat geld gaat naar de meer dan 10.000 fte’s die bezig zijn met klantdossiers op orde brengen, screenen van ongebruikelijke transacties en natrekken van nieuwe klanten op witwasrisico’s en terrorismefinanciering.  Nadat ING en ABN Amro de afgelopen jaren schikkingen hadden getroffen – van 775 miljoen respectievelijk 480 miljoen euro – met het Openbaar Ministerie vanwege tekortschietend witwastoezicht, zat de schrik er in de bankensector flink in. Met grote programma’s moesten alle grote Nederlandse banken een flinke inhaalslag maken om dossiers van hun bestaande klanten op orde te krijgen. Recent ontdekte NRC   dat ook Rabobank hier nog mee worstelt. Het leidde de afgelopen jaren tot miljarden aan investeringen, maar ook tot klachten binnen en buiten de financiële sector. De banken namen in 2021 afscheid van 7.700 klanten vanwege risico’s op witwassen of terrorismefinanciering. In totaal meldden financiële instellingen meer dan een miljoen ongebruikelijke transacties bij meldpunt FIU (Finance Intelligence Unit), wat leidde tot een stijging in veroordelingen voor witwasmisdrijven: van 600 in 2016 naar 1.100 in 2020.  Maar hoe proportioneel zijn al die inspanningen? Intern is kritiek te horen op de belasting die dat op de banken legt. Onlinebank Bunq begon onlangs een rechtszaak tegen De Nederlandsche Bank (DNB), omdat de toezichthouder in haar ogen te veel vasthoudt aan een traditionele manier van risicocontrole, in plaats van in te zetten op bijvoorbeeld kunstmatige intelligentie.  Hoewel het volgens DNB „écht, écht nodig was” dat banken al die miljardenuitgaven deden en doen, kondigt de toezichthouder vrijdag een wijziging in aanpak aan. Als het aan de toezichthouder ligt, richten de banken zich meer op klanten met hoge risico’s, en minder op lage risico’s, vertelt directeur bankentoezicht Steven Maijoor in het tijdelijke onderkomen van DNB bij station Amsterdam-Amstel.  Ook moet het aantal meldingen aan het verzamelpunt voor verdachte transacties FIU omlaag kunnen, door niet meer alle opvallende transacties te melden, maar alleen de écht verdachte. Daarnaast moet er meer ruimte komen voor uitwisseling van klantgegevens tussen banken en voor de inzet van technologie om toezicht efficiënter te maken. Waarom wil DNB nu een andere witwasaanpak? „De afgelopen jaren zien we dingen wel echt veranderen. Waar we eerst financiële instellingen moesten overtuigen van het belang van hun rol als financiële poortwachter, is dat nu niet meer nodig. De banken hebben veel geïnvesteerd om achterstanden in te halen. Daarmee neemt ook voor ons als toezichthouder de kennis toe over hoe je witwassen zo goed mogelijk kunt aanpakken. „Maar ik zal  eerlijk zijn: we weten ook dat er vragen worden gesteld over de effectiviteit. Wat levert het op? Klanten ondervinden soms nadelen van deze verplichtingen. Die moeten  veel formulieren invullen. Maar het kan ook zo ver gaan dat hun rekeningen worden geblokkeerd of geweigerd. Nu de banken op weg zijn, is dit een logisch moment om na te denken over hoe je de witwasaanpak gerichter kunt maken.”  DNB publiceert vrijdag een rapport van 38 kantjes met een  evaluatie van het huidige beleid en vooral aanzetten tot hoe het „gerichter” moet worden, aldus Maijoor. De centrale bank is daarbij voor een deel afhankelijk van anderen, en organiseert daarom binnenkort ‘rondetafelgesprekken’. „We zien het als de start van een discussie.” DNB is niet de eerste deelnemer aan die discussie. Banken proberen het gesprek al een tijdje te openen, en ook de Algemene Rekenkamer deed recent  aanbevelingen voor effectiever antiwitwasbeleid. Voorzitter Medy van der Laan van bankenkoepel Nederlandse Vereniging van Banken  stelde vorig jaar dat de banken van de toezichthouder „perfect” moeten opereren. „Dat kost heel veel geld en mankracht. Maar wij zijn inmiddels zo goed geworden dat politie, justitie en de FIU het eigenlijk niet kunnen bijbenen.” Een van de voorstellen die DNB nu doet, staat al langer op de wensenlijst van banken: uitwisseling van data tussen banken. Maijoor: „Een bank is jaren in de weer om afscheid te nemen van een zakelijke klant als die een witwasrisico vormt. Ik denk dat het terecht is de discussie te voeren over de vraag in hoeverre een nieuwe bank de historie van die klant mag kennen. Daar speelt ook weer de afweging tussen privacy van een klant en effectief tegengaan van witwassen. Wat mag je delen van een klant? En moeten we daarvoor misschien wetgeving aanpassen? Ik vind het wenselijk die discussie te voeren.”  Om te voorkomen dat bedrijven geen rekening meer kunnen openen, pleit DNB voor een basisbankrekening voor bedrijven met beperkte mogelijkheden – zoals die al bestaat voor particulieren. Meldingen van mogelijke witwastransacties komen via bijvoorbeeld banken bij een centraal meldpunt terecht. Dat is de Financial Intelligence Unit (FIU). Die beoordeelt de meldingen en zet deze voor onderzoek door naar de FIOD. Uiteindelijk besluit het OM of er voldoende bewijs is tegen een bedrijf of persoon om een zaak voor de rechter te laten komen. Als financiële instellingen ongebruikelijke transacties tegenkomen, moeten ze een melding doen bij de FIU. Dat is automatisch zo als een particulier of bedrijf een groot bedrag in contanten opneemt of als ineens een hoog bedrag wordt overgeschreven. In 2021 ging het om 1,2 miljoen meldingen, waarvan meer dan 20 procent van banken komt. Die zijn kritisch: het aantal echt verdachte transacties lag onder de 100.000. Bovendien vinden ze dat ze te weinig terughoren van de FIU over wat met de meldingen wordt gedaan. Nederland is een van de weinige landen die in de wet heeft geregeld dat banken een melding moeten doen bij het niveau ‘ongebruikelijk’. De meeste andere landen in de EU kiezen voor ‘verdachte transacties’. DNB wil daar nu ook naartoe. „Nu zie je dat transacties standaard worden gemeld als ze boven een bepaald bedrag uitkomen. Je kunt je afvragen hoe effectief dat is. De pijplijn bij de FIU is hierdoor overvol”, zegt Majoor.  „Het kan dan beter zijn om te beginnen met signalen die van betere kwaliteit zijn, ook voor de FIU. Ook de feedback die instellingen krijgen, kan beter. Als banken meer horen over welke ongebruikelijke transacties het label verdacht verdienen, dan helpt dat hen ook weer bij het verbeteren van de meldingen.” Misschien wel de belangrijkste ‘discussie’ die DNB wil voeren, gaat over de indeling van klanten in risicocategorieën. Nu al moeten banken dat doen: een simpele klant met een spaarrekening kan als laag risico worden ingeschat, een bedrijf dat bijvoorbeeld veel cash verwerkt is een hoog risico. Het idee daarachter is dat bankmedewerkers de klanten met een laag risicoprofiel daarna niet meer zo vaak hoeven te bekijken. In de praktijk werkt dat slecht, constateert DNB. Klanten die eigenlijk maar weinig risico’s met zich mee brengen  moeten vaak toch heel veel vragen beantwoorden en formulieren invullen, uit vrees van de bank dat ze niet aan de wet voldoet en daar door de toezichthouder op aangesproken wordt. DNB wil die ‘risicogebaseerde’ screening alsnog beter van de grond krijgen. Maijoor: „Waar we nu vooral de nadruk op willen leggen: in welke gevallen is het goed genoeg? In welke gevallen zijn de risico’s beperkt en kun je volstaan met een kleinere inzet?”  Hoe denken jullie dat de banken dat dan nu wel echt gaan doen? „Wij zitten er als toezichthouder niet bij als de gegevens van een klant worden opgevraagd, dat blijft een verantwoordelijkheid van de banken. Wij kunnen als toezichthouder met richtlijnen wel meer duidelijkheid bieden, om invulling te geven aan de wet. Het zal van bank tot bank verschillen wat je moet doen, dat hangt ook af van wat voor soort klanten je hebt. Dat zou comfort kunnen geven: dit is gepast in deze situatie.” Betekent dit dat banken op termijn wat kunnen afschalen, dat de antiwitwasinzet wat minder groot kan worden? „Kijk, de uiteindelijke inzet om te voldoen aan deze verplichtingen is aan de bank. Hoe ze dat oplossen, dat is niet aan de toezichthouder. Tegelijk wordt wel een kwart van de 1,1 miljard euro die de vier banken besteden en die betrekking heeft op tegengaan van witwassen en terrorismefinanciering gebruikt voor herstel. Je hoopt, als dat herstel achter de rug is, dat het daardoor minder arbeidsintensief wordt en beter gericht kan worden op de hoge risico’s. Technologie kan daar natuurlijk ook aan bijdragen. Op die manier denk ik zeker dat de belasting voor zowel de financiële instellingen als klanten teruggebracht kan worden.” Er is al een tijdje kritiek van de banken. DNB beweegt nu mee. Geven jullie daarmee niet toe dat je te veel van banken hebt gevraagd? „Het heeft best lang geduurd voordat banken echt stappen vooruit hebben gezet. En dat was ook hard nodig. De aanpak was ondermaats. Dus was het goed dat we daar strak op zaten. Maar er zullen vast en zeker ook beslissingen zijn geweest waarvan je zegt: nou, had dat niet anders gekund, want natuurlijk maken ook  toezichthouders  fouten.   Ik denk dat de kern van wat we nu doen, is zeggen: op een aantal punten is het goed om te kijken wanneer het goed genoeg is.”  Steven Maijoor (1964) was tien jaar bestuursvoorzitter van de Europese toezichthouder op de financiële markten, ESMA. Daarvoor werkte hij  bij de Autoriteit Financiële Markten als directeur kapitaalmarkten. Bij de AFM kwam hij terecht vanuit de Universiteit Maastricht, waar hij hoogleraar accounting, control en auditing was.   ||https://www.nrc.nl//nieuws/2022/09/08/ruim-een-miljoen-ongebruikelijke-financiele-transacties-witwasaanpak-mag-wel-gerichter-vindt-dnb-a4141207
2022-09-09||Kerkklokken luiden vrijdag een uur lang in het VK||De verwachting is dat kerkklokken vrijdag door heel Engeland te horen zullen zijn, vanwege het overlijden van Elizabeth. Dat heeft de Anglicaanse Kerk bekendgemaakt. De organisatie moedigt parochiekerken, kapellen en kathedralen aan om de klokken te luiden en open te gaan voor kerkgangers die willen bidden.  Het overkoepelende orgaan raadt aan om de kerkklokken morgen een uur lang te laten luiden, vanaf het middaguur (Britse tijd). Daarnaast vraagt de Anglicaanse Kerk kerken om condoleanceregisters te plaatsen in de gebouwen en de vlag halfstok te hangen.  Het nationale leven zal de komende dagen in het Verenigd Koninkrijk even tot stilstand komen. Televisiezenders passen hun programmeringen aan om stil te staan bij de dood van de monarch. Parlementsleden zullen binnenkort een eed af moeten leggen aan de nieuwe koning Charles III. Het leven komt niet geheel tot stilstand: de verwachting is dat winkels en scholen gewoon openblijven. In ieder geval tot de dag van de staatsbegrafenis. ||https://www.nrc.nl//nieuws/2022/09/08/kerkklokken-luiden-vrijdag-een-uur-lang-in-het-vk-a4141284
2022-09-09||&#8216;Koningin hield Australië in haar hart&#8217;, schrijft premier||Volgens de premier van Australië, Anthony Albanese, markeert het overlijden van Elizabeth II „het einde van een historisch bewind”. De koningin, ook staatshoofd van Australië, had inderdaad een lange en innige band: in 1954, een jaar na haar kroning, was zij de enige regerende soeverein die ooit Australië bezocht, en daarna volgden nog vijftien andere bezoeken. „Het was duidelijk dat Hare Majesteit Australië in haar hart hield”, staat in de verklaring van Albanese.  Hij roemt Elizabeth ook om de „behendige diplomatie” waarmee zij de diversiteit van het moderne Gemenebest - een belangrijk deel van de hervormingen in het ‘tweede Elizabethaanse tijdperk’- juist wist te verbinden. „In landen over de hele wereld zal worden gerouwd om haar heengaan.” Albanese citeert juist de koningin zelf, die verdriet ooit omschreef als „de prijs die we betalen voor liefde”. ||https://www.nrc.nl//nieuws/2022/09/08/in-de-gemenebest-koningin-hield-australie-in-haar-hart-schrijft-premier-a4141290
2022-09-09||In het Schotse Inverness is de dood van de Queen geen al te emotionele zaak||In The Waterfront, een volle pub in het Schotse Inverness, daalt het volume van de gesprekken heel even als Sky News op grootbeeld-tv het overlijden van koningin Elizabeth II bekendmaakt. Maar wie gedragen stilte verwacht, laat staan het volkslied, vergist zich. In de natie die zich al eens bijna afscheidde uit het Verenigd Koninkrijk en dat misschien op termijn werkelijk zal doen, is de dood van de vrouw die de Unie belichaamde geen al te emotionele zaak.  En een minuut later lijkt er in de pub niets gebeurd.  „God Save the Queen?, dat zou hier nooit kunnen”, zegt James, assistant manager van The Waterfront. „Wij respecteren wat ze gedaan heeft voor het land, maar we geloven niet meer in de monarchie.” In 2014 koos Schotland tijdens een referendum nipt tegen afscheiding. Als de Britse regering instemt met een nieuw referendum, zal dat volgens James „zeker” anders uitpakken, ook omdat Schotland in meerderheid tegen de Brexit heeft gestemd die er toch kwam.  Maar niet iedereen denkt er zo over. Elizabeth stierf in haar Schotse zomerverblijf, Balmoral, tussen Aberdeen en Inverness. Haar overlijden volgde op een dag van steeds somberder nieuwsberichten. Margaret (79) en haar man, beiden uit Inverness, hebben de hele dag gespannen tv gekeken en gingen naar de pub om er even uit te zijn. Daar kwam het overlijdensbericht. „En de tranen liepen ons over de wangen”, zegt Margaret. „Ik heb altijd van haar gehouden. Zij was een true person, die het land verenigde. Ik moet er niet aan denken wat er nu kan gebeuren. Maar ik troost me met de gedachte dat ze nu bij onze Heiland is, want zij was een christelijke lady.” En Schotland zou Schotland niet zijn zonder Schotten uit andere landen die terugkeren naar hun roots. „Wij bekijken dit van een afstand, maar toch zijn we bedroefd”, zegt Bob Randolph, een oudere Amerikaan uit Virginia in The Waterfront. „We vroegen ons wel eens af waarom de monarchie hier nog voortduurde”, zegt hij. „En met Charles, die stuffy is, weten we niet hoe het verder moet.” Pat Barner, Bobs vrouw, is ook verbaasd dat de Schotten in het café zo lauw reageren. Ze was een grootse vrouw, zegt ze. „Haar laatste officiële daad was het beëdigen van de nieuwe premier, Liz Truss, terwijl ze doodziek was. Dat noem ik heroïsch.”||https://www.nrc.nl//nieuws/2022/09/08/in-het-schotse-inverness-is-de-dood-van-de-queen-geen-al-te-emotionele-zaak-a4141288
2022-09-09||Na dood ex-topman Tata barst in India discussie los over  de rampzalige verkeersonveiligheid||In India vallen gemiddeld 18 doden per uur in het verkeer, wat het tot een van de gevaarlijkste autolanden ter wereld maakt. Nu de bekende industrieel Cyrus Mistry afgelopen zondag bij een crash omkwam, is een discussie over de verkeersveiligheid voor het eerst in volle hevigheid losgebarsten. De ex-topman van het  Tata-concern kwam om toen de auto waar hij in zat op een vangrail reed bij Mumbai. Hij droeg geen autogordel, volgens de lokale autoriteiten.  „Het te vroege overlijden van Cyrus Mistry is schokkend”, liet premier Narendra Modi na het ongeluk in een statement weten. Minister van Transport Nitin Gadkari suggereerde dat zijn regering strenge maatregelen zou gaan nemen. Zo moeten er meer controles komen op het dragen van gordels en moeten automakers verplicht een geluidje laten klinken wanneer iemand zijn of haar gordel niet om heeft.        Ook wil Gadkari meer dan twee airbags verplicht  stellen.  In India zijn deze alleen verplicht voor de twee stoelen voorin een auto. Dit wordt vaak toegeschreven aan de invloed van ’s lands grootste autobouwer Maruti Suzuki, een Indiase dochter van het Japanse merk. Het bedrijf verzet zich al jaren tegen het verplicht stellen van meer airbags, met het argument dat dit auto’s duurder maakt. Daardoor zouden ze niet meer te betalen zijn voor minder welvarende Indiase consumenten.  In India komen jaarlijks 150.000 mensen om in het verkeer. Één op de tien wereldwijde verkeersdoden valt in het land.        In de nasleep van het ongeluk hebben sommige experts en autorijdersverenigingen ook hun kritiek geuit op de slechte staat van de Indiase wegen. De plek waar het ongeluk plaatsvond zou een zeer onoverzichtelijk stuk weg geweest zijn, aldus een woordvoerder van een Indiase automobilistenvereniging tegen lokale media. Mistry (54) zat tijdens de crash met drie anderen in de auto. Twee inzittenden  werden gewond naar het ziekenhuis gebracht, Mistry en een andere overleden ter plaatse. Mistry, die van Iers-Indiase afkomst was, gaf tussen 2011 en 2016 leiding aan het  Tata Sons-concern. ||https://www.nrc.nl//nieuws/2022/09/08/na-dood-ex-topman-tata-barst-in-india-discussie-los-over-de-rampzalige-verkeersonveiligheid-a4141287
2022-09-09||Lichten Eiffeltoren in Parijs zijn donderdag uitgezet||De lichten van de Eiffeltoren in Parijs blijven donderdagavond uit als „eerbetoon” aan de overleden Elizabeth. Dat heeft de Parijse burgemeester Anne Hidalgo donderdagavond op Twitter gezegd. In het bericht zegt ze verder dat ze het „enorme verdriet” van Parijzenaren heeft overgebracht aan de ambassadeur van het Verenigd Koninkrijk in Frankrijk, Menna Rawlings.||https://www.nrc.nl//nieuws/2022/09/08/lichten-eiffeltoren-in-parijs-zijn-donderdag-uitgezet-a4141281
2022-09-09||Forensisch echtpaar Eikelenboom zat er wel vaker naast||De zon zakt achter de heuvels van Colorado, en aan de keukentafel, tussen de katten, boort Richard Eikelenboom een gat in een piepschuim schedel die zijn vrouw Selma vasthoudt. Het is een scène uit de documentaireserie De Villamoord, over een mogelijke gerechtelijke dwaling. De documentairemakers zijn naar de VS gereisd om Richard en Selma Eikelenboom zich over de zaak te laten buigen: „In Nederland ontraadselden ze een indrukwekkend aantal geruchtmakende zaken”, aldus de voice-over. Samen bekijken ze foto’s van de plaats delict. Richard Eikelenboom heeft net zo’n wapen als het moordwapen aan weten te schaffen, zegt Selma tegen de filmmakers: „Hij heeft stad en land afgezocht.” In  het bos schiet Richard  een kogel af, nadat hij zekerheid heeft gekregen dat de camera loopt. „Ja? Filmt-ie?” Daarna gaat hij met het doorgeladen wapen naast zijn vrouw Selma zitten. Selma: „Zit er een safe op?” Richard: „Nee.” Selma schuift snel achteruit. Richard en Selma Eikelenboom  worden als forensisch deskundigen vaak geraadpleegd in Nederlandse moordzaken. Verongelukken kinderen in een schoolbus in Zwitserland? Dan leveren de Eikelenbooms een rapport aan waaruit zou blijken dat het niet zomaar een ongeluk was, maar de chauffeur zelfmoord wilde plegen. Denkt justitie dat de moordenaar van zakenman Koen Everink is gevonden? Dan komen de Eikelenbooms met een theorie waarom er meerdere daders in het spel zouden zijn.  In meer dan honderd strafzaken  traden ze op als  deskundigen, waarbij rechters het vonnis soms baseren op hun rapporten. Ze worden door het Openbaar Ministerie ingeschakeld, of door de verdediging. Maar nu blijkt het duo zélf mede verantwoordelijk voor een gerechtelijke dwaling. Het gerechtshof Arnhem-Leeuwarden bepaalde maandag dat in de zaak die bekend is geworden als de ‘Rosmalense flatmoord’ een man onterecht is veroordeeld voor het doden van zijn vriendin. De veroordeling leunde sterk  op rapporten van Richard en Selma Eikelenboom. Het hof was deze week zeer kritisch op hun rapporten, die uitgingen van verkeerde aannames en interpretaties, bovendien hadden de onderzoekers volgens het hof een aantal zaken niet openlijk verteld. Het hof vond dat de beoordeling van hun rapporten een nog grotere behoedzaamheid vergt dan normaal.  Het is, zo blijkt uit een inventarisatie van NRC en gesprekken met tien andere gerechtelijk deskundigen, lang niet de enige zaak waarin de betrouwbaarheid van hun rapporten en hun expertise in twijfel wordt getrokken. Al vele jaren schrijft het tweetal rapporten die in de rechtszaal onderuit worden gehaald.  Ze leren elkaar kennen tijdens een bloedsporencursus. Richard en Selma Eikelenboom werken in 2002 allebei voor het Nederlands Forensisch Instituut (NFI). Zij, dan nog Selma Schieveld, op de afdeling biologie. Hij als sporenonderzoeker. „We vonden elkaar in de gedrevenheid”, zegt Richard Eikelenboom er later over in een interview met NRC.  Binnen het NFI geldt Richard Eikelenboom als de rijzende ster, zeggen betrokkenen uit die tijd. In de Deventer moordzaak vindt hij, tegen alle verwachtingen in, op de blouse van de vermoorde weduwe dna van Ernest Louwes, de fiscaal jurist van de weduwe. Het zet de zaak op zijn kop, want Louwes wordt, nadat hij in herziening was vrijgelaten, alsnog veroordeeld. Ook binnen het NFI is het een doorbraak: tot dan toe werd louter gezocht op zichtbare sporen, Eikelenboom weet ook op niet-waarneembare plekken dna te vinden. We vonden elkaar in de gedrevenheid Richard Eikelenboom over zijn samenwerking met partner Selma Als de sporenonderzoeker promotie wil maken en dna-deskundige wil worden, zodat hij zelf rapporten kan opstellen, raakt hij in conflict. Eikelenboom zakt voor zijn mondelinge examen, nadat hij schriftelijk was geslaagd. Doorgestoken kaart, zegt Selma Eikelenboom, die namens beiden een reeks vragen per e-mail beantwoordde. „Richard als onafhankelijk dna-deskundige was te bedreigend voor het NFI.”  Het conflict komt tot uitbarsting rond de Schiedammer parkmoord. Eikelenboom concludeert op basis van de gevonden dna-sporen dat niet verdachte Kees B., maar iemand anders de dader moet zijn. De rapporteur van het NFI durft zover niet te gaan. De rechtbank krijgt niets mee van de interne twijfels en veroordeelt Kees B. Eikelenboom laat de zaak niet rusten. Hij geeft lezingen aan justitiemedewerkers, waarbij hij vertelt dat Kees B. ten onrechte vastzit. Achteraf blijkt dat Eikelenboom het bij het juiste eind had; Kees B. komt vrij. Eikelenboom stapt op bij het NFI. Ook Selma heeft het instituut dan al verlaten, na ruzie met collega’s. Samen beginnen ze een eigen forensisch bureau: Independent Forensic Services (IFS).    Ze profileren zich als tegenhanger van het NFI, dat volgens het stel te dicht op het OM zit en daardoor niet onafhankelijk genoeg zou zijn. Een stelling die door menig advocaat, maar ook door rechtspsycholoog Peter van Koppen wordt onderschreven. „Het NFI heeft een te groot monopolie, het is een afdeling van het ministerie van Justitie en Veiligheid. Onafhankelijke deskundigen zijn dus écht nodig”, zegt hij. De Eikelenbooms zetten zich in de markt als dé partij waar je moet zijn om bevindingen van het NFI te toetsen. Ze geven cursussen aan advocaten, zo herinnert toenmalig strafpleiter Bert de Rooij zich. In een snelweghotel kwamen zo’n twintig advocaten bijeen, die volgens De Rooij „kritiekloos op de cursus reageerden. Het deed sektarisch aan. Een deel van de advocaten loopt met ze weg, omdat ze rapporteren wat hen uitkomt.” Dat laatste ontkent Selma Eikelenboom stellig: „Wij zeggen tegen advocaten: als je cliënt schuldig is, kun je beter niet bij ons komen omdat de kans groot is dat wij nog meer vinden.”  Het echtpaar is een graag geziene gast op televisie. En niet alleen om over eigen onderzoeken te vertellen. Zo leggen ze na de terroristische aanslagen in Parijs bij RTL Late Night uit hoe kijkers moeten reageren op een gewapende terrorist. Ze raden aan de terrorist áán te vallen. Richard heeft in de studio een kalasjnikov vast, Selma duwt het wapen naar beneden en haalt het magazijn eruit. Daarna zegt ze dat je de terrorist pijn moet doen. „Dames, trek uw schoen uit en verkoop hem een flinke lel met uw hak.” De Eikelenbooms zijn dan al verhuisd naar de Verenigde Staten, waar ze met behulp van dna-bewijs onschuldigen uit de gevangenis krijgen. Het levert ze nog meer bekendheid op. In 2019 kondigt filmster Nicole Kidman zelfs een serie aan gebaseerd op het Nederlandse ‘CSI-echtpaar’, dat vanuit hun boerderij de meest mysterieuze moorden zou weten op te lossen.  Maar de realiteit is anders: in Nederlandse rechtszalen worden hun onderzoeken geregeld terzijde geschoven, blijkt uit een inventarisatie van NRC van sinds 2010 gepubliceerde uitspraken op de website rechtspraak.nl. Rechters en raadsheren noemen de onderzoeken van IFS onder meer „zeer speculatief”, „hypothetisch van aard” of gebaseerd op  „onjuiste feiten”.  De moord op Koen Everink is een voorbeeld van zo’n zaak. Tennisleraar Mark de J. werd verdacht van de moord op de zakenman, maar hij verklaarde dat hij bij het huis van Everink zou zijn ontvoerd door een groep mannen. De verdediging huurt IFS in voor nader onderzoek. Het bedrijf levert een rapport aan dat de verklaring van De J. ondersteunt: de moord zou volgens IFS „zeer waarschijnlijk” zijn gepleegd door meerdere daders. Terwijl de zaak nog loopt, stuurt IFS al een persbericht rond over haar eigen conclusie. Richard en Selma Eikelenboom verschijnen in talkshows om hun bevindingen toe te lichten. Daarmee gingen zij volgens de rechtbank Midden-Nederland te ver: het speculeren over de uitkomst van een proces is „niet verenigbaar met een positie als onafhankelijk deskundige”.  De inhoud van hun rapport deugt evenmin, vindt de rechter. De conclusie dat er meerdere daders in het spel zijn, is gebaseerd op „diverse niet-onderbouwde aannames”. Het rapport wordt verwezen naar de prullenbak, de tennisleraar naar de cel.  Ook in de zaak tegen een man uit Reusel die in 2011 zijn vrouw neersteekt, wordt IFS ingeschakeld door de verdediging. Er rolt een rapport uit dat de verdachte vrijpleit: de neergestoken vrouw zou alles zelf in scène hebben gezet. Haar steekwonden zouden slechts „oppervlakkige snijwonden” zijn, die ze zichzelf zou hebben toegebracht. Waar IFS dat op baseerde? Een aantal foto’s en het dossier. Terwijl de artsen in het ziekenhuis toch echt steekwonden hadden gezien, en een forensisch arts de gewonde vrouw na afloop nog eens onderzocht.  En al het bloed waarin de vrouw werd gevonden? Dat zou ze daar zelf hebben neergelegd. Misschien was het wel menstruatiebloed of kippenbloed, opperde IFS. Uit extra onderzoeken bleek niets van dat alles.  Forensisch patholoog Frank van de Goot is een deskundige die aan deze rapportage twijfelde. „En dat is in wel meer zaken het geval geweest, helaas”, zegt hij. „Ik heb conclusies van ze voorbij zien komen die veel te ver gaan, zonder goede onderbouwing. De kern van forensisch denken is het complete twijfelen aan jezelf. Maar daar hebben zij geen last van.”  Dat merkt ook anesthesioloog Kees Besse, als hij en Selma Eikelenboom rapporteren in een zaak tegen een verpleger die op eigen houtje zijn bejaarde vader had gesedeerd. „Eikelenboom kwam met een rapport waaruit voor mij bleek dat zij niet vertrouwd is met de praktijk van palliatieve sedatie”, vertelt Besse. De reactie van Eikelenboom? „Ze stuurde de rechtbank een heel stuk dat er op neerkwam dat ik er niks van begreep. Uiterst merkwaardig. Ik doe dit werk al 41 jaar.” Ook de rechter verwerpt het IFS-rapport en vermeldt in zijn vonnis dat Eikelenboom zich heeft uitgelaten over zaken die „buiten haar deskundigheid vallen”. Haar rapporten worden bovendien „ontsierd door suggesties en conclusies die geen steun vinden in de feiten”. Zelf ziet Selma Eikelenboom het bezwaar niet. Waarom zou zij zich niet mogen uitlaten over andere vakgebieden? „Ik ben arts met klinische ervaring en kan een mening vormen over wat andere artsen hebben genoteerd”, laat ze NRC weten. Ze is bovenal een ‘generalist’, vertelde ze in 2016 aan  medisch tijdschrift Arts en Auto.  „Een mens wordt bepaald door de som van zijn ervaringen, dat is waar je vroeg of laat op teruggrijpt. Door mijn brede achtergrond kan ik het geheel overzien en de losse eindjes aan elkaar knopen.”  Op eenzelfde wijze verdiepte Eikelenboom zich voor IFS in de werking van antidepressiva. Haar claim is dat mensen door antidepressiva kunnen veranderen in moordenaars. Ze stelt wel ‘honderd’ zaken te hebben gevonden waarin de medicatie tot geweld zou hebben geleid. „Hoe meer ik mij erin verdiepte, hoe schokkender het werd”, aldus Eikelenboom. „De samenhang tussen psychoactieve medicatie en geweld is al heel lang bekend, daar zijn de nodige wetenschappelijke artikelen over geschreven.” Maar die samenhang is helemaal niet zo duidelijk, zegt hoogleraar forensische psychiatrie Robbert-Jan Verkes van de Radboud Universiteit in Nijmegen.  Een „uiterst zeldzame” bijwerking van antidepressiva is agressie.  Sommige mensen lopen door een genetische afwijking meer kans op zo’n bijwerking. „Maar daarmee is het verband nog niet gelegd tussen medicatie en extreem geweld. Daar zitten nog heel wat stappen tussen.” Het is bijna onmogelijk om een verband te leggen, zegt ook psycholoog Jack Oudejans, jarenlang rapporteur in het Pieter Baan Centrum. „Het is één ding om te zeggen: je kunt van dit medicijn prikkelbaarder worden. Maar dat leidt nog niet automatisch tot een geweldsdelict. Door dat te stellen ga je voorbij aan tal van andere variabelen die een rol kunnen spelen bij een delict, zoals de aanwezigheid van een stoornis.” Desalniettemin legt IFS in rapporten voor de rechtbank dat verband wel. Zo zou de moeder die in 2012 haar zoontje wurgde en daarna met haar andere kind in een auto de rivier in reed, dit hebben gedaan onder invloed van antidepressiva. Het gerechtshof vond het een vreemde redenering: de dader had al sinds haar zeventiende last van psychische klachten en niet, zoals Eikelenboom rapporteerde, sinds ze jaren later pillen ging slikken. Het hof liet het rapport daarom buiten beschouwing.  Ook in de zaak van een familiedrama in Reek deed IFS voorkomen alsof de dader pas psychische klachten kreeg nadát hij antidepressiva ging slikken. Als gevolg daarvan zou hij zijn vrouw hebben neergestoken. Psychiaters verklaarden echter dat hij al langer met depressies kampte. Wederom verwerpt het hof het „hypothetische” rapport van IFS. „Het hof acht Eikelenboom-Schieveld op dit gebied niet voldoende deskundig”.  Om ervoor te zorgen dat deskundigen in een rechtszaal ook écht deskundig zijn, is in 2010 een register ingesteld: het Nederlands Register Gerechtelijk Deskundigen.  Ook Richard Eikelenboom probeerde in het register te komen. Maar toen er van de beoordelingscommissie kritische vragen kwamen over zijn eerdere rapporten, trok hij zich terug uit de procedure, zegt rechtspsycholoog Peter van Koppen die destijds in het bestuur van het register zat. „We hadden toen een aantal normale vragen, maar dat leverde een grote rel op met Richard. Hij heeft zich toen met veel poeha teruggetrokken.” „Richard moest ineens een examen doen”, stelt Selma Eikelenboom daarover. „Gezien de ervaring die hij had met ‘examens’ heeft hij afgezien van registratie.” Zelf heeft ze zich nooit ingeschreven. Toch konden beiden al die tijd blijven rapporteren. De laatste jaren zijn het vrijwel alleen advocaten die hun rapportages inbrengen in zaken. Zij mogen iedereen inschakelen. Het is dan aan de rechter om te beoordelen hoe overtuigend de rapporten zijn.  Maar rapporteurs die niet in het register staan, moeten zich nog altijd houden aan de feiten, zegt zelfstandig patholoog Frank van de Goot. „Als je in een Nederlandse rechtbank met grote stelligheid beweert dat iets op een bepaalde manier is gegaan, zal een rechter daar doorgaans flinke waarde aan toekennen. Die veel te stellige manier van rapporteren leidt tot fouten zoals nu met de flatmoord. Ze hebben veel schade toegebracht.”  NRC vroeg IFS naar de kritiek van rechters op hun rapporten. Selma Eikelenboom gaf antwoord. Ze  verwerpt alle kritiek en  staat nog achter alle rapporten. De zaak Everink: Volgens de rechter was IFS in die zaak partijdig omdat het de verdediging bijstond, maar Eikelenboom wijst naar het NFI: het instituut wordt óók ingeschakeld door procespartijen. „Hoe praten de rechters dat dan goed?” De zaak Reusel: Eikelenboom noemt het vonnis een mogelijke ‘gerechtelijke dwaling’. Artsen in het ziekenhuis kennen volgens haar het verschil niet tussen een steekwond en een snijwond. En de andere deskundigen in de zaak zouden uit persoonlijke rancune tegen IFS hebben gehandeld.  De verplegerszaak: Haar rapport is volgens Eikelenboom „goed onderbouwd.” Ze wil dat haar rapport openbaar wordt gemaakt, zodat ze kan toelichten hoe ze tot haar conclusies is gekomen. De moeder die haar kind doodde: Eikelenboom blijft erbij dat er samenhang is tussen de medicatie die zij slikte en het geweld. Familiedrama Reek: Volgens Eikelenboom hoef je geen psychiater te zijn om een dossier te bestuderen en verbanden te leggen. Ze vindt dat psychiaters eens kritisch moeten kijken naar wat er op het vlak van bijwerking van psychoactieve medicatie beschikbaar is.||https://www.nrc.nl//nieuws/2022/09/08/forensisch-echtpaar-eikelenboom-zat-er-wel-vaker-naast-a4141274
2022-09-09||President Biden herdenkt Elizabeth met anekdote over eerste ontmoeting||In een officiële verklaring heeft de Amerikaanse president Joe Biden zijn relatie met koningin Elizabeth herdacht. „Ze was meer dan een monarch. Ze definieerde een tijdperk. Haar nalatenschap zal groot opdoemen in de pagina’s van de Britse geschiedenis en in het verhaal van onze wereld.” Biden en zijn vrouw Jill ontmoetten de koningin voor het eerst in 1982, toen ze als onderdeel van een Senaatsdelegatie naar het Verenigd Koninkrijk reisden, staat in het statement. „Ze charmeerde ons met haar humor en ontroerde ons met haar vriendelijkheid. Ze deelde genereus haar wijsheid met ons.” In totaal ontmoette Elizabeth veertien Amerikaanse presidenten. „Ze hielp Amerikanen met het herdenken van de tweehonderdste verjaardag van onze onafhankelijkheid en ze was solidair met de VS tijdens onze donkerste dagen na 9/11.” Tot slot verklaart het Witte Huis in het statement ernaar uit te kijken de hechte vriendschap met koning Charles III voor te zetten.  Voormalig president Barack Obama heeft in een verklaring op Twitter laten weten dankbaar te zijn getuige te zijn geweest van „het toegewijde leiderschap van Hare Majesteit”. Ook zegt hij dankbaar te zijn voor het feit dat hij en zijn vrouw Michelle haar persoonlijk hebben gekend. Toen zij net aantraden als president en first lady verwelkomde zij hen met „open armen en buitengewone vrijgevigheid”. ||https://www.nrc.nl//nieuws/2022/09/08/president-biden-herdenkt-elizabeth-met-anekdote-over-eerste-ontmoeting-a4141278
2022-09-09||Paleis van Volksvlijt & de koning||Boeken, laten we het over boeken hebben. Over het boek Een koning van Arij Prins bijvoorbeeld. Arij Prins (1860-1922) was directeur van een kaarsenfabriek in Schiedam en als schrijver, zo heb ik op school geleerd, een aanhanger van het hyper-impressionisme. Hoe dat eruit zag leerden we aan de hand van zijn bekendste boek, De heilige tocht uit 1912, het lievelingsboek van Eveline Aendekerk, maar dit geheel terzijde: ‘Een regendag een ridder met zijn ruiters verliet het hoge slot. De lucht, een somber vlak van wolkend grauw met bleke lichting, die laag was in een streep, schoof langzaam over de aarde heen-bleek glommen gronden onder water-in-strakke-sluijers-neêr, aan het opgaand groen dat trilde door het vallen, trok nevelig van vocht, en de horizont nabij was doffe waas voor het verre.’  We lazen het graag aan elkaar voor, herinner ik mij. Tot zover de schrijver Arij Prins. Zijn verhalenbundel Een koning is uit 1897 en mijn exemplaar is de bij P.N. van Kampen & Zoon verschenen herdruk uit 1924. Waar ik het boek heb gekocht, weet ik niet meer. Aan de binnenkant van de cover zit een groen stickertje van ‘H. van Tussenbroek/ Boek & kunsthandel/ Galerij P.v.V. 18/ Amsterdam’. P.v.V. is het Paleis van Volksvlijt, dat in 1929 door een brand werd verwoest. Maar de winkelgalerij bleef gespaard. In De Telescoop, de schoolkrant van het Spinoza Lyceum (waar ik redacteur van was, zei hij trots) schreef Ruud van Vessum begin 1960: ‘Op 21 november 1959 werd de tentoonstelling Schoolse Fantasie geopend. Naar men zegt definitief de laatste tentoonstelling in de Galerij, die zal duren tot de slopershamer er op neer zal beuken. Ga eens kijken, daar in de Galerij, wie weet is het de laatste keer dat je het Frederiksplein zo ziet.’ Ik kwam er graag, het licht viel er mooier dan waar ook in de stad.  Boek & kunsthandel herinner ik mij niet, maar ik zag dat Gabri van Tussenbroek een boek over het Paleis van Volksvlijt heeft geschreven, IJzeren ambitie, en dat zal geen toeval zijn. Het andere onmisbare boek over het P.v.V. is Het Paleis in de verbeelding, samengesteld door Hans van der Meer en Fred Schmidt, met een tekst van Rudy Kousbroek, uitgegeven door de legendarische boekhandel De Verbeelding uit de Utrechtsestraat.       Op het schutblad van Een koning zit een Ex Libris geplakt. Het is van Jaap Groenman die het boek bij Van Tussenbroek gekocht zal hebben. Het toont een goed gevulde bibliotheek die uitkijkt op een palmboom in de woestijn. Op de bovenste plank van de boekenkast staat een menora. De vader van Jaap Groenman, Salomon Groenman, werd in september 1942 in Auschwitz vermoord. Zijn vrouw en kinderen zaten vanaf 1942 in Westerbork en werden in 1944 naar Bergen-Belsen gedeporteerd. Ze overleefden de oorlog, net als Jaap Groenman zelf. Hij overleed in 1970 en zijn Koning staat in mijn kast. Guus Luijters  schrijft op gezette tijden over boeken en boekhandels in Amsterdam. ||https://www.nrc.nl//nieuws/2022/09/08/paleis-van-volksvlijt-de-koning-a4141017
2022-09-09||Kleinzoon Harry is nu ook in Schotland, maar heeft geen afscheid kunnen nemen||Ook Harry, kleinzoon van Elizabeth II, heeft inmiddels Balmoral Castle bereikt. In dat Schotse kasteel is de koningin overleden; hij heeft haar niet meer in leven kunnen zien. Haar kinderen, onder wie opvolger Charles, hadden zich daar al eerder naartoe gespoed, of waren al aanwezig. Ook kroonprins William, de broer van Harry, is daar al. Volgens Britse media is niet bekend welke familieleden afscheid hebben kunnen nemen van Elizabeth.  Harry, die de titel draagt van hertog van Sussex, is per toeval in het Verenigd Koninkrijk. Hij woont met zijn vrouw Meghan Markle, met wie hij in 2018 trouwde, in de Verenigde Staten en heeft afstand genomen als senior-lid van het Britse koninklijk huis.  Het stel is in het VK vanwege gepland liefdadigheidswerk en was in Londen. Meghan Markle is niet meegereisd naar Schotland. De Britse omroepen ITV en BBC melden dat Harry rond negen uur ‘s avonds (Nederlandse tijd) bij Balmoral aankwam. Harry heeft zich in eerdere interviews liefdevol uitgelaten over zijn relatie met Elizabeth.||https://www.nrc.nl//nieuws/2022/09/08/kleinzoon-harry-is-nu-ook-in-schotland-maar-heeft-geen-afscheid-kunnen-nemen-a4141277
2022-09-09||Blair: &#8216;We hebben de matriarch van onze natie verloren&#8217;||Koningin Elizabeth heeft het Verenigd Koninkrijk beter samengebracht dan wie dan ook, zegt voormalig Britse premier Tony Blair, volgens persbureau Reuters. Ze was volgens hem de personificatie van alles dat mensen er trots op maakt om Brits te zijn. „We hebben niet alleen onze monarch verloren, maar ook de matriarch van onze natie”.  Voormalig premier Theresa May zegt dat Elizabeth zichzelf „onvoorwaardelijk” had toegewijd aan een leven in dienst. „Ze was gerespecteerd en bewonderd niet alleen door haar eigen volk, maar ver buiten onze familie van naties.” „Ze was onze constante”, zegt May, „tijdens deze grote Elizabethaanse periode.” David Cameron, die premier van het Verenigd Koninkrijk was tussen 2010 en 2016, zegt dat Elizabeth tijdens zeven decennia de „rots” was van de natie en de Gemenebest. „Er zijn geen woorden die het gevoel van verlies adequaat kunnen uitdrukken.”||https://www.nrc.nl//nieuws/2022/09/08/blair-we-hebben-de-matriarch-van-onze-natie-verloren-a4141271
2022-09-09||Trump: zoals Elizabeth was er niemand anders||Tijdens haar lange regeerperiode deed de overleden Britse koningin alles goed en beging ze geen enkele fout. Ze was bovendien „een geweldige vrouw”, aldus de Amerikaanse oud-president Donald Trump. Internationale persbureaus citeren uit zijn verklaring. Volgens Trump zal Elizabeth de harten van de Britten nog lang regeren. Zelf schrijft hij „de momenten die Melania en ik met Hare Majesteit doorbrachten, haar genereuze vriendschap, grote wijsheid en fantastische gevoel voor humor” te zullen koesteren.  ||https://www.nrc.nl//nieuws/2022/09/08/trump-zoals-elizabeth-was-er-niemand-anders-a4141269
2022-09-09||Op naar 60.000 betaalbare studentwoningen – inclusief hospita’s en verkamering||Er is een nieuw getal in woningmarktland. Na het kabinetsdoel van 100.000 woningen per jaar is er een landelijk actieplan om de komende acht jaar nog eens 60.000 betaalbare studentenwoningen te realiseren. Door nieuwbouw en slimmer gebruik van bestaande bouw.  Gemeenten, onderwijsinstellingen, kennisinstituten, woningcorporaties, commerciële studentenhuisvesters en minister De Jonge (Volkshuisvesting, CDA) zetten donderdag allemaal hun handtekening, waarmee ze beloven hun best te doen het tekort aan studentenkamers terug te dringen. Het plan leest dan ook meer als een uitgebreide intentieverklaring. Woningcorporaties en commerciële verhuurders van studentenkamers zeggen toe voldoende geld en capaciteit vrij te maken om de komende acht jaar 60.000 woningen te realiseren. Gemeenten en onderwijsinstellingen helpen daarbij, door de grond die zij bezitten makkelijker beschikbaar te stellen voor (tijdelijke) bewoning door studenten.  Ook komt er samenwerking om de instroom van nieuwe studenten beter te kunnen inschatten. Zo moet er genoeg woonruimte beschikbaar komen tijdens de piekmomenten aan het begin en einde van het collegejaar. Het huidige aantal van 5.000 nieuwe studenten- woningen per jaar moet met de helft omhoog Het huidige tempo van 5.000 nieuwe studentenwoningen per jaar, moet er met de helft worden versneld om de 60.000 in 2030 te halen. Kortere lijntjes en eenvoudiger procedures moeten het mogelijk maken, en minister De Jonge neemt de regie bij nieuwbouw.  Vier vragen over het plan: 1 Waar komt dat getal van 60.000 woningen vandaan?  Volgens de donderdag gepresenteerde Landelijke Monitor Studentenhuisvesting waren er in 2020/2021 zeker 26.500 studentenwoningen te weinig. Als er niets gebeurt, groeit dit tekort volgens kenniscentrum Kences en onderzoeksbureau ABF Research de komende zes jaar tot tussen de 58.300 en 66.700. Ook neemt het aantal uitwonende studenten de komende zes jaar toe met 12 tot 17 procent. Dit komt voor een belangrijk deel door de instroom van internationale studenten.  Het tekort aan studentenwoningen hangt samen met het algehele woningtekort in Nederland. Door het grote gebrek aan starterswoningen blijven veel studenten ook na hun studieperiode in hun studentenkamer wonen.  2Waar moeten nieuwe studentenwoningen komen? Hoeveel studentenwoningen uit nieuwbouw moeten komen, staat niet in het actieplan. Bouwen in steden is duur, vanwege hoge grondprijzen en lange vergunningstrajecten. Ontwikkelen van studentenwoningen, doorgaans met een lager rendement, is voor veel marktpartijen minder interessant dan luxe appartementen. „Waar we nu op vastlopen is dat we geen grond hebben om op te bouwen, en ook geen bestaande gebouwen die we kunnen beheren”, stelt een woordvoerder van studentenhuisvester SSH. „Dit actieplan helpt doordat veel partijen het hebben ondertekend en we nu ook sneller kunnen handelen en meer mogelijk kunnen maken.”  Gemeenten en onderwijsinstellingen beloven beter in kaart te brengen waar in de steden op de campussen er, al dan niet tijdelijke, studentenwoningen kunnen komen. Zo gaat SSH  met de Universiteit Utrecht  de bouw  bespreken van 900 woningen op universiteitscampus Science Park. Ook wordt gekeken of er studentenwoningen kunnen komen in gemeenten net buiten de stad.  3Wat zijn de alternatieven voor nieuwbouw?  Omdat nieuwbouw prijzig is en veel tijd kost, wordt in het actieplan teruggegrepen naar een woonvorm die vroeger veel gebruikelijker was: inwonen bij een hospita. Wie nu een kamer in huis vrij heeft zou die best kunnen verhuren aan een student, is de gedachte, als het duidelijk is wat erbij komt kijken. Gemeenten gaan er meer voorlichting over geven.  Omdat nieuw- bouw prijzig is, wordt ook teruggegrepen naar  ‘oude’ woonvorm: inwonen bij een hospita Ook wordt er gekeken naar een andere oplossing uit het verleden „opdelen van woonhuizen in studentenkamers, ook wel ‘verkameren’. Het is de  handelwijze van pandjesbazen. Een van de gevolgen: in woonwijken van studentensteden als Groningen en Nijmegen ontstond overlast van feestende studenten. Ook niet onbelangrijk, voor elke verkamerde woning was er een gezinswoning  minder. Daarom werd het verkameren van woningen afgelopen jaren in sommige steden aan bandeng gelegd. Maar verkamering is wél een snelle manier om aan meer studentenwoningen te komen. In het actieplan wordt de deur weer op een kier gezet, een verbod wordt als „onwenselijk” betiteld. Gemeenten gaan kijken of verkamering beter gereguleerd kan worden.  4 Komt er extra geld beschikbaar in de komende acht jaar? In het actieplan staat dat de 60.000 woningen gerealiseerd worden door woningcorporaties en commerciële studentenhuisvesters, die hier geld voor moeten vrijmaken „mits dit past binnen hun (financiële) kaders en beleid.”   Wat dit precies inhoudt, en wat er gebeurt als de woningcorporaties en de commerciële huisvesters dit niet trekken, valt uit het actieplan niet op te maken en zal in de praktijk moeten blijken. Een woordvoerder van Volkshuisvesting  laat weten dat er potjes zijn voor onder meer de bouw van flexwoningen. In geval van nood gaat het ministerie in gesprek. Bij studentenwoningcorporatie SSH ziet men het actieplan vooral als een stok achter de deur, aldus de woordvoerder: „We moeten er kort op zitten, en elkaar erop blijven aanspreken dat alle partijen zich aan de afspraken houden.”||https://www.nrc.nl//nieuws/2022/09/08/op-naar-60000-betaalbare-studentwoningen-inclusief-hospitas-en-verkamering-a4141270
2022-09-09||Leiders eren Elizabeth, Nieuw-Zeeland roept Charles uit tot staatshoofd||Jacinda Ardern, de premier van Nieuw-Zeeland, heeft in een speech haar bewondering uitgesproken voor koningin Elizabeth II. „Ze was buitengewoon en ik weet dat ik namens mensen in heel Nieuw-Zeeland spreek door onze innige deelneming te betuigen aan leden van de koninklijke familie bij het overlijden van de koningin.” Daarna verklaarde ze dat de koning Charles III het nieuwe staatshoofd van Nieuw-Zeeland wordt. De eerste minister van Noord-Ierland, Paul Givan, spreekt zich op Twitter uit over het overlijden van de koningin. „Hoewel we in ons hart verdrietig zijn, zullen we voor altijd dankbaar zijn dat we de gouden eeuw van Koningin Elizabeth II hebben meegemaakt.” Nicola Sturgeon, de eerste minister van Schotland, schrijft op Twitter namens de hele bevolking van Schotland haar medeleven te betuigen aan de koning en de koninklijke familie. „Haar leven was er een van buitengewone toewijding en dienstbaarheid.”||https://www.nrc.nl//nieuws/2022/09/08/leiders-eren-elizabeth-nieuw-zeeland-roept-charles-uit-tot-staatshoofd-a4141268
2022-09-09||Column | Op zoek naar het beste park van Amsterdam||Ik mocht deze zomer weer graag in onze stadsparken zitten – we hebben er vele en met de meeste is weinig mis. Maar wat is nu het ultieme ‘zitten’? Ik versta daaronder: tot rust komen, en die rust onderga je pas goed als het vlakbij druk is. Even bijkomen: dat idee. Om je heen kijken, in stilte het geluk ondergaan. In buitenlandse steden gaat dat vaak vanzelf. Na eindeloos te hebben rondgezwalkt is er opeens een fijn bankje in een park.  Afgezonderd door bomen en struiken van het razend verkeer staat de klok stil, een mus hipt door het gras, een eend kwaakt, je brein kalmeert. Zo herinner ik me Inner Temple Gardens, hartje Londen. Zomaar ineens  verborgen in het groen: helemaal zen op een hectische middag. Le jardin des Rosiers in Parijs, ook zoiets. Verrukkelijk eenvoudig waar alles zojuist nog ingewikkeld was. Wat zulke plekken verenigt: er is geen moer te beleven. Het zijn instant-paradijsjes omgeven door stadse herrie. Vraag is dan: waar ‘zit’ je in Amsterdam het beste? Zodra het kwik boven de twintig graden komt verandert Amsterdams bekendste park mij te snel in een festivalterrein Het Westerpark? Zit al jaren in de lift, maar volgens bovenstaande criteria in neerwaartse richting. De groene lappendeken naast de Staatsliedenbuurt is eerder rusteloos dan kalmerend. Te veel feestvierend volk, te veel cafés en restaurants. Plus een snelgroeiende kudde e-bikes die je het leven zuur maakt.  Het Vondelpark dan. Niet echt. Zodra het kwik boven de twintig graden komt verandert Amsterdams bekendste park mij te snel in een festivalterrein. Het naburige Rembrandtpark heeft een hoog ‘even bijkomen’-gehalte, maar ja: waarván zou je daar bij de Westring moeten bijkomen? Hetzelfde geldt eigenlijk voor alle parken buiten de ringweg en in Noord. Ook het Flevopark in Oost valt af: kalmte genoeg, maar daaromheen te weinig heksenketel om je naar een stil bankje te doen verlangen. Park Frankendael komt meer in de richting. Charmant en overzichtelijk, een lustoord in de Watergraafsmeer. Maar dan zou de omgeving wat hectischer moeten zijn. Iets soortgelijks gaat op voor het Beatrixpark in Zuid. Prima locatie om tot jezelf te komen, maar het contrast met de buurten eromheen kan bepaald scherper. Het Oosterpark? Reuring genoeg daar bij de Linnaeusstraat, en toch, werkelijk beschut is het park vaak nauwelijks. Het kleine fraaie Wertheimpark is mij eveneens te open. Het Sarphatipark!  Dat ligt aanlokkelijk vreedzaam langs de altijd onrustige Ceintuurbaan. Er zijn plekjes om op je gemak een boek te gaan lezen, juist omdat de drukte alom dichtbij – maar niet echt meer merkbaar – is. De Inner Temple Gardens van Amsterdam. Oké. Maar. Écht volmaakt ‘zitten’ doe je pas in het…  Erasmuspark. Niet beroemd, geen toeristen – een fijne oase in het almaar vitalere Amsterdam-West. Zo laag gelegen langs de Jan van Galenstraat dat je er haast overheen kijkt. Er is geen zak te doen. Welgeteld één afhaaltentje. De kunstzinnige bloementuin Miracle Garden wacht er stilletjes en geduldig op haar bezoekers. De ‘Jardin des Rosiers’ in Bos & Lommer! Gaat dat zien, maar niet met z’n allen tegelijk graag.||https://www.nrc.nl//nieuws/2022/09/08/op-zoek-naar-het-beste-park-van-amsterdam-a4141027
2022-09-09||Leider Labourpartij: Elizabeth leidde leven van dienstbaarheid en toewijding||In reactie op het overlijden van de Britse koningin zegt Keir Starmer, de leider van de Labourpartij, dat het Verenigd Koninkrijk Elizabeths leven „van dienstbaarheid en toewijding” altijd zal koesteren. Hij noemt de overleden koningin „de langstzittende en grootste monarch” in de geschiedenis van het land.  „Boven de botsingen van de politiek, stond ze niet voor waar het land over vocht, maar voor waarover het overeenstemming kende”, aldus Starmer. „Terwijl het VK om haar heen snel veranderde, werd haar toewijding het stille punt van onze draaiende wereld. Dus nu ons grote Elizabethaanse tijdperk ten einde loopt, eren we haar nagedachtenis door de waarden levend te houden van de dienstbaarheid die zij belichaamde.”||https://www.nrc.nl//nieuws/2022/09/08/leider-labourpartij-elizabeth-leidde-leven-van-dienstbaarheid-en-toewijding-a4141262
2022-09-09||Van het overlijden van Elizabeth tot de uitvaart||Met het overlijden van Elizabeth is ‘Operation London Bridge‘ in gang gebracht, het draaiboek dat alles van overlijden tot uitvaart regelt. Er volgen tien dagen van rouw.  De verwachting is dat het lichaam van Elizabeth over twee dagen naar Londen vervoerd wordt. Dat zal per trein of vliegtuig gebeuren. Na vijf dagen vindt er een herdenkingsdienst plaats in Westminster Hall in Londen, waar de zetel van het parlement staat. In de dagen erna kunnen Britten daar een eerbetoon aan haar brengen en langs haar kist lopen om afscheid te nemen. Eerst zijn prominenten welkom, daarna mogen ook ‘gewone’ burgers afscheid nemen. De verwachting is dat honderdduizenden mensen zullen komen om de laatste eer te bewijzen aan de overleden Queen.  Wanneer de uitvaart van Elizabeth zal plaatsvinden, is nog niet precies bekend. De staatsbegrafenis zal in elk geval bij Westminster Abbey plaatsvinden.||https://www.nrc.nl//nieuws/2022/09/08/van-het-overlijden-van-elizabeth-tot-de-uitvaart-a4141258
2022-09-09||Voormalige premier Johnson neemt afscheid van de Queen||„Dit is de droevigste dag voor ons land”, klinkt de aanhef van de reactie die Boris Johnson heeft laten uitgaan. De voormalige premier, die maandag afstand nam van zijn positie, publiceerde zijn verklaring onder meer op Twitter (en ondertekende die als parlementariër, de positie die hij nu nog heeft in de Britse politiek).  Johnson omschrijft Queen Elizabeth als een „licht voor de natie”, iemand die „zo tijdloos en fantastisch leek, dat wij - als kinderen - bijna hadden geloofd dat zij gewoon zou voortbestaan en voortbestaan”. Haar invloed was volgens hem niet beperkt tot het Verenigd Koninkrijk - ook in de Commonwealth en andere landen in de wereld, voorziet Johnson, zullen „schokgolven van verdriet” worden gevoeld over het overlijden. Het verlies van de Queen zal volgens hem denkelijk „veel dieper zijn, dan we wellicht allemaal hadden verwacht”.  Net als veel commentatoren, roemde ook Johnson de werklust en het plichtsgevoel van de koningin. Bovendien wist zij ervoor te zorgen dat er een geschikte troonopvolger zou zijn. Net als zijn eigen opvolger Liz Truss, eindigt Johnson zijn reactie met de traditionele groet aan de nieuwe koning - „woorden die al meer dan zeven decennia niet in dit land hebben geklonken”. ||https://www.nrc.nl//nieuws/2022/09/08/de-voormalige-premier-johnson-schrijft-een-sprookje-aan-overleden-queen-a4141261
2022-09-09||Prins William op 40-jarige leeftijd kroonprins van Groot-Brittannië||Sinds zijn geboorte in 1982 is prins William altijd de tweede in lijn geweest voor de Britse troon. Met het overlijden van koningin Elizabeth II is zijn vader officieel koning van Groot-Brittannië geworden. William is daardoor nu op 40-jarige leeftijd kroonprins. Zijn oudste zoon, de 9-jarige George, is tweede in lijn voor de troonopvolging.  Prins William wordt niet automatisch Prins van Wales, de dynastieke titel die is voorbehouden aan de Britse troonopvolger. De nieuwe koning verleent deze titel op een tijdstip naar keuze. Prins William is nu nog de hertog van Cambridge.||https://www.nrc.nl//nieuws/2022/09/08/prins-william-op-40-jarige-leeftijd-kroonprins-van-groot-brittannie-a4141257
2022-09-09||Vaccinatieronde met aangepast coronavaccin op 19 september van start||De nieuwe vaccinatieronde met het aangepaste coronavaccin gaat op maandag 19 september van start, zo meldt het ministerie van Volksgezondheid, Welzijn en Sport donderdag. Mensen in risicogroepen en zorgmedewerkers die met patiënten werken komen als eersten in aanmerking voor de zogenoemde ‘herhaalprik’. Zij krijgen vanaf 13 september een uitnodiging toegestuurd, waarna ze een afspraak bij de GGD’s kunnen maken. Minister Ernst Kuipers (Volksgezondheid, D66) schrijft aan de Tweede Kamer dat naar aanleiding van een recent OMT-advies is besloten de vernieuwde vaccins van BioNTech/Pfizer en Moderna te gebruiken voor de nieuwe vaccinatieronde. Vorige week keurde het Europees Geneesmiddelenbureau (EMA) de nieuwe vaccins, die beter beschermen tegen de Omikronvariant van het virus, goed. Na de zorgmedewerkers en mensen in risicogroepen, komen ontvangers van de griepprik in aanmerking voor een nieuwe vaccinatie. Zij krijgen vanaf begin oktober een uitnodiging via hun huisarts. Als zij aan de beurt zijn geweest, kan iedereen ouder dan twaalf jaar een herhaalprik krijgen. Voorwaarde is wel dat ze eerdere vaccinaties hebben ontvangen. De nieuwe vaccins kunnen alleen als herhaalprik worden gebruikt, „en zijn niet bedoeld als basisvaccinatie”, schrijft gezondheidsminister Kuipers. Daarnaast moeten er minstens drie maanden tussen de vorige vaccinatie en de herhaalprik zitten. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/09/08/vaccinatieronde-met-aangepast-coronavaccin-op-19-september-van-start-a4141201
2022-09-09||Teruglezen: liveblog over het overlijden van Queen Elizabeth II||						In dit blog deed NRC verslag van de gebeurtenissen in de uren na het overlijden van de Britse koningin Elizabeth II. Na meer dan zeventig jaar op de troon overleed ze donderdag op 96-jarige leeftijd in haar buitenverblijf in het Schotse Balmoral. Onder meer haar zoon Charles en kleinzoon William waren bij haar. Charles volgde Elizabeth direct op als Brits staatshoofd; hij zal regeren als koning Charles III.  De Britse premier Liz Truss werd rond 17.30 uur Nederlandse tijd geïnformeerd over de dood van de Queen. Zij noemde Elizabeth later op de avond in een toespraak bij Downing Street 10 een „voorbeeld voor mij persoonlijk, en met mij voor velen”. Dinsdag was Truss in Balmoral nog formeel door Elizabeth benoemd tot premier van het Verenigd Koninkrijk. Bij Buckingham Palace, het koninklijk paleis in Londen, verzamelden zich al snel grote aantallen mensen. Zij legden bloemen bij het hek van het paleis, waar de hofhouding van de koningin een officieel overlijdensbericht aan had opgehangen. Vanaf vrijdag zijn in het VK tien dagen van nationale rouw van kracht. Het lichaam van Elizabeth zal worden overgebracht naar Londen, waar de koningin enkele dagen opgebaard zal liggen. Wanneer haar begrafenis precies zal plaatsvinden, is nog niet bekend. Ook vanuit de rest van de wereld stroomden condoleances en eerbetonen binnen. „Ze was meer dan een monarch. Ze definieerde een tijdperk”, zei de Amerikaanse president Joe Biden bijvoorbeeld. „Haar nalatenschap zal groot opdoemen in de pagina’s van de Britse geschiedenis en in het verhaal van onze wereld.” Premier Mark Rutte noemde Elizabeth „een baken van rust en stabiliteit” voor de Britten en de wereld, „hoe hoog de golven van de geschiedenis soms ook waren”. Koning Willem-Alexander en koningin Máxima betuigden „diep respect en grote affectie” voor de overleden koningin.
					 						De Britse wielerwedstrijd de Ronde van Groot-Brittannië is een dag stilgelegd vanwege het overlijden van koningin Elizabeth. Dat schrijft de organisatie. „De organisatie, de ploegen, renners en officials zijn diep bedroefd door het overlijden van koningin Elizabeth II. Als gevolg hiervan zal de zesde etappe, in Gloucestershire op vrijdag 9 september, niet doorgaan.” Ook de voetbalwedstrijden tussen Burnley en Norwich City en Tranmere Rovers en Stockport County, die vrijdag zouden plaatsvinden, zijn uitgesteld. Dat schrijft de English Football League, de op een na hoogste voetbaldivisie in Engeland, in een verklaring. Een beslissing over de rest van de geplande wedstrijden van dit weekend zal worden gemaakt op vrijdagochtend. Bij de wedstrijden van donderdagavond in de Europa League en Conference League werd een minuut stilte gehouden voor de overleden monarch. Bij een aantal duels die om 18.45 uur waren begonnen, gebeurde dat bij het begin van de tweede helft. Spelers van West Ham United en het Roemeense FCSB houden voorafgaang aan hun Europa League-duel in Londen een minuut stilte. Foto Peter Cziborra/Reuters 						De premier van India, Narendra Modi, heeft op Twitter laten weten diep geroerd te zijn door de dood van de koningin. Hij zegt dat alle ontmoetingen met Hare Majesteit gedenkwaardig waren, maar dat één bijeenkomst met Elizabeth hem altijd is bijgebleven. Ze liet namelijk een keer de zakdoek zien die Mahatma Gandhi haar had geschonken op haar bruiloft. „Dat gebaar zal ik altijd koesteren.” Narendra Modi en Elizabeth II tijdens een bezoek aan Buckingham Palace. Foto Alamy Limited / Yui Mok 						Verschillende Britse beroemdheden hebben via sociale media laten weten bedroefd te zijn om de dood van koningin Elizabeth. Sir Elton John schrijft op Twitter haar enorm te gaan missen. „Ze was een inspirerende persoon om te ontmoeten en leidde het land door onze grootste en donkerste momenten met elegantie, gevoeligheid en oprechte warmte. Ze is een enorm onderdeel geweest van mijn leven, vanaf mijn kindertijd tot de dag van vandaag.” Ook de Rolling Stones betuigen hun diepste medeleven aan de koninklijke familie. De koningin was een „constante aanwezigheid” in hun leven, „zoals in die van talloze anderen.” De schrijfster van de Harry Potter-reeks J.K. Rowling schrijft dat sommigen het enorme verdriet van de Britse bevolking vreemd zullen vinden, maar „miljoen voelen genegenheid en respect voor de vrouw die zeventig jaar lang haar constitutionele rol zonder klagen vervulde”. De meeste Britten hebben nooit een andere monarch gekend en de koningin was volgens Rowling „een rode draad door ons hele leven”. Ze was volgens de schrijfster een positief symbool van het VK over de hele wereld. „Ze heeft haar rust verdiend.”
					 						Ook de Russische president Vladimir Poetin heeft zijn condoleances overgedragen aan Charles, de nieuwe koning van het Verenigd Koninkrijk. Dat schrijft Reuters op basis van Russische persbureaus. De dood van Elizabeth II is volgens hem „een zwaar verlies” voor de Britten. De koningin was „terecht” een geliefde en gerespecteerde figuur, en een autoriteit op het wereldtoneel, aldus Poetin. De Russische regeringsleider wenst Charles III „moed en veerkracht” toe voor de komende dagen. 						Hoe laat Elizabeth precies is gestorven, is nog niet bekend. Wel is inmiddels duidelijk dat premier Liz Truss om 17.30 uur Nederlandse tijd geïnformeerd is over de dood van de koningin. Dat heeft de woordvoerder van Truss gezegd, melden Britse media. Het nieuws is Truss verteld door kabinetssecretaris Simon Case. Truss heeft later op de avond voor Downing Street 10 een toespraak gegeven. Daarna heeft ze gesproken met de nieuwe koning Charles III. Volgens haar woordvoerder volgt om 22.00 uur Nederlandse tijd een bijeenkomst met ministers.
					 						De aartsbisschop van Canterbury, Justin Welby, heeft zich „met diepe droefheid bij de natie aangesloten om te rouwen om de dood van de koningin”. De religieuze leider van de Anglicaanse Kerk en daarmee de belangrijkste religieuze hoogwaardigheidsbekleder het VK, spreekt in een verklaring van zijn „diepe dankbaarheid voor de buitengewone toewijding van Hare Majesteit aan het Verenigd Koninkrijk”. Welby schrijft bewondering te hebben voor Elizabeth en spreekt over haar kracht tijdens de coronapandemie. „Ze sprak krachtig over het licht dat geen duisternis kan overwinnen. Ze herinnerde ons aan een diepe waarheid over onszelf: we zijn een hoopvol volk dat om elkaar geeft. Allemaal tekenen van een diepgeworteld christelijk geloof.” Ook roemt hij haar trouwe geloof. Volgens hem leefde ze elke dag van haar leven voor haar geloof. „Haar vertrouwen in God was fundamenteel voor de manier waarop ze haar leven leidde - uur na uur, dag na dag.” Paus Franciscus heeft zijn condoleances betuigd aan koning Charles III en aan de Britse bevolking. Hij prijst haar „leven van onvoorwaardelijke dienstbaarheid aan het welzijn van de natie en het Gemenebest” in een officiële verklaring. „Op u en allen die de nagedachtenis van u koesteren, roep ik een overvloed aan goddelijke zegeningen af.”

Aartsbisschop Welby en koningin Elizabeth in februari 2013. Foto ANP

 Aartsbisschop Welby en koningin Elizabeth in februari 2013. Foto ANP 						De verwachting is dat kerkklokken vrijdag door heel Engeland te horen zullen zijn, vanwege het overlijden van Elizabeth. Dat heeft de Anglicaanse Kerk bekendgemaakt. De organisatie moedigt parochiekerken, kapellen en kathedralen aan om de klokken te luiden en open te gaan voor kerkgangers die willen bidden.  Het overkoepelende orgaan raadt aan om de kerkklokken morgen een uur lang te laten luiden, vanaf het middaguur (Britse tijd). Daarnaast vraagt de Anglicaanse Kerk kerken om condoleanceregisters te plaatsen in de gebouwen en de vlag halfstok te hangen.  Het nationale leven zal de komende dagen in het Verenigd Koninkrijk even tot stilstand komen. Televisiezenders passen hun programmeringen aan om stil te staan bij de dood van de monarch. Parlementsleden zullen binnenkort een eed af moeten leggen aan de nieuwe koning Charles III. Het leven komt niet geheel tot stilstand: de verwachting is dat winkels en scholen gewoon openblijven. In ieder geval tot de dag van de staatsbegrafenis.
					 						Volgens de premier van Australië, Anthony Albanese, markeert het overlijden van Elizabeth II „het einde van een historisch bewind”. De koningin, ook staatshoofd van Australië, had inderdaad een lange en innige band: in 1954, een jaar na haar kroning, was zij de enige regerende soeverein die ooit Australië bezocht, en daarna volgden nog vijftien andere bezoeken. „Het was duidelijk dat Hare Majesteit Australië in haar hart hield”, staat in de verklaring van Albanese.  Hij roemt Elizabeth ook om de „behendige diplomatie” waarmee zij de diversiteit van het moderne Gemenebest - een belangrijk deel van de hervormingen in het ‘tweede Elizabethaanse tijdperk’- juist wist te verbinden. „In landen over de hele wereld zal worden gerouwd om haar heengaan.” Albanese citeert juist de koningin zelf, die verdriet ooit omschreef als „de prijs die we betalen voor liefde”.  						In The Waterfront, een volle pub in het Schotse Inverness, daalt het volume van de gesprekken heel even als Sky News op grootbeeld-tv het overlijden van koningin Elizabeth II bekendmaakt. Maar wie gedragen stilte verwacht, laat staan het volkslied, vergist zich. In de natie die zich al eens bijna afscheidde uit het Verenigd Koninkrijk en dat misschien op termijn werkelijk zal doen, is de dood van de vrouw die de Unie belichaamde geen al te emotionele zaak.  En een minuut later lijkt er in de pub niets gebeurd.  „God Save the Queen?, dat zou hier nooit kunnen”, zegt James, assistant manager van The Waterfront. „Wij respecteren wat ze gedaan heeft voor het land, maar we geloven niet meer in de monarchie.” In 2014 koos Schotland tijdens een referendum nipt tegen afscheiding. Als de Britse regering instemt met een nieuw referendum, zal dat volgens James „zeker” anders uitpakken, ook omdat Schotland in meerderheid tegen de Brexit heeft gestemd die er toch kwam.  Maar niet iedereen denkt er zo over. Elizabeth stierf in haar Schotse zomerverblijf, Balmoral, tussen Aberdeen en Inverness. Haar overlijden volgde op een dag van steeds somberder nieuwsberichten. Margaret (79) en haar man, beiden uit Inverness, hebben de hele dag gespannen tv gekeken en gingen naar de pub om er even uit te zijn. Daar kwam het overlijdensbericht. „En de tranen liepen ons over de wangen”, zegt Margaret. „Ik heb altijd van haar gehouden. Zij was een true person, die het land verenigde. Ik moet er niet aan denken wat er nu kan gebeuren. Maar ik troost me met de gedachte dat ze nu bij onze Heiland is, want zij was een christelijke lady.” En Schotland zou Schotland niet zijn zonder Schotten uit andere landen die terugkeren naar hun roots. „Wij bekijken dit van een afstand, maar toch zijn we bedroefd”, zegt Bob Randolph, een oudere Amerikaan uit Virginia in The Waterfront. „We vroegen ons wel eens af waarom de monarchie hier nog voortduurde”, zegt hij. „En met Charles, die stuffy is, weten we niet hoe het verder moet.” Pat Barner, Bobs vrouw, is ook verbaasd dat de Schotten in het café zo lauw reageren. Ze was een grootse vrouw, zegt ze. „Haar laatste officiële daad was het beëdigen van de nieuwe premier, Liz Truss, terwijl ze doodziek was. Dat noem ik heroïsch.”
					 						De lichten van de Eiffeltoren in Parijs blijven donderdagavond uit als „eerbetoon” aan de overleden Elizabeth. Dat heeft de Parijse burgemeester Anne Hidalgo donderdagavond op Twitter gezegd. In het bericht zegt ze verder dat ze het „enorme verdriet” van Parijzenaren heeft overgebracht aan de ambassadeur van het Verenigd Koninkrijk in Frankrijk, Menna Rawlings.

De lampen van de Eiffeltoren blijven donderdag uit. Foto Adnan Farzat/NurPhoto/Shutterstock

 De lampen van de Eiffeltoren blijven donderdag uit. Foto Adnan Farzat/NurPhoto/Shutterstock 						In een officiële verklaring heeft de Amerikaanse president Joe Biden zijn relatie met koningin Elizabeth herdacht. „Ze was meer dan een monarch. Ze definieerde een tijdperk. Haar nalatenschap zal groot opdoemen in de pagina’s van de Britse geschiedenis en in het verhaal van onze wereld.” Biden en zijn vrouw Jill ontmoetten de koningin voor het eerst in 1982, toen ze als onderdeel van een Senaatsdelegatie naar het Verenigd Koninkrijk reisden, staat in het statement. „Ze charmeerde ons met haar humor en ontroerde ons met haar vriendelijkheid. Ze deelde genereus haar wijsheid met ons.” In totaal ontmoette Elizabeth veertien Amerikaanse presidenten. „Ze hielp Amerikanen met het herdenken van de tweehonderdste verjaardag van onze onafhankelijkheid en ze was solidair met de VS tijdens onze donkerste dagen na 9/11.” Tot slot verklaart het Witte Huis in het statement ernaar uit te kijken de hechte vriendschap met koning Charles III voor te zetten.  Voormalig president Barack Obama heeft in een verklaring op Twitter laten weten dankbaar te zijn getuige te zijn geweest van „het toegewijde leiderschap van Hare Majesteit”. Ook zegt hij dankbaar te zijn voor het feit dat hij en zijn vrouw Michelle haar persoonlijk hebben gekend. Toen zij net aantraden als president en first lady verwelkomde zij hen met „open armen en buitengewone vrijgevigheid”.  Joe Biden en Jill Biden samen met koningin Elizabeth II.  Foto Matt Dunham 						Ook Harry, kleinzoon van Elizabeth II, heeft inmiddels Balmoral Castle bereikt. In dat Schotse kasteel is de koningin overleden; hij heeft haar niet meer in leven kunnen zien. Haar kinderen, onder wie opvolger Charles, hadden zich daar al eerder naartoe gespoed, of waren al aanwezig. Ook kroonprins William, de broer van Harry, is daar al. Volgens Britse media is niet bekend welke familieleden afscheid hebben kunnen nemen van Elizabeth.  Harry, die de titel draagt van hertog van Sussex, is per toeval in het Verenigd Koninkrijk. Hij woont met zijn vrouw Meghan Markle, met wie hij in 2018 trouwde, in de Verenigde Staten en heeft afstand genomen als senior-lid van het Britse koninklijk huis.  Het stel is in het VK vanwege gepland liefdadigheidswerk en was in Londen. Meghan Markle is niet meegereisd naar Schotland. De Britse omroepen ITV en BBC melden dat Harry rond negen uur ‘s avonds (Nederlandse tijd) bij Balmoral aankwam. Harry heeft zich in eerdere interviews liefdevol uitgelaten over zijn relatie met Elizabeth.
					 						Koningin Elizabeth heeft het Verenigd Koninkrijk beter samengebracht dan wie dan ook, zegt voormalig Britse premier Tony Blair, volgens persbureau Reuters. Ze was volgens hem de personificatie van alles dat mensen er trots op maakt om Brits te zijn. „We hebben niet alleen onze monarch verloren, maar ook de matriarch van onze natie”.  Voormalig premier Theresa May zegt dat Elizabeth zichzelf „onvoorwaardelijk” had toegewijd aan een leven in dienst. „Ze was gerespecteerd en bewonderd niet alleen door haar eigen volk, maar ver buiten onze familie van naties.” „Ze was onze constante”, zegt May, „tijdens deze grote Elizabethaanse periode.” David Cameron, die premier van het Verenigd Koninkrijk was tussen 2010 en 2016, zegt dat Elizabeth tijdens zeven decennia de „rots” was van de natie en de Gemenebest. „Er zijn geen woorden die het gevoel van verlies adequaat kunnen uitdrukken.” 						Zoals de traditie voorschrijft, is de aankondiging van het overlijden van Queen Elizabeth II opgehangen aan de poort van Buckingham Palace. Twee leden van de koninklijke hofhouding bevestigden de verklaring. 						Tijdens haar lange regeerperiode deed de overleden Britse koningin alles goed en beging ze geen enkele fout. Ze was bovendien „een geweldige vrouw”, aldus de Amerikaanse oud-president Donald Trump. Internationale persbureaus citeren uit zijn verklaring. Volgens Trump zal Elizabeth de harten van de Britten nog lang regeren. Zelf schrijft hij „de momenten die Melania en ik met Hare Majesteit doorbrachten, haar genereuze vriendschap, grote wijsheid en fantastische gevoel voor humor” te zullen koesteren.
					 						Jacinda Ardern, de premier van Nieuw-Zeeland, heeft in een speech haar bewondering uitgesproken voor koningin Elizabeth II. „Ze was buitengewoon en ik weet dat ik namens mensen in heel Nieuw-Zeeland spreek door onze innige deelneming te betuigen aan leden van de koninklijke familie bij het overlijden van de koningin.” Daarna verklaarde ze dat de koning Charles III het nieuwe staatshoofd van Nieuw-Zeeland wordt. De eerste minister van Noord-Ierland, Paul Givan, spreekt zich op Twitter uit over het overlijden van de koningin. „Hoewel we in ons hart verdrietig zijn, zullen we voor altijd dankbaar zijn dat we de gouden eeuw van Koningin Elizabeth II hebben meegemaakt.” Nicola Sturgeon, de eerste minister van Schotland, schrijft op Twitter namens de hele bevolking van Schotland haar medeleven te betuigen aan de koning en de koninklijke familie. „Haar leven was er een van buitengewone toewijding en dienstbaarheid.”
					 						In reactie op het overlijden van de Britse koningin zegt Keir Starmer, de leider van de Labourpartij, dat het Verenigd Koninkrijk Elizabeths leven „van dienstbaarheid en toewijding” altijd zal koesteren. Hij noemt de overleden koningin „de langstzittende en grootste monarch” in de geschiedenis van het land.  „Boven de botsingen van de politiek, stond ze niet voor waar het land over vocht, maar voor waarover het overeenstemming kende”, aldus Starmer. „Terwijl het VK om haar heen snel veranderde, werd haar toewijding het stille punt van onze draaiende wereld. Dus nu ons grote Elizabethaanse tijdperk ten einde loopt, eren we haar nagedachtenis door de waarden levend te houden van de dienstbaarheid die zij belichaamde.” 						Met het overlijden van Elizabeth is ‘Operation London Bridge‘ in gang gebracht, het draaiboek dat alles van overlijden tot uitvaart regelt. Er volgen tien dagen van rouw.  De verwachting is dat het lichaam van Elizabeth over twee dagen naar Londen vervoerd wordt. Dat zal per trein of vliegtuig gebeuren. Na vijf dagen vindt er een herdenkingsdienst plaats in Westminster Hall in Londen, waar de zetel van het parlement staat. In de dagen erna kunnen Britten daar een eerbetoon aan haar brengen en langs haar kist lopen om afscheid te nemen. Eerst zijn prominenten welkom, daarna mogen ook ‘gewone’ burgers afscheid nemen. De verwachting is dat honderdduizenden mensen zullen komen om de laatste eer te bewijzen aan de overleden Queen.  Wanneer de uitvaart van Elizabeth zal plaatsvinden, is nog niet precies bekend. De staatsbegrafenis zal in elk geval bij Westminster Abbey plaatsvinden.

Elizabeth zal tien dagen na haar overlijden begraven worden. Foto Andrew Boyers/Reuters

 Elizabeth zal tien dagen na haar overlijden begraven worden. Foto Andrew Boyers/Reuters 						„Dit is de droevigste dag voor ons land”, klinkt de aanhef van de reactie die Boris Johnson heeft laten uitgaan. De voormalige premier, die maandag afstand nam van zijn positie, publiceerde zijn verklaring onder meer op Twitter (en ondertekende die als parlementariër, de positie die hij nu nog heeft in de Britse politiek).  Johnson omschrijft Queen Elizabeth als een „licht voor de natie”, iemand die „zo tijdloos en fantastisch leek, dat wij - als kinderen - bijna hadden geloofd dat zij gewoon zou voortbestaan en voortbestaan”. Haar invloed was volgens hem niet beperkt tot het Verenigd Koninkrijk - ook in de Commonwealth en andere landen in de wereld, voorziet Johnson, zullen „schokgolven van verdriet” worden gevoeld over het overlijden. Het verlies van de Queen zal volgens hem denkelijk „veel dieper zijn, dan we wellicht allemaal hadden verwacht”.  Net als veel commentatoren, roemde ook Johnson de werklust en het plichtsgevoel van de koningin. Bovendien wist zij ervoor te zorgen dat er een geschikte troonopvolger zou zijn. Net als zijn eigen opvolger Liz Truss, eindigt Johnson zijn reactie met de traditionele groet aan de nieuwe koning - „woorden die al meer dan zeven decennia niet in dit land hebben geklonken”.
					 						Sinds zijn geboorte in 1982 is prins William altijd de tweede in lijn geweest voor de Britse troon. Met het overlijden van koningin Elizabeth II is zijn vader officieel koning van Groot-Brittannië geworden. William is daardoor nu op 40-jarige leeftijd kroonprins. Zijn oudste zoon, de 9-jarige George, is tweede in lijn voor de troonopvolging.  Prins William wordt niet automatisch Prins van Wales, de dynastieke titel die is voorbehouden aan de Britse troonopvolger. De nieuwe koning verleent deze titel op een tijdstip naar keuze. Prins William is nu nog de hertog van Cambridge.

Kroonprins William tijdens de finale van de FA Cup tussen Chelsea en Liverpool.  Foto Neil Hall

 Kroonprins William tijdens de finale van de FA Cup tussen Chelsea en Liverpool.  Foto Neil Hall 						De Britse koninklijke familie zal de komende tijd in rouw zijn, meldt de BBC. Officiële werkzaamheden gaan niet door en de vlag zal bij koninklijke gebouwen halfstok hangen. Ook bij regeringsgebouwen en bij Britse militaire standplaatsen in het buitenland hangt de vlag vanaf nu halfstok.

De vlag hangt halfstok bij Buckingham Palace. Foto Frank Augstein/AP Photo

 De vlag hangt halfstok bij Buckingham Palace. Foto Frank Augstein/AP Photo 						Liz Truss, de nieuwe premier van het VK, stelt „verslagen” te zijn door het heengaan van Queen Elizabeth. Zij noemde de koningin donderdagavond een „voorbeeld voor mij persoonlijk, en met mij voor velen”, die het land „door dik en dun kracht verleende”. Volgens Truss was Elizabeth van rotsvaste waarde voor de „ontwikkeling van het moderne Verenigd Koninkrijk”.  Truss, die begin deze week werd gekozen tot nieuwe leider van de Britse Conservatieven en daarmee ook de nieuwe premier werd, had dinsdag nog een ontmoeting met de koningin om formeel tot die positie te worden benoemd. „Ik was haar vijftiende premier”, refereerde Truss aan die ontmoeting. Ze was daarbij onder de indruk geweest van de „vastberadendheid” van de 96-jarige monarch.  In de komende „moeilijke” dagen, en naar het goede voorbeeld van Elizabeth, moeten de Britten nu samenkomen en elkaar steunen, stelde Truss. Ze wenste de nieuwe koning Charles alle steun toe: „God save the King”, sloot zij haar speech af.

De ontmoeting tussen Queen Elizabeth en de nieuwe premier Liz Truss, 48 uur voor het overlijden van de koningin. Foto Jane Barlow/AFP

 De ontmoeting tussen Queen Elizabeth en de nieuwe premier Liz Truss, 48 uur voor het overlijden van de koningin. Foto Jane Barlow/AFP 						De familie van de donderdag overleden koningin Elizabeth II rouwt om een „gekoesterde vorst en een geliefde moeder”. Dat laat de nieuwe koning Charles III weten in een verklaring, aldus internationale persbureaus.  Elizabeths oudste zoon noemt haar overlijden „een moment van het grootste verdriet”. Volgens Charles wordt het verlies „diep gevoeld” in het Verenigd Koninkrijk en de andere landen waarvan Elizabeth staatshoofd was, „en door talloze mensen over de hele wereld”.  De 73-jarige koning zegt dat hij en zijn familie „getroost” worden in hun rouw doordat zij weten dat The Queen breed gerespecteerd was, en zeer geliefd. 						Meerdere internationale politici reageren op het overlijden van de Britse koningin. De Franse president Emmanuel Macron zegt op Twitter dat Elizabeth meer dan zeventig jaar de belichaming was van de continuïteit en eenheid van de Britse natie. Hij zal zich haar herinneren als „een vriendin van Frankrijk” en een „zachtaardige koningin die een blijvende indruk heeft achtergelaten op haar land en eeuw”. Charles Michel, de voorzitter van de Europese Raad, brengt in herinnering dat ze nog wel eens „Elizabeth de Standvastige” werd genoemd. Hij roemt haar vanwege haar „blijvende waarden” in een moderne wereld. Ook de Oekraïense president Volodymyr Zelensky reageert op Twitter. Hij condoleert namens het Oekraïense volk de koninklijke familie en het Verenigd Koninkrijk met dit „onherstelbare” verlies. De Canadese premier Justin Trudeau zegt dat Elizabeth een „constante aanwezigheid” in het leven was. Haar verdiensten voor de Canadezen zullen volgens hem altijd een belangrijk onderdeel van de geschiedenis van het land blijven. „Canadezen zullen zich altijd de wijsheid, het medeleven en de warmte van Hare Majesteit herinneren en koesteren.” 						Elizabeths oudste zoon, Charles, is met het overlijden van de 96-jarige koningin donderdagmiddag automatisch de nieuwe koning van het Verenigd Koninkrijk geworden. Charles was zeventig jaar de troonopvolger en daarmee de langstzittende troonpretendent. Hij zal de troon bestijgen als Charles III. Het kan echter maanden of zelfs langer duren voordat Charles formeel wordt gekroond. In het geval van Elizabeth vond haar kroning plaats op 2 juni 1953, zestien maanden nadat haar vader, koning George VI, was gestorven. 						Minister-president Mark Rutte heeft op Twitter zijn steun betuigd aan de nabestaanden van koningin Elizabeth II. Gedurende haar zeldzaam lange koningschap was zij volgens Rutte „voor haar land en de wereld steeds een baken van rust en stabiliteit, hoe hoog de golven  van de geschiedenis soms ook waren”. Rutte benadrukt hoe zij leidde met humor, standvastigheid, plichtsgevoel en lichtheid. „Ze maakte indruk op iedereen die haar ontmoette.” Namens het kabinet heeft Rutte de Britse premier Liz Truss „diepe gevoelens van medeleven overgebracht”. 						Het Nederlandse Koninklijk Huis zegt met „diep respect en grote affectie” Elizabeth II te gedenken. „Standvastig en wijs stelde zij haar lange leven in dienst van het Britse volk. Wij voelen ons sterk verbonden met het Verenigd Koninkrijk en met de Koninklijke Familie en delen in hun verdriet.”  Koning Willem-Alexander, koningin Máxima en prinses Beatrix zeggen in een bericht op Facebook verder „intens dankbaar” te zijn voor „de hechte vriendschap waaraan Koningin Elizabeth zo’n onvergetelijke bijdrage heeft geleverd”.
					 						Prins William, prins Andrew en prins Edward arriveerden donderdag rond 17.00 uur lokale tijd op Balmoral Castle, het Schotse zomerverblijf Queen Elizabeth II. Of zij aanwezig waren bij het overlijden van Elizabeth is vooralsnog onduidelijk; het precieze tijdstip van haar dood heeft Buckingham Palace nog niet bekendgemaakt. De vrouw van prins Edward, Sofie, was eveneens naar het kasteel in het Schotse Aberdeenshire afgereisd. Daar was Elizabeths oudste zoon en troopopvolger prins Charles al aanwezig, samen met zijn vrouw Camilla en zus, prinses Anne. Prins Harry was donderdagmiddag, zonder zijn vrouw Meghan, eveneens onderweg. Prins Williams vrouw, Kate, is met hun kinderen in Windsor gebleven.  						Queen Elizabeth II is donderdagmiddag overleden op 96-jarige leeftijd. Dat heeft Buckingham Palace bekendgemaakt. Ze bracht haar laatste uren onder medisch toezicht door in Balmoral Castle, in de Schotse Hooglanden, omringd door familieleden. Onder anderen prins Charles en prins William waren naar het kasteel afgereisd, nadat artsen eerder op de dag kenbaar hadden gemaakt zich ernstige zorgen te maken over de gezondheid van de koningin. ||https://www.nrc.nl//nieuws/2022/09/08/nieuwe-koning-charles-iii-noemt-overlijden-elizabeth-moment-van-groots-verdriet-a4141260
2022-09-09||Voor Piet Schrijvers, de doelman met het grote lijf, sprongen  aanvallers liever opzij|| Beer van de Meer, Bolle van Zwolle, Lek van PEC. Zwaargewicht Piet Schrijvers had aan rijmende bijnamen geen gebrek. Woensdag overleed de doelman van DWS, FC Twente, Ajax, PEC Zwolle en het Nederlands elftal op 75-jarige leeftijd aan alzheimer.  De in Jutphaas (nu Nieuwegein) geboren Schrijvers was voor niets en niemand bang: 90 kilo schoon aan de haak. Over zijn (over)gewicht begon FC Twente-trainer Kees Rijvers zich rond 1970 steeds meer zorgen te maken. In zijn door VI-redacteur Yoeri van den Busken opgetekende biografie vertelde Piet Schrijvers: „Elke week werd ik gewogen op zo’n ijzeren weegschaal met zo’n schuif. Ik drukte ermee op m’n duim en dat scheelde al gauw een kilo. Als ik daarvoor naar de wc was geweest, zat het helemaal goed.” Aanvallers maakten vaak dat ze opzijsprongen, wanneer hij met zijn grote lijf (1,87 meter) uit zijn doel kwam. Of ze werden door hem hoogstpersoonlijk van het veld getild, zoals het  Deense lichtgewicht Jesper Olsen overkwam begin jaren tachtig. De kleine Ajacied lag in de grote armen van de Bolle van Zwolle. Het applaus in De Meer klonk nu eens niet voor de geblesseerde uitvaller, maar voor de sportieve geste van de man die voor één middag terug was op het oude nest.  Schrijvers behoorde tot een ijzersterke generatie keepers. Jan van Beveren was de meest stijlvolle,  Jan Jongbloed de meest risicovolle,  Pim Doesburg de meest nerveuze. Ondanks de concurrentiestrijd keepte hij 46 interlands en nam hij deel aan twee WK’s en twee EK’s. In de WK-finales van 1974 en 1978 moest hij Jongbloed  voor zich dulden. Bij dat laatste toernooi in   Argentinië raakte hij in de halve finale tegen Italië geblesseerd – nadat hij Jongbloed twee keer sterk had vervangen. Een persoonlijke tragedie? Niemand heeft hem er ooit over horen klagen. Misschien wel zijn meest memorabele  prestatie bij Oranje was zijn donderpreek in 1983 in Dublin, waar Ierland in de rust met 2-0 leidde. „Ik heb ze he-le-maal stijf gescholden, die jongens”, vertelde Schrijvers een paar jaar geleden in het AD  over de aankomende sterren Ruud Gullit, Frank Rijkaard, Gerald Vanenburg en Marco van Basten. „Bondscoach Rijvers zei maar niets. Die dacht: laat Piet maar even gaan. Ze konden me geloof ik buiten horen schreeuwen.” De harde woorden misten hun uitwerking niet, het wakker geschudde Oranje won uiteindelijk met 3-2. ‘Het wonder van Dublin’ was het begin van een gouden periode, met als hoogtepunt de Europese titel in 1988. Toen was Schrijvers al lang en breed vervangen door Hans van Breukelen.  Negen jaar had hij bij Ajax gekeept, dat bij zijn komst in 1974 al was afgegleden naar de Europese middenmoot, voordat hij in 1983 ging afbouwen bij PEC. In Zwolle hoefde hij, dertiger intussen, niet elke dag in de modder te duiken. Clubbaas/zakenman Marten Eibrink vroeg hem op een trainingsdag wel eens naar het Dolfinarium in Harderwijk te rijden om een groep Chinezen rond te leiden. „Lachen, gieren, brullen”, in de woorden van Schrijvers. In zijn laatste seizoen – ‘De Bolle van Zwolle’ was intussen omgedoopt in ‘Het Lek van PEC’ –  werd hij 85 keer gepasseerd, met degradatie als logisch gevolg. Einde carrière. Zijn sportieve hoogtepunt beleefde Schrijvers na zijn profdebuut voor DWS bij FC Twente. In het seizoen 1973-74 won hij de Tonny van Leeuwen-trofee, als de minst gepasseerde doelman van de Eredivisie. Slechts 13 tegentreffers incasseerde hij, in 34 wedstrijden. Het is nog steeds een record in het Nederlandse betaalde voetbal. Trainer Rijvers was een topelftal aan het smeden, met Epi Drost, Theo Pahlplatz en de tweeling René  en Willy van de Kerkhof. Twee tweede plaatsen in de Eredivisie en een halvefinaleplaats in de UEFA Cup (nu Europa League) waren mooie troostprijzen. „Twente was de mooiste tijd’’, zei Schrijvers in zijn biografie. De toen al 93-jarige trainer Rijvers was overgekomen uit Frankrijk om het eerste exemplaar uit te reiken. Schrijvers: „Bij Ajax liepen meer van die mannetjes, weet je niet. Blabla. Bij Twente waren ze meer zoals ik.” Hij werd daarna keeperstrainer en later ook rapporteur voor De Telegraaf, tot hij ook daar bedankt werd voor bewezen diensten. In het AD: „Ja, dan schreef ik weleens een geel kaartje op bij de verkeerde speler, weet je niet. Kan toch een keer gebeuren?”  De laatste jaren bracht hij door met zijn jeugdliefde Cathy in hun woonplaats Ermelo. Buurtcafé De Dorpskamer was Piets tweede thuis: ’s ochtend koffie, ’s middags een pilsje. Tijdens de boekpresentatie in 2019 vertelde Cathy aan de stamtafel over zijn ziekte. „Gelukkig heeft hij vandaag een goed humeur. Thuis is dat ook weleens anders. Dan kan hij gefrustreerd zijn, zich afreageren, mij de schuld geven als hij iets is kwijtgeraakt.” Piet heeft zijn alzheimer lang ontkend, vertelde Cathy. „Tegenwoordig weet hij zelf ook wel dat hem iets mankeert. Dat doet hem pijn.” En over zijn carrière zei ze: „Ik ben trotser dan Piet zelf. Hij is er altijd bescheiden en nuchter over geweest.” De zieke Schrijvers stond de laatste jaren nog langs de lijn bij de plaatselijke amateurclub FC Horst, waar zijn kleinzoon Kjell zich een behendige vleugelspits toonde. Opa Piet miste zelfs geen uitwedstrijden. In een karakteristieke pose, leunend op het hekwerk van de omheining. „Hij kijkt daar de hele week naar uit”, zei zoon Patrick in het AD. „Zaterdag is zijn lievelingsdag.” Cathy: „Thuis is hij ook graag, maar langs het voetbalveld is Piet het gelukkigst. Dat was vroeger al zo. In dat opzicht is hij niets veranderd.”||https://www.nrc.nl//nieuws/2022/09/08/voor-de-doelman-met-het-grote-lijf-sprongen-aanvallers-liever-op-a4141259
2022-09-09||Apple doet een greep naar de advertentiedollars van de iPhone|| En dat is 14. Tijdens de onthulling van de nieuwe iPhone, eerder deze week, liet Apple een opvallende vernieuwing onbesproken. De grootste gadgetverkoper ter wereld wil zijn advertentienetwerk voor iPhones uitbreiden, amper anderhalf jaar nadat het hoge drempels opwierp voor andere advertentieverkopers. The Financial Times en persbureau Bloomberg berichtten onlangs dat Apple het aantal medewerkers van zijn advertentietak wil verdubbelen. Apple heeft nu ruim 200 vacatures voor de ontwikkeling van een eigen advertentieplatform, van specialisten in kunstmatige intelligentie tot commerciële functies. Onderzoeksbureau Evercore ISI schat Apples advertentieomzet in 2022 op 5 miljard dollar per jaar en rekent op een verzesvoudiging in de komende vier jaar, naar 30 miljard dollar. In dat tempo zou Apple aansluiting vinden bij de grootste advertentienetwerken van dit moment: Google, Facebook en Amazon. Ter vergelijking: Amazon verdiende in 2021 ruim 31 miljard dollar met advertenties. Die uitbreiding lijkt in tegenspraak met het imago van Apple als privacyvoorvechter. Het bedrijf voerde jarenlang campagne tegen de ‘gratis’ diensten van met name Facebook, dat vaak slordig met gebruikersdata omging. Het was de opmaat voor strengere privacyregels die sinds juni 2021 gelden voor de  de App Store. ‘App Tracking Transparency’ of ATT is de regel die apps verplicht toestemming te vragen  om je gedrag op de iPhone te mogen volgen. De meeste gebruikers weigeren dat. Privacyorganisaties zijn enthousiast, de advertentiebranche niet. In hun ogen snijdt Apple concurrenten de pas af en doet nu zelf een greep naar de advertentiedollars. De advertenties verschijnen tot nu toe vooral in de App Store. Facebook en Snap, sociale media die  leunden op de toegang tot persoonlijke data van iPhonegebruikers, verliezen miljarden dollars omzet door de ATT-regel. Ook uitgevers zien inkomsten uit mobiele advertenties dalen. In Europa heeft iOS een marktaandeel van 30 tot 40 procent, in de VS is meer dan helft van de verkochte telefoons een iPhone. In totaal beheert Apple zeer persoonlijke data van 1,8 miljard iPhone- en iPad gebruikers – ook financiële en medische gegevens. Elke iPhone bevat een schat aan informatie die je ook voor advertenties zou kunnen gebruiken – ware het niet dat Apple-baas Tim Cook beloofde die data te ‘koesteren;  „We willen je helpen die informatie privé en veilig te houden”, zei hij in 2019 in een interview met nieuwszender ABC. Toch bouwt Apple een eigen advertentienetwerk.  Apple zegt  geen gebruik te zullen maken van data die op individuen is terug te voeren. Wie een advertentie ziet, bijvoorbeeld in de App Store, behoort tot een ‘cohort’ van 5.000 gebruikers met soortgelijke interesses en wordt niet ´live’ gevolgd.  ‘Privacyvriendelijk’ adverteren, noemt Apple dat. „Apple is hypocriet”, zegt Nicolas Rieul van de Franse advertentiebranche IAB, „het bedrijf doet aan privacywashing.” In Frankrijk tekenden de uitgeefbranche en softwareontwikkelaars  bezwaar aan bij de mededingingsautoriteiten. Hun klacht: de barrières die Apple opwerpt om tracking in apps van bijvoorbeeld Facebook of Snap tegen te gaan, gelden niet voor Apples eigen diensten. Ook de Duitse mededingingsautoriteit begint een onderzoek naar de ATT-regel. De EU stelde al een mededingingsonderzoek in naar het benadelen van concurrenten als Spotify in de App Store. Terug naar de iPhone 14.  Of die verkooprecords gaat breken is nog niet zo zeker: de wereldwijde smartphonemarkt krimpt dit jaar 7 procent, verwacht onderzoeksbureau Gartner. Dat ligt aan een slechte markt in China, stijgende prijzen en wankelend consumentenvertrouwen. De prijs van de iPhone 14 (799 dollar) is in de VS niet hoger dan het vorige model – ook de duurdere variant, de iPhone Pro houdt dezelfde prijs. Dat betekent dat Apple de onvermijdelijke prijsstijgingen in de productie en hogere materiaalkosten niet rechtstreeks aan de gebruiker doorrekent. Dat is geen liefdadigheid – de rekening wordt elders betaald. Een deel van het margeverlies zal Apple naar zijn toeleveranciers doorspelen – Apple staat erom bekend dat het duimschroeven aandraait bij bedrijven die iPhone-onderdelen leveren. Apple houdt zijn marges  ook  overeind met de uitdijende divisie digitale diensten. De afgelopen negen maanden verdiende Apple in totaal 245 miljard dollar, waarvan 59 miljard dollar kwam van abonnementen en commissies op betaalde downloads. Vergelijk je de omzetcijfers van 2022 met die van 2019, dan blijkt Apple’s omzet uit ‘Services’ (App Store, streamingdiensten, Apple Pay,  advertenties) in drie jaar  bijna verdubbeld. Al betaal je niet meer voor je nieuwe iPhone – je betaalt toch meer aan Apple. Eén kanttekening: in Nederland vallen de prijzen van de iPhone, door de zwakkere euro, wel hoger uit.||https://www.nrc.nl//nieuws/2022/09/08/apple-doet-een-greep-naar-de-advertentiedollars-van-de-iphone-a4141255
2022-09-09||Koninklijke familie in rouw: vlaggen halfstok, geen officiële verplichtingen||De Britse koninklijke familie zal de komende tijd in rouw zijn, meldt de BBC. Officiële werkzaamheden gaan niet door en de vlag zal bij koninklijke gebouwen halfstok hangen. Ook bij regeringsgebouwen en bij Britse militaire standplaatsen in het buitenland hangt de vlag vanaf nu halfstok.||https://www.nrc.nl//nieuws/2022/09/08/koninklijke-familie-in-rouw-vlaggen-halfstok-geen-officiele-verplichtingen-a4141254
2022-09-09||Premier Liz Truss ontmoette de koningin dinsdag nog, noemt haar &#8216;voorbeeld&#8217;||Liz Truss, de nieuwe premier van het VK, stelt „verslagen” te zijn door het heengaan van Queen Elizabeth. Zij noemde de koningin donderdagavond een „voorbeeld voor mij persoonlijk, en met mij voor velen”, die het land „door dik en dun kracht verleende”. Volgens Truss was Elizabeth van rotsvaste waarde voor de „ontwikkeling van het moderne Verenigd Koninkrijk”.  Truss, die begin deze week werd gekozen tot nieuwe leider van de Britse Conservatieven en daarmee ook de nieuwe premier werd, had dinsdag nog een ontmoeting met de koningin om formeel tot die positie te worden benoemd. „Ik was haar vijftiende premier”, refereerde Truss aan die ontmoeting. Ze was daarbij onder de indruk geweest van de „vastberadendheid” van de 96-jarige monarch.  In de komende „moeilijke” dagen, en naar het goede voorbeeld van Elizabeth, moeten de Britten nu samenkomen en elkaar steunen, stelde Truss. Ze wenste de nieuwe koning Charles alle steun toe: „God save the King”, sloot zij haar speech af.||https://www.nrc.nl//nieuws/2022/09/08/premier-liz-truss-ontmoette-de-koningin-dinsdag-nog-noemt-haar-voorbeeld-a4141253
2022-09-09||Nieuwe koning Charles III: we rouwen om gekoesterde vorst en geliefde moeder||De familie van de donderdag overleden koningin Elizabeth II rouwt om een „gekoesterde vorst en een geliefde moeder”. Dat laat de nieuwe koning Charles III weten in een verklaring, aldus internationale persbureaus.  Elizabeths oudste zoon noemt haar overlijden „een moment van het grootste verdriet”. Volgens Charles wordt het verlies „diep gevoeld” in het Verenigd Koninkrijk en de andere landen waarvan Elizabeth staatshoofd was, „en door talloze mensen over de hele wereld”.  De 73-jarige koning zegt dat hij en zijn familie „getroost” worden in hun rouw doordat zij weten dat The Queen breed gerespecteerd was, en zeer geliefd.||https://www.nrc.nl//nieuws/2022/09/08/nieuwe-koning-charles-iii-we-rouwen-om-gekoesterde-vorst-en-geliefde-moeder-a4141252
2022-09-09||Internationale reacties roemen &#8216;zachtaardige&#8217; Elizabeth||Meerdere internationale politici reageren op het overlijden van de Britse koningin. De Franse president Emmanuel Macron zegt op Twitter dat Elizabeth meer dan zeventig jaar de belichaming was van de continuïteit en eenheid van de Britse natie. Hij zal zich haar herinneren als „een vriendin van Frankrijk” en een „zachtaardige koningin die een blijvende indruk heeft achtergelaten op haar land en eeuw”. Charles Michel, de voorzitter van de Europese Raad, brengt in herinnering dat ze nog wel eens „Elizabeth de Standvastige” werd genoemd. Hij roemt haar vanwege haar „blijvende waarden” in een moderne wereld. Ook de Oekraïense president Volodymyr Zelensky reageert op Twitter. Hij condoleert namens het Oekraïense volk de koninklijke familie en het Verenigd Koninkrijk met dit „onherstelbare” verlies. De Canadese premier Justin Trudeau zegt dat Elizabeth een „constante aanwezigheid” in het leven was. Haar verdiensten voor de Canadezen zullen volgens hem altijd een belangrijk onderdeel van de geschiedenis van het land blijven. „Canadezen zullen zich altijd de wijsheid, het medeleven en de warmte van Hare Majesteit herinneren en koesteren.”||https://www.nrc.nl//nieuws/2022/09/08/internationale-reacties-roemen-zachtaardige-elizabeth-a4141243
2022-09-09||Elizabeths oudste zoon Charles nu automatisch koning||Elizabeths oudste zoon, Charles, is met het overlijden van de 96-jarige koningin donderdagmiddag automatisch de nieuwe koning van het Verenigd Koninkrijk geworden. Charles was zeventig jaar de troonopvolger en daarmee de langstzittende troonpretendent. Hij zal de troon bestijgen als Charles III. Het kan echter maanden of zelfs langer duren voordat Charles formeel wordt gekroond. In het geval van Elizabeth vond haar kroning plaats op 2 juni 1953, zestien maanden nadat haar vader, koning George VI, was gestorven.||https://www.nrc.nl//nieuws/2022/09/08/elizabeths-oudste-zoon-charles-nu-automatisch-koning-a4141244
2022-09-09||Rutte: ze was voor haar land en de wereld een baken van stabiliteit||Minister-president Mark Rutte heeft op Twitter zijn steun betuigd aan de nabestaanden van koningin Elizabeth II. Gedurende haar zeldzaam lange koningschap was zij volgens Rutte „voor haar land en de wereld steeds een baken van rust en stabiliteit, hoe hoog de golven  van de geschiedenis soms ook waren”. Rutte benadrukt hoe zij leidde met humor, standvastigheid, plichtsgevoel en lichtheid. „Ze maakte indruk op iedereen die haar ontmoette.” Namens het kabinet heeft Rutte de Britse premier Liz Truss „diepe gevoelens van medeleven overgebracht”.||https://www.nrc.nl//nieuws/2022/09/08/rutte-ze-was-voor-haar-land-en-de-wereld-een-baken-van-stabiliteit-a4141242
2022-09-09||‘Oppositie voeren zonder kritiek kan in Oekraïne, maar is pijnlijk’||Kira Roedyk (36), leider van de oppositiepartij Golos (Stem), noemt zichzelf „Zelensky’s strengste criticus”. Maar tijdens de oorlog sluiten de Oekraïense politieke rangen zich voor het gezamenlijke doel: de Russische invasie stoppen. Is oppositie voeren in Oekraïe nu nog wel mogelijk? Hoe ziet oppositie er in oorlogstijd uit? Als locatie voor het interview kiest Roedyk een Kievs steakhouse met bruin meubilair en zwart-wit foto’s aan de muren. Ze bestelt thee waar ze tijdens het gesprek niet aan toekomt. In het 450 zetels tellende parlement is Golos met twintig zetels,  die ook nog eens verdeeld zijn over twee facties na een interne ruzie in 2021, een uiterst kleine partij. Zeker tegenover  Zelensky’s kolos van een  partij, Dienaar van het Volk, met  238 zetels. Maar Roedyk en haar team zijn handig in beeldvorming en sociale media. Toen na de invasie kalasjnikovs aan het volk werden uitgedeeld, liet ze via foto’s met wapens op die platformen zien dat ook zij klaar is voor de strijd. Roedyk: „In het begin van de oorlog werd ik elke ochtend wakker en vroeg me af: waar ben ik het meest nuttig? In de eerste dagen van de oorlog was dat hier in Kiev – door samen te komen en te leren vechten.” Roedyk begon haar carrière in de IT-sector. Een start-up die ze mede oprichtte, werd in 2018 voor 1 miljard dollar verkocht aan Amazon. Roedyk is uitgesproken pro-Europees. Ze is een van de negen vicepresidenten van de Partij van de Alliantie van Liberalen en Democraten voor Europa (ALDE). Bij die pan-Europese organisatie, in het Europees Parlement vertegenwoordigd door de fractie Renew Europe, zijn ook partijen als VVD en D66 aangesloten. Wat betekent oppositie nog in deze tijd? „Op de eerste ochtend van de oorlog [24 februari], werden we wakker rond 05.00 uur ’s morgens toen de eerste bommen Kiev raakten. We moesten om 07.00 uur ’s morgens gaan stemmen over het invoeren van de krijgswet. Dat is de belangrijkste rol van het parlement in oorlogstijd, zodat het land in oorlogsversnelling kan. „Het gebouw van de Oekraïense Verchovna Rada [parlement] staat midden in een park – als je eroverheen vliegt is het alsof er een bordje hangt met ‘schiet op mij’. Toen de zitting begon  waren er 400 of 420 parlementariërs. We waren zo ontzettend bang, en we zongen het volkslied keer op keer, om maar tegen elkaar te zeggen: ‘We gaan alles doen wat nodig is.’”   „Dit was ook het moment waarop de politieke partijen afspraken, eigenlijk een soort gelofte aflegden, dat we alles zullen doen om zolang mogelijk de eenheid te bewaken. Dat we alle discussies en onenigheid in de coulissen houden en verenigd naar buiten treden.  En dat we dit zo lang mogelijk zouden volhouden.  „Na zes maanden kan dat nog steeds.  Het is ongelooflijk pijnlijk: de regering en onze partij hadden absoluut verschillende posities en meningen voor de oorlog. En dat hebben we nog steeds, echt waar. Maar we kunnen nu niet kritisch  zijn. Omdat we weten dat open politiek debat een luxe is. En het is die luxe waar onze soldaten nu voor vechten.” Heeft u een rode lijn voor uzelf gesteld? Zo van: als dit gebeurt dan kan ik niet langer stil blijven? „Ja. Er zijn bepaalde onderwerpen waar we niet stil over blijven,” zegt Roedyk. De regering van Zelensky heeft de nieuwsvoorziening van vier televisiezenders samengevoegd in een ‘telemaraton’ Verenigd Nieuws, waar alleen maar ‘geverifieerd nieuws’ uitgezonden mag worden. De kanalen mogen ieder zes uur per dag  verzorgen. „Hierin zou meer ruimte moeten zijn voor politieke verschillen.”  Maar wat zou uw gelofte van politieke eenheid doen breken? „Het is meer een gevoel. Maar als de vrijheid van meningsuiting en de democratische waarden die aan het front bevochten worden hier onder druk komen te staan: dat zou een rode lijn zijn die we niet kunnen accepteren.” Dus op dit moment heeft u wel het gevoel dat er vrijheid van meningsuiting is, maar gebruikt u die niet? „Ik zeg wat ik  wil. Maar ik kies ervoor om dingen niet te zeggen als ik denk dat het  mijn land kan schaden. Het politieke debat is geen gegeven, het is een luxe. Iedere keer dat wij opstaan en ons uitspreken over dingen die ons dwarszitten, dan wordt dit gebruikt door Russische propaganda. Dat weten we en daar houden we rekening mee.” Nadat het Russische leger zich terugtrok uit de omgeving van de hoofdstad, zocht Roedyk naar een nieuwe manier om zich nuttig te maken tijdens de oorlog. Ze probeert er nu voor te zorgen dat Oekraïne op de agenda blijft staan in het buitenland. „Het is nu herfst, en omdat bij Europese huishoudens de gasrekening twee, drie keer over te kop gaat, begin je te horen: waarom betalen wij voor de oorlog in Oekraïne? Ik probeer ze duidelijk te maken: Oekraïne is hier niet verantwoordelijk voor. Het is Poetin.”   „Het is een illusie om te denken dat als de vrede nu getekend wordt, of Oekraïne opgeeft, dat Poetin dan de volgende dag zijn paleis uitloopt en zegt: oké, het gas wordt nu weer goedkoop. Dat gaat gewoon niet gebeuren. Kijkend naar het verleden wijst alles erop dat Poetin druk zal blijven zetten op de democratische wereld. Dat hij de macht die het gas hem geeft zal blijven gebruiken en dat hij energie zal blijven gebruiken als een wapen.”    „Hoeveel zijn de democratische waarden ons waard? In Oekraïne kennen we de prijs: ons leven. Dus ik vraag : welke prijs zijn andere landen bereid te betalen voor het beschermen van democratische waarden?”   ||https://www.nrc.nl//nieuws/2022/09/08/oppositie-voeren-zonder-kritiek-kan-in-oekraine-maar-is-pijnlijk-a4141241
2022-09-09||De eerste ezel werd 7.000 jaar geleden in Oost-Afrika gedomesticeerd||Ezels zijn gedomesticeerd zo rond 7.000 jaar geleden in Oost-Afrika. En van daaruit verspreidde ongeveer 4.500 jaar geleden het gebruik van ezels, vooral als lastdier, zich naar Europa en Azië. Dat blijkt uit de analyse van 207 moderne ezels, 49 wilde ezels en 31 oude ezel-genomen, die deze week gepubliceerd is in Science. De huidige ezelpopulaties in Kenia en de hoorn van Afrika staan genetisch gezien het dichtst bij de eerste gedomesticeerde ezels. Daarmee heeft de ezel een heel andere geschiedenis dan het paard, dat ca. 5.500 jaar geleden op verschillende plekken in Eurazië is gedomesticeerd en zich daarna vrij snel verspreidde over een groot gebied. De huidige paarden op de wereld stammen verder vrijwel allemaal af van een foklijn die pas ca. 300 na Christus in Perzië werd opgezet. Bij ezels heeft zo’n beperkende inteelt nooit plaatsgevonden. In verschillende regio’s van Eurazië en Afrika bestaan wel aparte genetische lijnen van ezels, die al vele duizenden jaren teruggaan, maar uit de genetische analyse in Science blijkt ook dat overal een paar procent genetische invloed van wilde ezels bestaat en dat er ook onderling genetische uitwisseling is tussen West- en Oost-Eurazië en Afrika.  Meer dan ezels waren  bij de Romeinen muildieren populair Archeologisch waren er al sterke aanwijzingen voor een Afrikaanse oorsprong van de gedomesticeerde ezel. In Egypte zijn bijvoorbeeld skeletresten van ezels gevonden van ongeveer 6.500 jaar oud, die met hun geringe lichaamsgrootte al tekenen van domesticatie lijken te vertonen. Ook is er een gegraveerde Egyptische tekening van 5.000 jaar oud waarop ezels netjes achter elkaar lopen: een duidelijke aanwijzing voor domesticatie. Maar tot nu werd op grond van mitochondriaal dna (dat via de vrouwelijke lijn overerft) vaak gedacht dat er óók een tweede domesticatie buiten Afrika was geweest. De huidige studie weerlegt die tweede oorsprong van de gedomesticeerde ezel. Sterker nog, de onderzoekers onder leiding van Ludovic Orlando (Université Paul Sabatier, Toulouse) schrijven  dat de genetische informatie uit het mitochondriaal dna, evenals die uit het mannelijke Y-chromosoom, in het geval van de ezel geen enkel inzicht leveren in de domesticatie-geschiedenis. De meeste wilde dieren in Afrika zijn ongeschikt voor domesticatie, zebra’s zijn ontembaar en gazelles raken bijvoorbeeld totaal in paniek achter een hek. Maar met de ezel is het in Afrika dus wel gelukt, net als trouwens met het parelhoen. De domesticatie van de ezel staat waarschijnlijk in verband met de mobiele veehouderij die precies rond 7.000 jaar geleden populair werd in Oost-Afrika, met uit Eurazië afkomstige koeien, geiten en schapen. Dat die mobiele pastorale economie, die toen nog amper bestond in het Midden-Oosten, zich verspreidde in Afrika houdt waarschijnlijk verband met de verdroging van de Sahara die toen ook om zich heen greep. Onder de 31 oude ezelgenomen waren er ook negen afkomstig van een Laat-Romeinse villa (ca. 200 tot 500 n.Chr.) uit Boinville-en-Woëvre, in Noordoost-Frankrijk, die ongewoon sterke aanwijzingen voor inteelt lieten zien maar tegelijkertijd ook relatief veel invloed van ezellijnen die genetisch juist verder weg staan. Dat wijst op een toegewijd fokcentrum, ook al omdat de ezels er ongewoon groot waren. Meer dan ezels waren bij de Romeinen overigens muildieren populair: kruisingen van paardenmerries met ezelhengsten. Omdat er bij de villa vrijwel geen skeletten van paardenmerries of muildieren zijn gevonden vermoeden de onderzoekers dat het een soort inseminatiecentrum was waarbij merries werden langsgebracht om door een ezel te worden bevrucht. Of de eigenaren reisden met hun grote ezels langs andere boerderijen om ter plaatse de merries te laten dekken.||https://www.nrc.nl//nieuws/2022/09/08/de-eerste-ezel-werd-7000-jaar-geleden-in-oost-afrika-gedomesticeerd-a4141240
2022-09-09||De monarchie is een soap, vindt de nieuwe koning||Het grootste probleem van de Britse monarchie, vertelde een bekende van Charles een aantal jaar geleden, is Charles zelf. Wie de nieuwe koning heeft ontmoet, roemt hem. Wie hem niet kent, vindt hem een excentrieke en eigenwijze sul. Hij wordt door de Britten wel aardig gevonden, maar is weinig populair.  Het is de reden dat de afgelopen jaren regelmatig de vraag opkwam of het koningschap niet een generatie moest overspringen. Of de populaire William en zijn net zo populaire echtgenote Catherine niet koning en koningin zouden moeten worden na de dood van Elizabeth II. Maar Charles heeft té lang op deze baan gewacht. Hij was de langstzittende kroonprins in de Britse geschiedenis, de eeuwige understudy die naar verluidt al precies weet hoe zijn kroning eruit moet komen te zien. Eerder dit jaar verving hij Elizabeth vanwege haar broze gezondheid al bij de jaarlijkse opening van het parlement. En hoewel hij zijn moeder in het aantal jaren op de troon niet zal kunnen evenaren, wil hij wel graag een tijdje de scepter zwaaien en zijn stempel op de monarchie drukken. Zijn grootste angst, zei dezelfde bekende van Charles, is dat zijn regering daarvoor te kort zal zijn. De vraag is dus vooral: hoe snel draagt hij de troon over aan William? Charles Philip Arthur George (14 november 1948) is sinds 1952, toen zijn moeder koningin werd, troonopvolger. Hij is de eerste Britse koning met een opleiding. Zijn ouders stuurden hem naar een Schotse kostschool, waar hij flink werd gepest vanwege zijn afkomst en flaporen. Dat verklaart zijn aanvankelijke verlegenheid.  Daarna volgde hij een studie archeologie, antropologie en geschiedenis aan Trinity College in Cambridge en een militaire opleiding aan het Dartmouth Naval College. Hij diende in de luchtmacht en het leger, en kan zowel helikopters als straalvliegtuigen vliegen. Charles is ook het eerste lid van de koninklijke familie dat – buiten de monarch zelf – een kabinetsvergadering mocht bijwonen. Premier James Callaghan nodigde hem in 1979 uit zodat de Prince of Wales kon zien hoe de Britse regering te werk gaat. „Op een manier die nooit werd omschreven, werd ik wel altijd geacht precies te weten wat er gebeurde”, zei Charles tegen biograaf Jonathan Dimbleby. Dat gold voor zijn hele rol. Er is geen functieomschrijving voor troonpretendent. Het enige dat sinds 1377 vastligt, is dat de Britse kroonprins zijn inkomsten krijgt uit het hertogdom van Cornwall. Dat bestaat uit bijna 514 vierkante kilometer land en onroerend goed, en Charles richtte zijn energie deels op het bestuur van de Duchy of Cornwall.  Hij breidde zijn inkomsten uit met onder meer de – goedlopende – verkoop van biologische koekjes, jams en yoghurt afkomstig van zijn landgoed, onder de naam Duchy Originals. In 2021 kreeg hij 20,3 miljoen pond winst uitgekeerd van de Duchy. Daarvan betaalde hij zijn eigen werknemers, gaf hij zijn zonen William en Harry een toelage, en schonk hij aan de verschillende liefdadigheidsinstellingen die zijn naam dragen.  De bekendste daarvan is de Prince’s Trust, die sinds 1976 jongeren uit achterstandsbuurten traint, ondersteunt en microkredieten biedt waarmee ze een eigen bedrijf kunnen beginnen. Jaarlijks helpt hij zo’n 40.000 jongeren.  Verder richtte Charles zich op wat hijzelf in 2003 tegen schrijver David Lorimer „de wens om te helen” noemde. Zijn motivatie was „het verscheurde landschap en de vergiftigde aarde te helen; de wreed verdeelde steden, waar harmonie heeft plaatsgemaakt voor kakofonie; de scheiding tussen intuïtieve en rationele gedachten.” In de praktijk betekent dit dat de prins fulmineert tegen moderne architectuur, moderne geneeskunde wantrouwt, en een groot voorstander is van homeopathie, biologische landbouw en spiritualiteit.  Zijn fans wijzen erop dat de prins vooruitstrevend is: in 1980 werd hij nog bespot om de recycling van glas op Buckingham Palace, nu recyclet iedere gemeente. Poundbury, het dorp bij Dorchester dat Charles liet bouwen en dat door architecten werd bespot om zijn klassieke bouw, is gewild onder huiseigenaren en wordt elders gekopieerd. Critici wijzen erop dat Charles ‘wens’ eerder bemoeienis is. Zo schreef de prins in 2009 een brief aan investeerders (toevallig de premier van Qatar) om een modern appartementencomplex in Chelsea tegen te houden. Architect Richard Rogers was woedend: „Is hij een architect? Nee. Heeft hij enige professionele kennis? Nee. Is hij enthousiast? Prima, hij kan aansluiten bij de rest van de mensen met een zwak voor iets.” Een soortgelijke uitbarsting kwam van borstkankerspecialist Michael Baum nadat Charles had gezegd dat wortelsap tegen kanker hielp. „Mag ik durven suggereren dat een veertig jaar durende studie en 25 jaar onderzoek naar kanker betrouwbaarder is dan uw autoriteit die is gebaseerd op de toevalligheid van uw geboorte?” Serieuzer zijn opmerkingen van Alastair Campbell, spindoctor van oud-premier Tony Blair. Hij noteerde in zijn dagboeken, die zijn gepubliceerd, dat Charles regelmatig handgeschreven brieven stuurde en zich bemoeide met het beleid over de mond-en-klauwzeerepidemie, het verbod op de vossenjacht en de toekomst van genetisch gemanipuleerd voedsel. „TB klaagde dat Charles ons naait, en dat Charles moest begrijpen dat er grenzen zijn aan de manier waarop hij politiek kan bedrijven.” Het is een van de redenen dat de Britten nu met enig wantrouwen naar hun nieuwe vorst kijken. Een koning mag immers wel gedachten en meningen hebben, maar hoort die niet in het openbaar uit te spreken. Een koning kan niet campagnevoeren en tegelijk zijn onderdanen verenigen. Een koning mag in een constitutionele monarchie wel staatshoofd zijn maar niet aan politiek doen.  Charles’ reputatie, die door zijn scheiding van Lady Diana Spencer een knauw kreeg, is wel hersteld. Tussen 1992, toen er foto’s van een eenzame Diana voor de Taj Mahal verschenen, en ver tot na haar dood in 1997, was het Verenigd Koninkrijk verdeeld in twee kampen. Zij die vonden dat Charles was gedwongen te trouwen met een onmogelijke vrouw die hij niet liefhad, en zij die in Diana een onschuldig meisje zagen die trouwde met een kille echtgenoot die slechts een erfgenaam wilde hebben.  Hun publiekelijke gekift, de openhartige interviews – waarin Diana voor het eerst sprak over Charles’ minnares Camilla Parker-Bowles – en uitgelekte telefoongesprekken – waarin Charles zei Camilla’s tampon te willen zijn, deden vooral de prins weinig goed. Lang betaalde hij de prijs voor dat huwelijk, waarvan nu ook de meeste Britten beseffen dat het nooit een sprookje was - en door de populaire Netflix-serie  The Crown wellicht de rest van de wereld ook.  De manier waarop hij als alleenstaande vader de prinsen William en Harry heeft opgevoed, en hun zichtbare liefde voor hun vader, heeft de publieke opinie doen keren. Zijn tweede huwelijk met Camilla wordt inmiddels geaccepteerd, niet het minst omdat William en Harry haar hebben omarmd, en koningin Elizabeth er alles aan deed haar bij de familie te betrekken. Het was Camilla met wie Elizabeth kon grappen over paarden en het buitenleven. Degenen die Camilla hebben ontmoet, noemen haar charmant en gemakkelijk in de omgang, en Charles is gelukkig met haar. Vraag is wel of zij ook als koningin zal worden aangeduid, of als prinses. Camilla wordt dan wel geaccepteerd, maar voor sommigen zal ze nooit de plaats van Diana mogen en kunnen innemen. Elizabeth maakte in elk geval eerder dit jaar duidelijk dat het haar „oprechte wens" is dat Camilla zal worden aangeduid als koningin.  Charles’ tweede huwelijk zorgt ook voor een ander dilemma. De Britse koning is hoofd van de anglicaanse kerk. En die verbiedt formeel het hertrouwen van gescheiden mensen. Maar Charles, die gekroond zal worden als ‘Verdediger van het Geloof’, zei in 2008 dat hij liever de ‘Verdediger van Geloven’ wil zijn. Daarmee zou hij een eind maken aan de suprematie van de anglicaanse kerk.  Het grootste probleem voor nieuwe koning is echter niet Brits, maar buitenlands. Officieel is Charles nu ook staatshoofd in veertien  andere landen. In een aantal daarvan, onder meer  Australië, speelt de discussie om na de dood van Elizabeth een republiek te worden. Charles III kan nog voor zijn kroning zijn rijk verliezen. De monarchie is „een soapopera”, bekende Charles aan journalist Jeremy Paxman. Daar zal hij zeker nog een tijdje voor zorgen. Correctie (9 september 2022): aanvankelijk werd vermeld dat prins Charles in 1959 een kabinetsvergadering bijwoonde. Dat is gecorrigeerd naar 1979. Hij werd ook omschreven als ‘de langstzittende troonpretendent’. Een troonpretendent is iemand die aanspraak maakt op een troon die bezet is door een ander vorstenhuis, Charles was de rechtmatige opvolger van Elizabeth.||https://www.nrc.nl//nieuws/2022/09/08/de-monarchie-is-een-soapopera-vindt-de-nieuwe-koning-a4141239
2022-09-09||Nederlands Koninklijk Huis gedenkt &#8216;met diep respect&#8217; koningin Elizabeth||Het Nederlandse Koninklijk Huis zegt met „diep respect en grote affectie” Elizabeth II te gedenken. „Standvastig en wijs stelde zij haar lange leven in dienst van het Britse volk. Wij voelen ons sterk verbonden met het Verenigd Koninkrijk en met de Koninklijke Familie en delen in hun verdriet.”  Koning Willem-Alexander, koningin Máxima en prinses Beatrix zeggen in een bericht op Facebook verder „intens dankbaar” te zijn voor „de hechte vriendschap waaraan Koningin Elizabeth zo’n onvergetelijke bijdrage heeft geleverd”.||https://www.nrc.nl//nieuws/2022/09/08/koninklijk-huis-gedenkt-met-diep-respect-koningin-elizabeth-a4141237
2022-09-09||Zeventig jaar koningin||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/08/zeventig-jaar-koningin-a4141172
2022-09-09||Familie Elizabeth in haar kasteel op middag overlijden||Prins William, prins Andrew en prins Edward arriveerden donderdag rond 17.00 uur lokale tijd op Balmoral Castle, het Schotse zomerverblijf Queen Elizabeth II. Of zij aanwezig waren bij het overlijden van Elizabeth is vooralsnog onduidelijk; het precieze tijdstip van haar dood heeft Buckingham Palace nog niet bekendgemaakt. De vrouw van prins Edward, Sofie, was eveneens naar het kasteel in het Schotse Aberdeenshire afgereisd. Daar was Elizabeths oudste zoon en troopopvolger prins Charles al aanwezig, samen met zijn vrouw Camilla en zus, prinses Anne. Prins Harry was donderdagmiddag, zonder zijn vrouw Meghan, eveneens onderweg. Prins Williams vrouw, Kate, is met hun kinderen in Windsor gebleven. ||https://www.nrc.nl//nieuws/2022/09/08/familie-elizabeth-trok-naar-haar-kasteel-op-middag-overlijden-a4141232
2022-09-09||De koningin die iedereen overleefde door 70 jaar te zwijgen||‘Ik verklaar u dat mijn hele leven, of dat nu lang of kort zal zijn, aan u zal zijn toegewijd en in dienst zal staan van het grote rijk van het Gemenebest waartoe we allen horen.” Het was een eenvoudig klinkende belofte die prinses Elizabeth deed op haar 21ste verjaardag in 1947. Maar een die de donderdag op 96-jarige leeftijd overleden Britse vorstin tot op het laatst nakwam. Het was haar plicht te regeren en die vervulde ze met vastberadenheid – ondanks de vele stormen die Huize Windsor doorstond. Elizabeth besteeg de troon als koningin van een wereldmacht, ze stierf in het Verenigd Koninkrijk dat een toekomst zoekt buiten de EU. Ze overleefde socialisme, Thatcherisme, New Labour en de woede van het Britse volk na de dood van prinses Diana in 1997. Ze onderging recessies en herstel, oorlogen die in haar naam werden gevoerd, en de dreiging van terreurorganisatie IRA. Ze moest toezien hoe de huwelijken van twee van haar drie zoons en dat van haar dochter eindigden in scheidingen. Terwijl ze als hoofd van de anglicaanse kerk het belang van het gezin bleef benadrukken.  Elizabeth Alexandra Mary werd geboren op 21 april 1926, als oudste dochter van prins Albert, de tweede zoon van koning George V, en Elizabeth Bowes-Lyon, jongste dochter van een Schotse graaf. Ze had, zoals dat eufemistisch heet, met haar vier jaar jongere zusje Margaret Rose een onbezorgde jeugd. Oom David zou de troon bestijgen als opa George ooit kwam te overlijden. Ze overleefde socialisme, Thatcherisme, en de woede van het volk na de dood van Diana. Ze onderging oorlogen die in haar naam werden gevoerd, en de dreiging van IRA.   Dat gebeurde in januari 1936 sneller dan verwacht. Oom David, koning Edward VIII, deed al na elf maanden afstand van de troon om te kunnen trouwen met de gescheiden Amerikaanse Wallis Simpson. En Elizabeths vader werd koning George VI. Het veranderde haar leven. Niet alleen verhuisde de familie van een comfortabel Londens huis naar Buckingham Palace. Zij werd eerste in lijn voor de troon. Elizabeths reactie sprak boekdelen: volgens grootmoeder Lady Strathmore bad de prinses lang voor de komst van een broertje, een mannelijke erfgenaam zou voor gaan. Tegen haar paardrij-instructeur zou Elizabeth later zeggen dat ze „op het platteland had willen wonen, met veel honden en paarden”.  Koningin Elizabeth II en haar zoon prins Charles op het balkon van Buckingham palace bij de viering van haar platina jubileum.  Foto Daniel Leal / AFP Edwards troonsafstand bracht Elizabeth ook haar plichtsbesef bij. Ze zag van dichtbij in welke  crisis haar oom de monarchie en de familie stortte, en hoe haar vader ongewild en onvoorbereid koning werd. Het is een van de redenen dat ze zelf nooit afstand van de troon zou doen en pas op hoge leeftijd bezoeken en reizen overliet aan haar kinderen en kleinkinderen. Daarnaast zag ze haar koningschap als een contract met God, een belofte, en alleen hij zou er een einde aan kunnen maken. Twee zoons en haar dochter scheidden. Als hoofd van de anglicaanse kerk benadrukte zij het belang van het gezin.  De oorlog bracht Elizabeth in Windsor Castle door. De koning weigerde uit Londen te vertrekken, de koningin weigerde zonder haar man te vertrekken. De concessie aan het kabinet was dat de twee prinsessen de oorlog in Windsor woonden – weg van de bommen die ook op Buckingham Palace zouden vallen. Maar hoewel de oorlog haar nauwelijks raakte, wilde – en kreeg – Elizabeth wel een rol: ze diende in de Auxiliary Territorial Service, de hulptroepen, en werd een volleerd automonteur.  In Windsor kwam ook een jonge marineofficier regelmatig op bezoek: Philip Mountbatten. De knappe Grieks-Duitse prins zou Elizabeth al zijn opgevallen toen ze dertien was. „Ze kon haar ogen niet van hem afhouden”, schreef haar gouvernante later. Elizabeth zou toen al hebben besloten dat hij degene was met wie ze wilde trouwen. Na de oorlog, tijdens een vakantie op Balmoral, vroeg hij haar ten huwelijk. De verloving werd op 10 juli 1947 bekendgemaakt, het huwelijk was vier maanden later in Westminster Abbey. De eerste huwelijksjaren bracht het jonge echtpaar door in Clarence House in Londen en vooral op Malta waar Philip plaatsvervangend bevelhebber van een Brits marineschip was en waar Elizabeth een relatief normaal leven kon leiden. Ze winkelde, sprak af met vriendinnen, ging naar restaurants en had af en toe een officiële verplichting. In 1948 werd Charles geboren, bijna  twee jaar later Anne.  Aan de relatieve rust kwam snel een einde. Op 6 februari 1952 overleed George VI aan longkanker. Zeven dagen eerder had hij zijn dochter en haar echtgenoot op Heathrow nog uitgezwaaid. Ze zouden vóór de officiële bezoeken aan de Britse kolonies in Afrika nog even uitrusten. Ze logeerden in een boomhut, Elizabeth fotografeerde olifanten, Philip viste. In Londen was intussen code ‘Hyde Park Corner’ uitgesproken: de koning is dood, leve de koning!  De 25-jarige prinses keerde terug als koningin. Onderaan de vliegtuigtrap op Heathrow stond de eerste van haar uiteindelijk vijftien premiers: Winston Churchill. Elizabeth begon haar koningschap in een tijd van optimisme en naoorlogs herstel, waarin de oude sociale ordes en tradities van voor de oorlog golden. Maar de maatschappij veranderde snel. Binnen het paleis, waar haar echtgenoot – tot ongenoegen van oudgedienden – moderniseringen doorvoerde en zijzelf onmiddellijk de introductie van debutantes aan het hof afschafte.  De Queen inspecteert troepen bij haar bezoek aan de Australische stad Brisbane.  Foto Tim Graham Vooral daarbuiten veranderde de wereld, en haar rol daarin. Bij haar troonsbestijging was Elizabeth nog koningin van dominions als Pakistan, en kolonies van Malta tot Nigeria en Maleisië. Het Britse rijk brokkelde in snel tempo af, al bleef Elizabeth staatshoofd van zestien Gemenebestlanden. Ze zag zichzelf ook nooit als alleen koningin van het Verenigd Koninkrijk. Bij haar jubilea bezocht ze zelf of bezochten haar familieleden namens Elizabeth de landen waar ze staatshoofd van was, en dus ál haar onderdanen. Ze had grote belangstelling voor het buitenland. En misschien dat haar rol als superambassadeur voor het Verenigd Koninkrijk de afgelopen jaren ook wel haar belangrijkste was. Haar paar woorden Gaelic, uitgesproken tijdens een staatsbezoek aan Ierland in 2011, deden meer voor Anglo-Ierse relaties dan jaren van diplomatie. Daar reikte hét symbool van het Verenigd Koninkrijk, die zelf decennia lang met de dreiging van de IRA had geleefd en wier neef Lord Mountbatten in 1979 door de republikeinen was vermoord, de Ieren de hand. „Wauw”, was het enige dat de Ierse president Mary McAleese kon uitbrengen. „Wauw.” Politiek had Elizabeth minder macht dan haar door critici werd toegedicht, al was er een wekelijks gesprek met haar premier en ontmoette ze bijna alle Amerikaanse presidenten Harry Truman tot Joe Biden, en onder anderen Haile Selassie, generaal De Gaulle, Nelson Mandela en vele andere wereldleiders. En al was Elizabeth voor de binnenlandse veiligheidsdienst MI5 ‘Reader Number One’: dagelijks kwamen alle (geheime) staatsdocumenten in een rood koffertje aan.  „De koningin is de droom van elke bureaucraat”, zei een van haar privésecretarissen, Edward Ford, in 2002 tegen The Daily Telegraph. Niets hield haar af van haar werk, zelfs de geboortes van Andrew (1960) en Edward (1964) niet: „De weeën begonnen en dan wisten we dat we haar een tijdje niet zouden zien. Maar binnen 24 of 48 uur vroeg ze of er papieren moesten worden ondertekend.”  Dat was niet wat de Britten zagen. Zij zagen een koninklijke familie die haar voeling met de bevolking kwijt raakte, en irrelevant dreigde te worden. Kroonprins Charles paste met zijn tweedjasjes niet in de sixties, Elizabeth al helemaal niet.   Elizabeth II rijdt in haar koets richting Westminster Abbey waar ze beëdigd zal worden als koningin.  Foto Monty Fresco Er werd gegromd over de kosten van de familie. Dat leidde uiteindelijk pas in 1990 tot een akkoord: alleen Elizabeth, Philip en de koningin-moeder zouden door de belastingbetaler worden gefinancierd (voor een bedrag dat voor twintig jaar werd vastgelegd). Alle overige familieleden worden betaald uit de inkomsten van twee hertogdommen: Lancaster en Cornwall. En het paleis werd een bedrijf: de country set die het tot dan toe runde, maakte plaats voor managers en Buckingham Palace werd in de zomer tegen betaling opengesteld voor het publiek. In een poging de koninklijke familie toegankelijker te maken, bijna naar Scandinavisch model, stelde een familievriend voor een documentaire te maken van een jaar in het paleis. Royal Family was een enorm succes, de  Netflix-serie  The Crown was er niets bij: ruim 23 miljoen kijkers zagen in 1969 een moederlijke koningin en een barbecuende prins, een gezin aan tafel dat grapjes maakt. Elizabeth had naar verluidt spijt, en de documentaire is op haar verzoek nooit meer geheel op tv uitgezonden. Wat de documentaire vooral bereikte was het begin van een eindeloze fascinatie van de Britse media voor de koninklijke familie. Niet het minst door de komst van de Australische republikein Rupert Murdoch op de Britse krantenmarkt, die zijn journalisten opdroeg zich minder onderdanig op te stellen.  Het echte gedonder begon in 1976 toen Murdochs tabloid News of the World strandfoto’s publiceerde van Elizabeths zus Margaret en de zeventien jaar jongere Roddy Llewellyn. De prinses en haar echtgenoot, Lord Snowdon, bleken al jaren niet meer samen te wonen. Het liep uit op de eerste koninklijke echtscheiding in een lange reeks, en tussen 1981 en 1997 jaren waarin de meest intieme en pijnlijke details over de Windsors niet alleen Britse voorpagina’s beheersten. Binnen zeven jaar trouwden en scheidden Elizabeths drie oudste kinderen, gaven zowel prins Charles als zijn echtgenote Lady Diana Spencer, als Andrews echtenote Sarah ‘Fergie’ Fergusson onthullende interviews, werden telefoongesprekken met minnaars gelekt, en verscheen Andrew Mortons biografie over Diana met nog meer prikkelende details. In 1992 brandde ook nog een deel van Windsor Castle af, samen met Balmoral voor Elizabeth meer ‘thuis’ dan Buckingham Palace ooit zou worden. Ze sprak zelf over haar annus horribilis. „Je dacht steeds: ‘Wat zal er in hemelsnaam vandaag weer gebeuren’,” zei Charles Anson, oud-perssecretaris over Elizabeth in 2002 tegen The Daily Telegraph. „Je voelde je alsof je in een kleine zeilboot door een enorme storm voer en dat het enige dat je kon doen was alle luiken dichtgooien en benedendeks afwachten wat er komen ging. In het midden van die storm was er één iemand die nooit haar sereniteit verloor. En altijd haar droge gevoel voor humor behield.” De buitenwereld zag vooral een jonge, charmante en zeer populaire Diana, die in het openbaar klaagde over de emotionele kilheid van het paleis en in het bijzonder van haar schoonmoeder. Elizabeths Victoriaanse stiff upperlip, zelfbeheersing en haar idee dat de waardigheid van het ambt koste wat het kost behouden moest blijven, werd niet gewaardeerd. En toen Elizabeth na Diana’s dood in 1997 bijna een week in Balmoral bleef en zich niet onder het massaal rouwende publiek in Londen vertoonde, groeide de kritiek. Laat ons zien dat het u kan schelen’, riepen de krantenkoppen.  Koningin Elizabeth en prins Philip inspecteren enkele van de reusachtige hoeveelheid bloemstukken bij de begrafenis van prinses Diana, haar schoondochter, in 1997. Foto ANP
 Britten zijn geen revolutionairen, maar het had weinig gescheeld of het Britse volk had haar aftreden geëist. Ze wist het tij echter te keren in een tv-toespraak waarin ze zowel Diana eerde, als duidelijk maakte dat ze als grootmoeder had gereageerd en in Schotland was gebleven om kleinzonen William en Harry te troosten. Vanaf dat moment groeide haar populariteit opnieuw. De Britten mogen dan eindeloos grappen maken over prins Charles of wijlen prins Philips faux pas, kritiek hebben op prins Andrew en zijn foute vrienden, en vraagtekens stellen bij prins Harry’s Amerikaanse leven, aan de koningin kwam men niet. En hoe ouder ze werd, des te geliefder. Dat bevestigden de volksfeesten voor haar recente platina jubileum nog eens. Ze kon al niet meer stuk na haar stunt in 2012 bij de Olympische Spelen, toen ze uit een vliegtuig leek te springen met die andere Britse icoon, James Bond.  Elizabeths populariteit had deels te maken met haar reputatie. Terwijl over haar (klein)kinderen alles bekend lijkt te zijn, bleef zij een enigma. Zij maakte geen blunders. Zij gaf geen interviews, al helemaal geen onthullende. Zij had in het openbaar geen mening – in tegenstelling tot haar oudste zoon – en hield haar tekstschrijvers altijd voor dat ze geen politicus was en zeker geen beroemdheid. Zij zweeg, in een tijd waarin iedereen ontboezemingen twitterde. Zij was altijd onberispelijk gekleed – met hoed, handtas en handschoenen – terwijl om haar heen de wereld bloter werd.  En hoe het er in het paleis aan toeging, was vrijwel onbekend. Alleen door insluiper Michael Fagan werd in 1982 bekend dat de koningin en prins Philip apart sliepen. En The Daily Mirror wist in 2003 na een undercoveroperatie van twee maanden te onthullen dat de koningin en prins Philip hun cornflakes in een tupperwaredoos bewaarden, graag toost met marmelade aten en ’s ochtends de kruiswoordpuzzel in The Daily Telegraph deden.  Verder is algemeen bekend dat Elizabeth zich gemakkelijker begaf in een gezelschap van mannen dan van vrouwen, en zich nog het meest comfortabel voelde met haar onafscheidelijke Corgi-honden en paarden om haar heen. De weinige keren dat de Britten hun koningin echt zagen lachen – ze keek van nature nors en glimlachte slechts minzaam – hadden vrijwel allemaal met paarden te maken. Ze noemde die ooit „de grootste nivelleerders”. Voor paarden maakt het immers niet uit of de ruiter van koninklijke bloede is of niet. Ze waren voor haar een vlucht uit het korset van protocol en etiquette.  Want daar hield Elizabeth zich boven alles aan. Protocol betekent per slot van rekening stabiliteit en stabiliteit houdt de monarchie in stand. Door haar beginselvastheid en haar optreden heeft Elizabeth de monarchie in elk geval voor de volgende generatie behouden. Dat was immers haar plicht.  Koningin Elizabeth in 2015, tijdens de opening van het parlementaire jaar.Foto Suzanne Plunkett / Getty Images  Correctie (12 september): In een eerdere versie van dit artikel stond dat Elizabeth álle Amerikaanse presidenten ontmoette. De Lyndon B. Johnson Library liet dit weekend weten dat hij en de Britse koningin elkaar ‘zo ver we kunnen achterhalen’ nooit ontmoetten, maar wel correspondeerden. Onduidelijk is waarom de twee elkaar nooit zagen. Johnsons echtgenote Lady Bird en Elizabeth ontmoetten elkaar wel.  Elizabeth besteeg de troon als koningin van een wereldmacht, ze stierf in het Verenigd Koninkrijk dat een toekomst zoekt buiten de EU. Foto Chris Jackson / AFP NRC licht net als voorgaande jaren een aantal mensen uit||https://www.nrc.nl//nieuws/2022/09/08/de-koningin-die-iedereen-overleefde-door-70-jaar-te-zwijgen-a4141229
2022-09-09||Britse koningin Elizabeth II (96) overleden||Queen Elizabeth II is donderdagmiddag op 96-jarige leeftijd overleden. Dat heeft Buckingham Palace bekendgemaakt. Ze bracht haar laatste uren onder medisch toezicht door in Balmoral Castle, haar zomerverblijf in de Schotse Hooglanden, omringd door een aantal familieleden. Onder anderen prins Charles en prins William waren naar het kasteel afgereisd, nadat artsen eerder op de dag kenbaar hadden gemaakt ernstige zorgen te hebben over de gezondheid van de koningin.  Dit jaar zat Elizabeth precies zeventig jaar op de troon: een Brits record. Het afgelopen jaar ging het snel bergafwaarts met haar gezondheid, nadat prins Philip was overleden en ze besmet was geraakt met het coronavirus. Ook had ze last van wat haar staf ‘mobiliteitsproblemen’ noemde: ze kon slecht lopen en niet lang staan. Om die reden liet Elizabeth zich de afgelopen tijd al minder vaak zien. Wel ontving ze afgelopen dinsdag Liz Truss om haar officieel te aanvaarden als Britse premier. Bij het verschijnen van de officiële beelden van die ontmoeting, wezen sommige commentatoren op haar „fragiele” uiterlijk.  In de loop van donderdagmiddag kwam naar buiten dat het fysiek slecht ging met de koningin; haar artsen lieten in een verklaring weten dat zij zich „zorgen” maakten over haar gezondheid. Een dergelijke kennisgeving is ongebruikelijk, de gezondheid van de royals wordt als privé-aangelegenheid gezien. Volgens Buckingham Palace is zij „vredig heengegaan”. Haar kinderen Charles, Anne, Andrew en Edward hadden zich bij haar gevoegd in Balmoral. Elizabeth was de langstregerende monarch van het Verenigd Koninkrijk: dit jaar werd het 70-jarig jubileum daarvan gevierd. Met haar overlijden, is haar zoon Charles nu de koning. Conform het protocol resit hij vrijdag af naar Londen, en geeft daar een eerste gesproken speech als het nieuwe staatshoofd. ||https://www.nrc.nl//nieuws/2022/09/08/britse-koningin-queen-elizabeth-ii-96-overleden-a4141180
2022-09-09||Nederlandse dozenmaker komt voor 1 miljard in handen van papiergigant||Spruiten en bloemkool had hij in overvloed, maar waar moest hij ze in vervoeren? Nadat groenteteler Henk de Jong eind vorige eeuw brak met de groenteveiling, mocht hij ook niet langer hun dozen en kisten gebruiken. Hij besloot ze daarom maar zelf te gaan maken. De Jong kocht een ‘opzetmachine’ en vouwde daarmee zijn eigen kartonnen groentekratten in elkaar.  Door zijn ervaring als teler wist De Jong precies waar een goede doos aan moest voldoen. Dat zagen ook andere telers in zijn omgeving, en dus klopten zij een voor een bij de Zuid-Hollander aan. De Jong besloot zich volledig op karton te storten. Ruim 25 jaar later is het bedrijf dat hij oprichtte uitgegroeid tot een van de grootste fabrikanten van golfkarton verpakkingen in de Benelux.  Deze donderdag werd bekend dat De Jong Packaging overgaat in andere handen. Het familiebedrijf gaat op in Stora Enso, een van de grootste bosbouw- en papierbedrijven van de wereld, met een omzet van ruim 10 miljard euro en meer dan 22.000 werknemers. De Fins-Zweedse gigant betaalt naar eigen zeggen dik één miljard euro voor het kartonbedrijf van De Jong, dat gevestigd is in het Zuid-Hollandse De Lier. Met de overname breidt Stora Enso uit in een markt die de laatste jaren explosief groeit. Doordat consumenten in coronatijd veel meer vanuit huis zijn gaan bestellen, is er grote vraag naar goed verpakkingsmateriaal. Het golfkarton, waarin De Jong is gespecialiseerd, is een veelgebruikte optie. De constructie van één of meerdere gegolfde kartonlagen, ingeklemd tussen vlakke buitenwanden, is niet alleen licht en goedkoop, maar ook sterk en stootbestendig.  Hoe snel die vraag toeneemt, blijkt wel uit de cijfers van De Jong Packaging. Het bedrijf verwacht dit jaar een omzet van ongeveer 1 miljard euro te behalen, meldt Stora Enso in een toelichting. Twee jaar geleden was dat nog 326 miljoen. De brutowinst van het Zuid-Hollandse bedrijf, waar zo’n 1.300 mensen werken, moet eind dit jaar uitkomen op een kleine 120 miljoen euro. Zelf is Stora Enso ook  actief in het golfkarton. Op dit moment maakt het concern jaarlijks zo’n 1,2 miljard vierkante meter, maar door de overname van De Jong groeit die productie naar 2 miljard vierkante meter. Volgens de Europese branchevereniging besloeg de Europese markt 50 miljard vierkante meter in 2020. Dat de Scandinaviërs een overname verkiezen boven zelf uitbreiden, is omdat „lokale aanwezigheid” cruciaal is om succes te hebben in de versplinterde Europese kartonmarkt, zo schrijven de kopers. De Jong heeft bijvoorbeeld al „een sterke aanwezigheid” en „een indrukwekkende klantenkring” in Nederland, België, het Verenigd Koninkrijk en Duitsland, stelt   Stora-topvrouw Annica Bresky in de verklaring. Dat zijn markten waar de Scandinaviërs met hun golfkarton op dit moment nog niet actief zijn.   Ook voor De Jong Packaging heeft de overname voordelen, zegt oprichter Henk de Jong in een toelichting. Beide bedrijven hebben ambitie om te groeien, en ze „vullen elkaar aan”. De bedrijven verwachten de overname begin volgend jaar te kunnen afronden. Daarvoor is eerst nog wel goedkeuring nodig van de mededingingsautoriteiten en de ondernemingsraden. ||https://www.nrc.nl//nieuws/2022/09/08/nederlandse-dozenmaker-komt-voor-1-miljard-in-handen-van-papiergigant-a4141227
2022-09-09||Er waren signalen genoeg over Youssef Taghi||De opwinding van Kamerleden over de gang van zaken rond de detentie van Ridouan Taghi begrijpt de minister van rechtsbescherming Franc Weerwind (D66) wel. Ook hij is bezorgd dat „de georganiseerde misdaad misbruik maakt van de waarborgen die de rechtsstaat biedt”. Weerwind meldt dat dinsdag in antwoord op Kamervragen die  gesteld zijn naar aanleiding van publicaties in NRC en Het Parool over het contact tussen Ridouan Taghi en zijn neef Youssef.  Youssef heeft zich in december 2020 bij de directie van de Extra Beveiligde Inrichting (EBI) in Vught gemeld met de mededeling dat zijn neef Ridouan om zijn juridische bijstand heeft gevraagd. Bij de EBI-directie gaan dan alle alarmbellen af. Na overleg met het Openbaar Ministerie, de politie en de Dienst Justitiële Inrichtingen, waarvoor Weerwind verantwoordelijk is, werd een onderzoek naar Youssef door de deken van de orde van advocaten gebruikt om hem tijdelijk de toegang te ontzeggen.  Dit verandert als de deken, die toezicht houdt op de naleving van gedragsregels door advocaten, in maart 2021 concludeert dat Youssef niet laakbaar heeft gehandeld. Dan mag Youssef naar binnen en mag hij gezien zijn status als advocaat vertrouwelijk met zijn neef communiceren. „De wet bepaalt dat een verdachte te allen tijde recht heeft op een advocaat naar vrije keuze”, aldus Weerwind in zijn brief. Er is geen aanleiding meer Youssef de toegang tot de EBI te weigeren. Het is saillant omdat de politie dan al maanden weet dat andere familieleden zouden werken aan scenario’s om Ridouan Taghi te bevrijden uit de EBI. Het eerste signaal komt in de zomer van 2020 uit berichtenverkeer van een andere neef van Taghi dat leesbaar wordt dankzij de hack van cryptodienstverlener Encrochat. Die plannen leiden nergens toe, maar in november van 2020 krijgt de Nederlandse politie via de FBI informatie van Amerikaanse opsporingsautoriteiten waaruit kan worden afgeleid dat het plan om Taghi te bevrijden,  niet is losgelaten. Volgens de FBI zijn nu twee kinderen van Ridouan Taghi betrokken en een Italiaanse zakenparter: Rafaele Imperiale, prominent lid van de Napolitaanse Camorra.  Het bericht van de FBI is „alleen voor de politie” bestemd, aldus Weerwind, en kan dus niet zo maar gedeeld worden en mag ook niet worden gebruikt als bewijs in een strafzaak. En kennelijk ook niet als „grondslag” om Youssef de toegang tot de EBI te ontzeggen.  Verdachte heeft altijd recht op advocaat naar keuze Franc Weerwind D66-minister Wat Weerwind niet vermeldt, is dat de politie nog meer informatie had over Youssef, die niet is vermeld in de publicatie in NRC en Het Parool, zo stelt onderzoeksmedium Follow the money vast.   Hoe zit dat precies?  In 2018 krijgt de politie melding van een snackbarhouder die zich beklaagt over het feit dat zijn muur is beklad met de tekst ‘Los Pepes War’. Het is een verwijzing naar de Colombiaanse kartelbaas Pablo Escobar die volgens de politie wordt gebruikt door een alliantie uit het Utrechtse criminele milieu die de strijd is aangegaan met Taghi.  De snackbarhouder in kwestie blijkt een bekende van Youssef. Sterker nog, Youssef heeft er een tijd gewerkt en zijn geregistreerde telefoonnummer dat hem als advocaat vrijwaart van afluisteracties door de politie, is ook gepubliceerd op de website van deze snackbar.  Dat is geen detail. Het dekenonderzoek naar Youssef ging over het gebruik van zijn advocatentelefoon door weer een ander lid van de familie Taghi die in verband is gebracht met de moord op advocaat Derk Wiersum. En er is meer.  Weer andere leden van de familie Taghi zijn aangehouden terwijl ze gebruikmaakten van auto’s die op naam stonden van Youssef. Ook heeft hij een aantal van deze familieleden bijgestaan als advocaat.  De vraag is nu niet of  sprake is van strafbaar handelen: Youssef is er immers nooit voor aangeklaagd of vervolgd. Maar past dit bij de status van advocaat die Youssef heeft. Dat is een vraag die in eerste instantie alleen door de deken kan worden beantwoord. Daarom is het zo opvallend dat de informatie over het telefoonnummer van de snackbar en het gebruik van auto’s op Youssef naam niet met de deken is gedeeld, en ook niet met de directie van de EBI. De vraag voor het OM en minister Franc Weerwind is: waarom niet?  Misschien is de simpele vaststelling dat Youssef wel vaker optrad voor leden van de familie Taghi geen reden hem de toegang te ontzeggen. Maar hoe zou de EBI die informatie hebben gewogen in combinatie met de aanwijzingen dat leden van die familie plannen hadden voor een uitbraakpoging van Ridouan Taghi, zoals de FBI meldde? Het is een prangende vraag, zeker in het licht van het feit dat juist Youssef nu wordt vervolgd voor het meewerken aan zo’n uitbraakpoging. ||https://www.nrc.nl//nieuws/2022/09/08/er-waren-signalen-genoeg-over-youssef-taghi-a4141226
2022-09-09||NPO betaalt muzikanten voortaan minimumvergoeding voor optredens||De NPO gaat artiesten en muzikanten voortaan een minimumvergoeding voor optredens in haar programma’s betalen. Het gaat om een standaardvergoeding voor gemaakte reiskosten , een eventuele vergoeding voor de maaltijd en daarnaast wordt een tarief gehanteerd van 250 euro per artiest en 1.000 euro per band of groep.  Vanaf 1 oktober 2022 gaat het nieuwe beleid in, dat de NPO instelt na gesprekken met belangenverenigingen Ntb/Kunstenbond en   BAM! Popauteurs. Die laatste had een meldpunt ingesteld waar muzikanten anoniem konden aangeven of ze wel of niet betaald kregen bij optredens voor een programma van de NPO.  De uitkomsten van dat meldpunt maakten duidelijk dat artiesten en muzikanten vaak worden gevraagd op te treden in televisieprogramma’s van de NPO, zonder daarvoor een eerlijke vergoeding te krijgen. Het overgrote deel kreeg zelfs geen enkele vergoeding voor optredens bij toonaangevende radio- en televisieprogramma’s. Volgens BAM! durfden artiesten zelf vaak niets te zeggen van het gebrek aan eerlijke vergoeding, uit angst om niet meer teruggevraagd te worden. Zo’n 120 artiesten namen eraan deel.  „Wij hechten eraan om muzikanten en artiesten een redelijke en billijke vergoeding te betalen wanneer ze optreden in van onze programma’s,” zegt Frederieke Leeflang, voorzitter van de Raad van Bestuur NPO in een persbericht. Arriën Molema van BAM! zegt in een apart persbericht blij te zijn dat de resultaten van hun meldpunt serieus zijn genomen. „Muzikanten komen uiteraard graag optreden bij de publieke omroep, maar muziek is niet gratis. Daarom is het goed dat de NPO haar verantwoordelijkheid neemt en muzikanten een eerlijke vergoeding gaat betalen.” De afgesproken vergoeding is een vertrekpunt waarvan kan worden afgeweken. Volgens de NPO is het lastig om een uniform tarief te hanteren, schrijft het: „Iedere situatie is immers anders. Zo is de vergoeding voor een beginnend artiest vanzelfsprekend lager dan die voor een gevorderde artiest. Ook de geïnvesteerde tijd van de artiest verschilt van geval tot geval. Het speciaal voor een programma een nummer componeren en uitvoeren rechtvaardigt bijvoorbeeld een hoger tarief dan een kort optreden, waarbij een reeds bestaand, eigen nummer wordt gespeeld.”||https://www.nrc.nl//nieuws/2022/09/08/npo-betaalt-muzikanten-voortaan-minimumvergoeding-voor-optredens-a4141225
2022-09-09||Oud-Shell-topman: spijt dat we in 2013 niet iets minder gas wonnen||Dick Benschop, oud-directeur van Shell Nederland, heeft achteraf spijt dat hij in december 2012 niet gevraagd heeft naar de „ruimte” die er was om de gaswinning te beperken. De oliebedrijven hadden misschien hun license to operate (het draagvlak bij de Groningse bevolking om gas te winnen) behouden als ze de gaskraan iets hadden dichtgedraaid - in plaats van verder open. De oliebedrijven hadden zich dat financieel best kunnen veroorloven, zei Benschop donderdagmiddag tegen de parlementaire enquêtecommissie in Den Haag die de gaswinning in Groningen onderzoekt. Een tweede punt waar Benschop spijt van heeft, is dat het niet gelukt is om de Groningers meer te betrekken in de besluitvorming over de gaswinning, en meer te laten meeprofiteren. Hij heeft naar eigen zeggen begin 2015 wel een voorstel gedaan om de provincie toe te laten tot de vergaderingen van de zogenoemde Maatschap Groningen, waarin de belangrijkste besluiten over de gaswinning werden genomen, maar dat liep op niets uit. Een „gemiste kans”, zegt Benschop, want misschien had de gaswinning langer kunnen doorgaan als de Groningers meer zeggenschap hadden gekregen over de gaswinning en de versterking van hun huizen.    Twee petten
De Tweede Kamerleden die hem verhoorden wilden van Benschop vooral weten hoe het kon dat hij op de middag van 13 december 2012 had ingestemd met het plan van gashandelsbedrijf GasTerra om in 2013 méér gas te verkopen, terwijl hij diezelfde ochtend nog had gehoord dat het Staatstoezicht op de Mijnen (SodM) waarschuwde dat de gaswinning véél risicovoller was dan tot dan toe werd gedacht. Benschop, die in de periode 2011-2016 president-directeur van Shell was, zat op die dertiende december in 2012 met twee petten op. ‘s Ochtends had hij een vergadering met de Maatschap Groningen, het gremium waarin de oliebedrijven samen met staatsbedrijf EBN de belangrijkste besluiten namen over de gaswinning. Die ochtend discussieerden de leden over de bevindingen van het SodM. De toezichthouder had na de zware aardbeving in Huizinge, op 16 augustus 2012, geconcludeerd dat het aardbevingsrisico groter was dan gedacht en dat het ook onveiliger was voor de Groningers. In de middag van 13 december 2012 zat Benschop bij een andere vergadering, de raad van gelegeerd commissarissen van GasTerra. Daar stemde hij in met het businessplan van GasTerra om 48,9 miljard kuub gas te verhandelen, meer dan in 2012. De parlementaire enquêtecommissie vond het onbegrijpelijk dat hij dat besluit nog diezelfde middag had genomen, zo bleek uit de vragen die de Kamerleden stelden.  Maar volgens Benschop was zijn inzicht op dat moment „dat de hoogte van de maximale aardbeving niet door de productie op dat moment beïnvloed zou worden. Wel de frequentie”, zei Benschop. Bovendien was het „lastig” dat het SodM met een andere visie kwam dan bijvoorbeeld het KNMI, dat volgens Benschop werd gezien als „dé autoriteit op het gebied van seismiciteit”. Hij meende dat het beter was als de deskundigen eerst met elkaar tot overeenstemming zouden komen; dan konden nieuwe gasbesluiten daarop gebaseerd worden. Ook TNO en deskundigen van de NAM zouden zich moeten buigen over het veiligheidsvraagstuk. Hij vond het „verantwoord” om een jaar te nemen voor onderzoek en daarna pas een besluit te nemen over de hoogte van de gaswinning. Onrealistisch getal
Het SodM adviseerde in januari 2013 om de gaswinning zo snel mogelijk te verlagen naar 12 miljard kuub. Toenmalig minister van Economische Zaken Minister Henk Kamp (VVD) besloot echter, in overleg met zijn ambtelijke top en de oliebedrijven, om niet in te grijpen. In plaats daarvan stelde hij veertien onderzoeken in naar de gaswinning. Benschop vond de 12 miljard die het SodM destijds noemde ook nu nog  „een onrealistisch getal”. Een productieverlaging zou „nogal consequenties” hebben gehad, zowel voor de internationale markt als voor Nederlandse huishoudens, zei hij. Toch had hij spijt dat hij zich niet verdiept heeft in de mogelijkheden de gaswinning een beetje te verlagen, want inmiddels is duidelijk dat dat wel degelijk een optie was. GasTerra had dat onderzocht. In plaats daarvan ging de gaskraan in 2013 verder open, zelfs naar boven de 53 miljard kuub, een feit dat veel kwaad bloed zette bij de Groningse bevolking en hun bestuurders. „Ik zou willen dat ik op dat moment die vraag gesteld had. Want dit feit heeft natuurlijk een verwoestende uitwerking gehad op de discussie over Groningen”, zei Benschop.||https://www.nrc.nl//nieuws/2022/09/08/oud-shell-topman-spijt-dat-we-in-2013-niet-iets-minder-gas-wonnen-a4141223
2022-09-09||Geniale biopic ‘Blonde’ toont het leven van Marilyn Monroe in alle genres die het omvatte: van horror tot lovestory||Vier  films heeft Netflix dit jaar in de hoofdcompetitie van het filmfestival van Venetië. Vier dure, ambitieuze films die een groot doek verdienen. Helaas lijkt Netflix dat zijn wingewest Nederland niet te gunnen. Binnenkort gaat het hectische banlieue-drama Athena  al ‘straight to television’, later deze maand beleeft ook het epische, fabelachtige Marilyn Monroe-portret Blonde van Andrew Dominik vermoedelijk zijn première in de huiskamer.  De film is een tour de force van actrice Ana de Armas en belooft Oscarglorie. Dat Monroe Hollywoods grootste filmicoon werd, is mede omdat ze in 1962 op 36-jarige leeftijd stierf aan drank en pillen, stelt regisseur Dominik tijdens een persgesprek op het Lido van Venetië.  Marilyn bleef forever young;  mannen kunnen haar blijven begeren, willen redden of allebei. En feministen zien in haar een eeuwige martelaar van het seksisme, gestorven op een brandstapel van flitslicht: in Blonde klinkt vrijwel elk openbaar optreden van Marilyn Monroe als een vuurpeloton door het knerpen en knallen van de antieke flitslampen.  #MeToo heeft Andrew Dominik geholpen, vermoedt hij. De regisseur geldt als een van de grootste stilisten van Hollywood, bekend van – niet erg lucratieve - prachtfilms als The Assassination of Jesse James by the Coward Robert Ford en Killing Them Softly.  Dominik leurde al twaalf jaar met project-Blonde. Naomi Watts zou Monroe spelen, Jessica Chastain. De financiering mislukte telkens, waarbij het beeld van Hollywood als een hel van exploitatie en  seksueel misbruik wellicht een rol speelde.  Na de val van filmmagnaat Harvey Weinstein in 2017 was er opeens wél een groeimarkt voor nestbevuilende verhalen. Al klinkt in Venetië geen kwaad woord over het Hollywood van nu.  Ana de Armas: „Hollywood? Maar daar ga ik elke dag naar mijn werk!” Dominik: „Hollywood is gewoon de middelbare school. Met  populaire types, stoners en het mooiste meisje van de klas. En aan het eind van elk schooljaar de prom (eindbal). Dat noemen we dan de Oscars.’ Met Ana de Armas heeft Netflix een sterke kandidaat-‘prom queen’  in huis, al valt het preutse Hollywood wellicht over de vele topless-scènes. De Armas kruipt volstrekt geloofwaardig in de huid van een intelligente, fragiele vrouw voor wie het vanzelf spreekt dat ze wordt  gemanipuleerd, verkracht,  plat gespoten, geaborteerd. Objectivering, vernedering, kleinering, misbruik door machtige mannen: ze laat het gebeuren. Of meer: ze laat het Marilyn Monroe gebeuren, het pantser dat ze bouwde rond Norma Jeane Mortenson. Zij is beschadigd door een psychotische moeder en ogenschijnlijk behept met een vadercomplex: elke minnaar heet bij haar  ‘Daddy’. Ze poogt greep op haar bestaan te krijgen, maar vereenzaamt door verslaving. Haar entourage misbruikt haar. Haar vrienden verraden haar. Het verhaal is bekend: Marilyn Monroe als ‘candle in the wind’. Maar Blonde is opmerkelijk als voorbeeld van subjectief bravoure-filmen in een voortdurend wisselende stijl, sfeer, formaat en kleur:  van technicolor naar zwart wit, van gruizig naar glad.  Steeds opnieuw zet Dominik iconische momenten in beweging zoals Monroe ze volgens hem moet hebben ervaren. Dat kan vurige horror zijn: haar jeugd met een dreigende, labiele moeder. Een vloeibare idylle, wanneer ze als starlet een polyamoureuze driehoeksrelatie beleeft met Hollywoodprinsjes Charlie Chaplin jr. en Edward G. Robinson jr. Een beatnik-experiment, als Monroe in een New York van grofkorrelig zwart-wit  kennismaakt met method-acting. De wazige, paranoïde chaos van haar laatste jaren, als ze zich door lijfwachten van Kennedy het Witte Huis laat insleuren voor een walgelijke pijpbeurt. ‘Waarom doet Marilyn dit soort dingen toch?’, denkt ze dan. Was ze te redden? Dominik suggereert van wel. Door toneelschrijver Arthur Miller. Door een baby. Dat is discutabel, maar hoe dan ook is Blonde een wervelende film die staat als een huis. Een meesterwerk dat iets beters had verdiend dan de huiskamer. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/08/geniale-biopic-blonde-toont-het-leven-van-marilyn-monroe-in-alle-genres-die-het-omvatte-van-horror-tot-lovestory-2-a4141224
2022-09-09||Onderzoek naar zorginstanties rond verdachte van moord op 9-jarige Gino||Toezicht Sociaal Domein, een samenwerkingsverband van vier inspecties, gaat onderzoek doen naar de vraag in hoeverre Donny M., de 22-jarige man die verdacht wordt van het ontvoeren en doden van de 9-jarige Gino, „passende begeleiding, ondersteuning en zorg” heeft gekregen. Dat heeft de Inspectie Gezondheidszorg en Jeugd donderdag bekendgemaakt. Eerder werd bekend dat Donny M. een zedenverleden heeft en twee jaar onder toezicht stond.  Gino verdween op 1 juni dit jaar uit een speeltuin in Kerkrade. De autoriteiten startten een zoekactie naar de jongen en drie dagen later, op aanwijzing van M., werd het lichaam van Gino gevonden in een tuin in de buurt van de speeltuin. De 22-jarige M. was de nacht ervoor opgepakt in verband met betrokkenheid bij de verdwijning van de jongen. M. werd in 2017 veroordeeld voor mishandeling en bedreiging van twee kinderen en het misbruik van zeker één van hen. M. kreeg voor dit misdrijf 139 dagen jeugddetentie opgelegd, gelijk aan de duur van zijn voorarrest. Ook veroordeelde de rechtbank hem voorwaardelijk tot opname in een justitiële jeugdinrichting, met een proeftijd van twee jaar. Het onderzoek moet nu in kaart brengen wat er niet goed ging bij die begeleiding zodat er in de toekomst lessen uit de casus getrokken kunnen worden. Een samenwerkingsverband van vier overheidsinspecties in het sociaal domein doet het onderzoek in samenwerking met de toezichthouder van de gemeente Sittard-Geleen, omdat verschillende organisaties uit hun domein betrokken zijn geweest bij de verdachte. Naar verwachting komt het rapport begin volgend jaar uit.||https://www.nrc.nl//nieuws/2022/09/08/onderzoek-ingesteld-of-verdachte-van-doden-gino-passende-zorg-kreeg-a4141208
2022-09-09||Europese Commissie zegt Nederland 4,7 miljard euro toe uit het coronaherstelfonds||Nederland krijgt 4,7 miljard euro uit het coronaherstelfonds van de Europese Unie. Dat heeft Ursula von der Leyen, voorzitter van de Europese Commissie, donderdag tijdens haar bezoek in Rotterdam bekendgemaakt. Het plan dat Nederland in juli heeft ingediend om in aanmerking te komen voor de steun, is volgens Von der Leyen onder meer goedgekeurd omdat het beoogt minder afhankelijk te worden van Russische energiebronnen.  In het plan staan investeringen en hervormingen die eerder al zijn vastgelegd in het coalitieakkoord. Het kabinet wil het steungeld deels gebruiken voor het aanpakken van de stikstofproblematiek, onder meer via het uitkopen van boeren. Verder gaat het om investeringen in waterstofinfrastructuur, windmolenparken op zee en het stimuleren van hybride warmtepompen voor huishoudens.  In juli 2020 besloten EU-lidstaten circa 800 miljard euro vrij te maken om de economie van landen te versterken na de coronapandemie. Om een deel van dat geld te kunnen ontvangen, moesten lidstaten een plan indienen waarin ze beschrijven hoe ze het geld willen uitgeven en vooral hoe ze hun economie ‘duurzaam’ willen hervormen. Nederland had 4,7 miljard euro aan steun gevraagd en heeft dat dus toegezegd gekregen. De Europese Commissie heeft de plannen van het kabinet onder meer positief beoordeeld omdat Nederland 48 procent van het geld wil besteden aan de ondersteuning van klimaatdoelstellingen. ||https://www.nrc.nl//nieuws/2022/09/08/europese-commissie-zegt-nederland-47-miljard-euro-toe-uit-het-coronaherstelfonds-a4141171
2022-09-09||Rock en Chappelle hebben weleens beter materiaal  gehad||We leven in een wereld waarin een comedian moet uitleggen wat hij bedoelt, zegt Chris Rock halverwege zijn optreden. „Words hurt, words hurt”, hij imiteert mensen die zeggen dat woorden pijn doen met een belachelijk stemmetje. „Deze mensen zijn vast nog nooit in hun gezicht geslagen. Dat doet pas pijn!” Rock kan het weten, tijdens de laatste Oscaruitreiking kreeg hij een klap van Will Smith. De acteur was niet te spreken over een grap over zijn vrouw, waarop hij besloot het podium te beklimmen om Rock met de vlakke hand van repliek te dienen. „Ik ben het grootste slachtoffer van iedereen”, sneert Rock tegen een volle Ziggo Dome. Rock (57) is op een Europese tournee met nóg een slachtoffer, landgenoot Dave Chappelle (49). Ook hij werd eerder dit jaar op een podium aangevallen: in Los Angeles probeerde iemand uit het publiek zijn recht te halen door Chappelle op het podium te bestormen, nadat grappen van Chappelle in zijn Netflix-show The Closer (2021) hadden geresulteerd in beschuldigingen aan zijn adres van transfobie. Chappelle bleef ongedeerd bij het incident in Los Angeles, maar het was wel „een van de engste momenten uit zijn leven”, vertelt hij in de Ziggo Dome. Vergeleken bij zijn leed mag Rock bovendien niet klagen, aldus een sarcastische Chappelle. Rock werd geslagen door een wereldberoemde filmster, dat is tenminste nog een leuk verhaal. „Ik werd getackled door een volslagen onbekende.” Hoewel de gemeenschappelijke ervaring wellicht verbroedert, staan Chappelle en Rock ondanks de gezamenlijke tournee wel alleen op het podium. Het waarom van deze constructie is onbekend, maar je kan je zo indenken dat een half podium per persoon wellicht te klein is voor deze twee wereldsterren. De twee grootheden worden aangekondigd als de „twee goat’s” (‘Greatest of all time’) en dan ligt vergelijken natuurlijk op de loer: er kan er tenslotte maar één de beste zijn. Eerst is het de beurt aan Rock, die – gehuld in flitsend wit pak – best op dreef is. Vooral de eerste helft is sterk, als hij geestig de holle pogingen ontleedt van mensen die uit alle macht proberen aan de goede kant te staan. Zoals een winkel die yogabroeken van honderd dollar verkoopt, waarbij Rock op de winkelruit had zien staan: ‘Wij zijn tegen racisme, discriminatie en haat.’ Waar bemoeien ze zich mee, aldus Rock. Raak en komisch is het als hij het publiek vervolgens inwrijft dat het grootste deel van hen vermoedelijk liever ‘discriminerende yogabroeken’ van twintig dollar koopt dan de ‘anti-discriminatiebroeken’ van honderd piek. De tweede helft van zijn optreden is minder onderhoudend: de wat lange nummers over Trump en Hillary Clinton zijn weinig origineel. Rock heeft een strak ingestudeerd uur, terwijl Chappelle wat meer ruimte laat voor improvisatie met het publiek. Rock is de showman, Chappelle de definitie van charisma. Hij is innemend en charmant en zoals altijd rookt hij op het podium als een stoommachine. Wellicht draagt dit bij aan zijn interesse in de Nederlandse wiet, maar zijn grappen hierover zijn het afgezaagde ver voorbij, net als zijn andere stereotype grappen over Nederland. Chappelle kan als geen ander een goed verhaal vertellen en zijn verhaal over Deborrah van de stripclub is zo’n goed verhaal met bovendien een geestige en scherpe climax. Maar het is eigenlijk de enige, deze avond wint Rock.  De grootse podiumprésence en dito ego’s van Rock en Chappelle komen uitstekend tot hun recht in de enorme Ziggo Dome. De twee behoren onmiskenbaar tot de allerbesten, maar in de grote zaal en met een voorprogramma met sterrencast op zich – Jeff Ross, Jimmy Carr – weten ze ook het nodige te verbloemen. Namelijk dat ze weleens beter materiaal bij zich hebben gehad. Het gedeelde slachtoffergevoel is iets te nadrukkelijk een terugkerend thema op de avond, vooral bij Chappelle. Het is nog scherp en geestig als hij zegt: „Het gaat niet goed met mij in mijn eigen land, maar gelukkig blijkt de wereld groot. Laatst trad ik op in Afrika en daar bleken ze dol op mijn homograppen.” De satire is duidelijk. Saai wordt het als hij gaat uitleggen dat hij toch echt geen transfoob is. Het is erg dat we in een wereld leven waarin comedians hun bedoelingen moeten uitleggen, zo vond Rock. Doe hier dan ook niet aan mee, ben je bij zowel Chappelle als Rock geneigd te denken. Comedy Chris Rock & Dave Chappelle – Live. Gezien: 07-09, Ziggo Dome, Amsterdam. Rock: 
●●●●● Chappelle: 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/08/rock-en-chappelle-hebben-weleens-beter-materiaal-gehad-a4141205
2022-09-09||Ambtenaren twijfelen aan juridische haalbaarheid verlengde gezinsherenigingsprocedure||Ambtenaren van het ministerie van Justitie en Veiligheid twijfelen of de gezinsherenigingsmaatregel zoals het kabinet die eind augustus heeft voorgesteld, juridisch haalbaar is. Dat heeft staatssecretaris Eric van der Burg (Asiel en Migratie, VVD) donderdagmiddag erkend tijdens een Kamerdebat over de asielplannen, die onder meer behelzen dat de procedure voor asielverzoeken en gezinshereniging wordt opgerekt tot vijftien maanden. Van der Burg stuurde woensdag in reactie op vragen van GroenLinks en de PvdA ambtelijke stukken naar de Tweede Kamer. In die documenten, die hij in augustus met de ministerraad deelde, staat dat ambtenaren waarschuwden dat de kabinetsplannen bij de rechter mogelijk geen standhouden. Van der Burg bevestigde donderdag in de Kamer dat de juridische houdbaarheid volgens zijn ambtenaren „geen zekerheid is”. Maar, zei hij, zijn ambtenaren zeggen ook niet „dat het niet kan”. Volgens Van der Burg is de juridische twijfel dan ook geen reden de plannen een halt toe te roepen. De rechter controleert immers vaker of de overheid zich wel aan de wet houdt, zei hij. Vanwege de kritische noten van de ambtenaren heeft Van der Burg naar eigen zeggen wel extra juridische kaders ingebouwd, onder meer door vast te leggen dat de maatregelen alleen „voor een bepaalde periode” gelden. De noodplannen gelden maximaal tot 31 december 2023 en worden in juli van dat jaar geëvalueerd. Eerder op donderdag uitte de Commissie Meijers, een Nederlandse groep onafhankelijke juristen die onder andere adviseert over Europees migratierecht, vergelijkbare kritiek. Het asielakkoord is volgens de commissie in strijd met het Europees recht omdat volgens de EU-richtlijnen asielprocedures alleen in bijzondere gevallen langer dan negen maanden mogen duren.||https://www.nrc.nl//nieuws/2022/09/08/ambtenaren-twijfelen-aan-juridische-haalbaarheid-verlengde-gezinsherenigingsprocedure-a4141202
2022-09-09||Opinie | Ook de politie heeft behoefte aan meer scenario’s dan ‘handel naar bevind van zaken’||‘Coronascenario’s doordacht’ is de titel van een recent rapport van de WRR. Het schetst vijf verschillende scenario’s voor nieuwe uitbraken van het  coronavirus, variërend van verkoudheid (de lichte variant) tot ‘worst case’ (totale ontreddering) en brengt de opgaven die daaruit voortvloeien  voor maatschappelijke sectoren in kaart. Aanleiding was de zorg van de WRR dat er onvoldoende aandacht zou zijn voor de langere termijn, voor eventuele nieuwe uitbraken van varianten van het coronavirus. Piet van Reenen was politieman, onderzoeker, directeur van de Politieacademie en hoogleraar politie en mensenrechten. De Veiligheidscolumn wordt geschreven door deskundigen uit de politiewereld.  De aanpak uit die scenario’s moest zich ook richten op de samenhang met andere  maatschappelijke vraagstukken. De deelname aan het project was breed: de Gezondheidsraad, de Raad van State, de Raad voor het Openbaar Bestuur en de Raad voor Volksgezondheid & Samenleving. Daarnaast werkten ook de Adviesraad Internationale Vraagstukken, de Adviesraad voor wetenschap, technologie en innovatie, het College voor de Rechten van de Mens, de KNAW , de Nederlandse Sportraad, de Onderwijsraad, de Raad voor Cultuur, de Raad voor Strafrechtstoepassing en Jeugdbescherming en de Sociaal Economische Raad mee. Een indrukwekkender gezelschap werd zelden gezien en het staat garant voor een brede en goede aanpak. Chapeau! Ik heb het rapport gescand op het woord ‘politie’. Het komt twee keer voor. Een keer om uit te leggen dat de politie niet is meegenomen omdat de WRR alleen  werkt met bestaande adviescolleges en raden en de politie geen eigen adviescollege of raad heeft. De tweede vermelding is een zinnetje dat in noodsituaties essentiële diensten zoals de politie in stand moeten worden gehouden. Een open deur zou ik zeggen. Ook in een rapport uit 2021 van WRR en KNAW over scenario’s en corona kom ik de politie, ook het woord, niet tegen. Nu kan ik  me voorstellen dat je ergens een grens moet trekken. Maar om dan alleen sectoren waarvoor een raad of college bestaat mee te nemen in een studie over corona en dus de politie over te slaan, getuigt van oppervlakkigheid die ik de WRR niet toedichtte. Stel je voor dat je geen Gezondheidsraad had gehad, dan was dat beleidsterrein buiten de studie over corona gebleven. Dat was toch wel heel schrijnend geweest.   De beslissing om bij de vorming van de nationale politie geen Raad voor de politie tussen de minister en de korpschef te positioneren vond ik destijds betreurenswaardig. Een mogelijkheid om de politisering van de politie enigszins te dempen werd ter zijde geschoven.  Maar het blijkt nu ook een argument om de politie niet mee te nemen in de scenario’s voor de pandemiebestrijding. Reflectie en verdieping werden haar zo onthouden omdat ze geen onafhankelijk  orgaan voor reflectie en studie heeft. Eerlijk gezegd bekroop mij een licht gevoel van  verbijstering toen ik er achter kwam dat de reden de afwezigheid van een adviserende institutie was.  Nog afgezien van het feit dat de politie gespecialiseerd is in het omgaan met crises – het is hun dagelijks werk – is een voorspelbaar effect van  een deel van de scenario’s dat er gehandhaafd moet worden op bijzondere en soms  pijnlijke maatregelen. Zo zal  er bewaking nodig zijn bij tal van instellingen wanneer maatregelen mensen hard gaan raken. Sociale onrust en politieke agitatie zullen deel uit gaan maken van de nieuwe harde werkelijkheid, er zullen nieuwe vormen van criminaliteit ontstaan die met corona samenhangen. Bedreigingen en aanvallen op politici zullen toenemen, er zullen meer vlaggen met het blauw boven in de straten  verschijnen bij sommige scenario’s.  Dat geldt zeker wanneer nieuwe corona-uitbraken interfereren met de energiecrisis, de stikstofcrisis, oplopende inflatie en de andere crises die nu de voorpagina’s sieren. Een kluwen van samenhangende crises, meldde NRC. Scenario’s waarin Covid slechts een van de toekomstige  problemen is. Voor de politie is de concentratie op corona te smal. Haar werkelijkheid  is de confrontatie met ook andere, gelijktijdige crises. Ga daar als scenariodenker maar eens aanstaan.  Misschien is ook wel een reden om de politie niet te betrekken in de studies, dat wetenschappelijke raden vooral in beleid denken, in denkbare situaties, in papier, vooral abstract, maar niet in werkelijkheden. Die zijn altijd anders, rafeliger, dichter op de huid, veelvormiger, pijnlijk, bloederig  en schrijnend soms.  Het kan zijn dat scenario’s voor die werkelijkheden niet zo geschikt zijn, maar ik betwijfel dat. Het zou een uitdaging moeten zijn om te zien of daarin niet een wezenlijke bijdrage kan worden geleverd aan het werk van de politie.  Ik gun de politie goede scenario’ s, die helpen om de warrige werkelijkheid van samenhangende crises (en niet alleen voor corona), te hanteren. Een Raad voor de politie die de eenzaamheid van  dat instituut vermindert,  steun geeft in haar angstiger wordend bestaan en die de politieke druk op haar handelen ook verlicht.   Maar voorlopig  blijft de pijnlijke constatering dat de politie die met die werkelijkheid  leeft, niet in de studies is meegenomen.  Handelen naar bevind van zaken zal het wel weer worden. Gelukkig hebben andere instituties de hulp van scenario’s wel gekregen. Ik gun het ze van harte.||https://www.nrc.nl//nieuws/2022/09/08/ook-de-politie-heeft-behoefte-aan-meer-scenarios-dan-handel-naar-bevind-van-zaken-a4141204
2022-09-09||Alle folders doorkijken voor de goedkoopste A-merken||
 „Samen met mijn dochter bekijk ik alle folders. Ik haal de boodschappen waar ze het goedkoopste zijn. Ik stel geen hoge eisen, maar ik wil bijvoorbeeld Blue Band op mijn brood. Dus als die bij de Lidl goedkoper is, of bij de Albert Heijn in de aanbieding, dan ga ik daarheen. „Ik drink geen alcohol, maar ik hou wel van een colaatje. Dat moet dan Coca-Cola zijn, die vind ik het lekkerst. Dat zijn mijn verwendingen. Dus daar rij ik dan graag voor om.  „Ik heb een hondje. Net voor de coronacrisis kreeg ik hem. Ik ben er verliefd op. Zijn eten kost niet veel, ’s avonds krijgt hij een bakje hondenpaté van de Albert Heijn. En ik heb een grote zak brokken zonder gluten, want daar is hij allergisch voor. De brokken koop ik samen met mijn dochter, die heeft ook een hondje. Ingrid (59), ’s-Gravendeel, werkt in de bediening in een café in Rotterdam. Ze wil niet met haar achternaam in de krant. Hij krijgt af en toe een hondenkoekje. Dat zijn van die sticks, er zitten er vijf in een pakje. Bij de Jumbo kost zo’n pakje 3 euro en 8 cent. Laatst zag ik ze bij de Action voor 2 euro 17. Dus daar heb ik een voorraadje ingeslagen. „Ik vind dat alles enorm duur wordt. Ik schrik me soms dood. Ik wilde een blikje met zalm halen. Het kostte 5,38 bij de Albert Heijn. Voor een zak geraspte kaas vroegen ze bij de Jumbo 5,50 euro. Die dingen laat ik dan liggen. „Ik hou nogal van frutseltjes. Kaarsjes of zo, die je huis gezellig maken. Die koop ik niet zomaar meer. Eerst vraag ik mezelf: heb ik het nodig? Is het antwoord ‘nee’, dan laat ik het staan. Want je kunt wel denken: o, het kost maar een eurootje – al die spullen van een eurootje zijn bij elkaar een hoop eurootjes en bij de kassa krijg je een hartverzakking. „Ik ga niet naar de stad om kleding te kopen. Te vaak koop je iets en laat je het in de kast hangen. Ik struin wel soms rommelmarktjes af met een vriendin. Laatst kocht ik daar nog een merkbroek voor een tientje. „Ik heb altijd in Rotterdam gewoond, maar sinds een paar jaar woon ik in ’s-Gravendeel. Ik werk nog wel in Rotterdam. In de horeca. Ik heb mijn hele leven in de horeca gewerkt. Mijn ouders hadden een café. Toen ik zestien was, viel ik al af en toe voor mijn ma in. Ik ben het gewend en ik blijf dat doen. Ik kan ervan rondkomen, dat lukt nog wel. „Ik geef maandelijks 400 euro uit aan sigaretten. Als ik zou stoppen, zou ik na een jaar een nieuwe keuken kunnen kopen van dat bedrag. Maar ik vind stoppen lastig. Het is zo heerlijk, op de bank met een kop koffie en een peuk. Ik drink geen alcohol, ik ga nauwelijks uit eten in restaurants. Dan denk ik: als ze dit van me afpakken, wat hou ik dan over? Meer afleveringen 
				Duurder leven
			||https://www.nrc.nl//nieuws/2022/09/08/alle-folders-doorkijken-voor-de-goedkoopste-a-merken-a4141203
2022-09-09||Integriteitscommissie VVD ziet geen onregelmatigheden bij aanstelling Onno Hoes||De integriteitscommissie van de VVD heeft vastgesteld dat er geen aanwijzingen zijn gevonden die wijzen op belangenverstrengeling van waarnemend partijvoorzitter Onno Hoes. Ook zijn er geen onregelmatigheden gevonden rondom zijn aanstelling, schrijft de VVD in een rapport dat donderdag openbaar is gemaakt.  Eind augustus stelde de VVD een intern onderzoek naar Hoes in nadat de integriteitscommissie van de VVD op basis van een melding had geconcludeerd dat er genoeg reden was om te onderzoeken of de procedure rondom zijn kandidatuur als partijvoorzitter eerlijk was verlopen. De commissie heeft onderzocht of Hoes wel goed gescreend is en of hij als waarnemend voorzitter al bij topvergaderingen van de VVD had mogen zitten, gezien zijn voorzitterschap bij de Nederlandse Vereniging van Makelaars (NVM). Uit onderzoek blijkt nu volgens de VVD dat voor beide verdenkingen geen bewijzen bestaan. De functie van partijvoorzitter is onbetaald en het komt vaak voor dat de voorzitter daarnaast andere functies vervult. „Ook in het verleden is dat steeds zo geweest”, aldus de commissie. Het gevolg hiervan is dat er (schijn)belangenverstelling kan ontstaan, aldus het rapport Het risico daarop is groter als de voorzitter een politieke functie bekleedt, maar er zijn geen aanwijzingen gevonden dat „de heer Hoes zich bij de uitoefening van zijn functie heeft laten leiden door andere belangen”. De combinatie van functies is dan ook „niet in strijd met de vuistregels van de partij”. Wel is commissie van mening dat er door het hoofdbestuur van de VVD onvoldoende afspraken zijn gemaakt met Onno Hoes om de schijn van belangenverstelling te voorkomen. In de toekomst moet de combinatie van functies duidelijker benoemd en vastgelegd worden.  Correctie (8 september 2022): In een eerdere versie van dit artikel stond dat Onno Hoes partijvoorzitter is van de VVD. Hij echter nog waarnemend partijvoorzitter. Dat is hierboven aangepast.||https://www.nrc.nl//nieuws/2022/09/08/integriteitscommissie-vvd-ziet-geen-onregelmatigheden-bij-aanstelling-onno-hoes-a4141199
2022-09-09||Een uitgever die zich schuldig maakt aan #MeToo-praktijken: kun je daar bevriend mee blijven?||De eerste keer dat Margot en Quin elkaar ontmoeten, solliciteert zij als assistent-redacteur bij de prestigieuze New Yorkse uitgeverij waar hij werkt. Het is een ongemakkelijk gesprek: de Britse dandy Quin vraagt ongepaste dingen, zoals of Margot een vriend heeft, en hij heeft kritiek op haar stem.  Enige tijd later – Margot heeft inmiddels successen geboekt als redacteur – treffen ze elkaar opnieuw. Dit keer gedraagt Quin zich minder vijandig. In een restaurant roept hij verrukt uit dat haar stem nu veel krachtiger is. ‘“Je spreekt rechtstreeks vanuit je klit!” En opeens greep hij me tussen mijn benen, alsof het de normaalste zaak van de wereld was.’ Margot reageert adequaat op dit onthutsende gebaar, alsof het inderdaad de normaalste zaak van de wereld is: ‘“NEE!” zei ik, en ik duwde mijn hand in zijn gezicht, met de handpalm naar voren, als een verkeersagent.’ Het werkt, Quin trekt zich geschrokken terug; ‘zelfs paarden gehoorzamen meestal als je je hand zo voor hun hoofd houdt’.  Dit is het (eigenaardige) begin van een decennialange, innige vriendschap tussen de twee, die overeind blijft wanneer Quins naam opduikt op een lijstje namen van ‘misbruikers’ uit de uitgeef- en mediawereld, dat online circuleert. Honderden vrouwen hebben de lijst ondertekend. Het kost Quin zijn baan, en de meeste van zijn vrienden durven niet meer met hem gezien te worden. Behalve Margot. Dit is lust, een novelle van Mary Gaitskill, werd voor het eerst gepubliceerd in The New Yorker in 2019, tijdens de hoogtijdagen van de #MeToo-beweging, en is nu in vertaling verschenen van Ineke van den Elskamp. Het verhaal noemt #MeToo niet letterlijk, maar het is duidelijk dat Gaitskill een reflectie wil bieden op die morele aardverschuiving.  Het verhaal wisselt in perspectief tussen Margot en Quin, die terugkijken op de val. Aan criminele vergrijpen heeft Quin zich nooit bezondigd, maar hij heeft het een hoop vrouwen wel ongemakkelijk gemaakt. Hij vraagt aan een vrouw die hij amper kent waar ze aan denkt als ze masturbeert. Bij een jonge, nieuwe collega raakt hij een tepel aan in een pashokje. Hij omringt zich door jonge vrouwen – vaak collega’s of schrijvers – met wie hij in korte tijd een hechte vriendschap begint, waarbij hij steeds de rol aanneemt van de vaderlijke adviseur. De vrouwen lijken de hulp zelf op te zoeken en laten zich graag door hem vleien en bewonderen, maar als #MeToo begint slaat de communis opinio om. Plots krijgt zijn gedrag een andere culturele en morele betekenis. Gaitskill laat de lezer worstelen met wat we van de situatie moeten vinden. Quin lijkt eerder onhandig en paternalistisch dan een roofdier; zijn waarden komen uit een tijd waarin individualisme en vrijheid van denken hoger werden aangeslagen dan veiligheid en consent. Margot vraagt zich af: ja, hij heeft mensen pijn gedaan, maar ‘moest hij zo volledig en totaal vermorzeld worden?’ Is de afrekening in verhouding tot zijn daden? Gaitskill, die in de jaren tachtig naam maakte met intrigerende verhalen over masochistische vrouwen, neemt zelf geen standpunt in, en het is die morele complexiteit die Dit is lust lezenswaardig maakt. De auteur vraagt ons niet om partij te kiezen in een publiek debat. Ze is bovenal geïnteresseerd in de vraag hoeveel een vriendschap kan dragen, wanneer iemand publiekelijk uit de gratie valt. De kracht van die vriendschap komt echter niet helemaal uit de verf, omdat je Margots fascinatie voor Quin niet helemaal meevoelt. Wat maakt Quin nou echt zo onweerstaanbaar, dat je nog vrienden kunt worden na die eerste ongewenste graai?  

●●●●●
||https://www.nrc.nl//nieuws/2022/09/08/een-uitgever-die-zich-schuldig-maakt-aan-metoo-praktijken-kun-je-daar-bevriend-mee-blijven-a4141200
2022-09-09||Elk jaar een week meetimmeren aan hutten||Met stevige passen loopt Laura Broersen (28, paardenstaart, korte broek) over het veld. Om haar heen klinkt het getik van hamers. We zijn in Huttendorp Stede Broec, zeshonderd kinderen uit het West-Friese dorp Bovenkarspel timmeren hier een week lang hutten. Gewoonlijk loopt  Laura Broersen  al even energiek door de woongroepen van Esdégé-Reigersdaal. Als verpleegkundige in de gehandicaptenzorg werkt ze met cliënten met een ernstige beperking. Ze helpt ze douchen, begeleidt ze naar de dagbesteding, en terug naar hun appartement. Behoorlijk zwaar werk, dus je zou kunnen denken: als je vakantie hebt, ga je lekker uitrusten. Maar nee. Elk jaar neemt ze  vrij om dit steigerhouten paradijs op te bouwen.  Huttendorp Stede Broec ontstond in 1981, toen een plaatselijke tuinplantenkweker iets wilde doen voor kinderen die niet met vakantie konden. Dat ideaal leeft nog steeds. Broersen: „Wie het niet kan betalen, doet gratis mee. En voor de anderen houden we de prijs laag, met hulp van de gemeente en sponsors. We lenen trekkers, tuinders uit de buurt brengen pallets, de Lidl uit het dorp geeft fruit.”  Deze ochtend zit ze met collega-begeleiders op een podium te kijken hoe twaalfjarigen elkaar natgooien met hun bidons. T-shirts en shorts zijn drijfnat. Broersen: „Dit is vrijheid. Ze zijn de hele week aan het rommelen, hun mobieltjes komen niet uit de tas.” Wat haar plezier doet: „Ze ervaren dat je met weinig tevreden kunt zijn.” Op inspectie langs de hutten. Bij de kleinsten is meer hulp nodig. Broersen houdt de spijker vast van een zevenjarige met roze zonnebril en te grote hamer. „Heerlijk. Zo was ik ook. Ik weet nog hoe ik op m’n zevende in bikini stond te timmeren, met m’n beste vriendin… altijd verliefd op iemand van de leiding.” Ze lacht: „En posters uit de Hitkrant in je hut plakken, van de Beastie Boys of Spice Girls.” Als dochter van een witlofteler is ze handig. Ze spant een dekzeiltje over een hut, zodat die waterdicht is voor de overnachting op donderdag. „Je ziet bij wie thuis met de handen wordt gewerkt. Toch pakken de meeste kinderen het snel op.”  En  niet alleen het aanpakken is haar vertrouwd: „In de gehandicaptenzorg moet je goed kijken. Sommige mensen kunnen niet praten, aan hoe iemand z’n hand beweegt zie je dan wat-ie wil. Ook de kinderen houd ik in de gaten. Is er een ruzietje? Eten en drinken ze wel? Bij de kleintjes let je extra op de veiligheid.” Waarom ze dit iedere zomer doet? Broersen: „Maandagochtend zie je verlegen koppies en aan het einde van de week, vies en huilend van moeheid, roepen ze: ik wil dat het nooit stopt.” En dan: „Je kunt zoveel bereiken voor een kind. Er ontstaat een soort magie in een groep die elkaar eerst niet kende.” ||https://www.nrc.nl//nieuws/2022/09/08/elk-jaar-een-week-meetimmeren-a4141044
2022-09-09||Die wilde nacht met Jimi Hendrix was dus wèl echt||Wat moet je met de inboedel als je vader is overleden? Een stapeltje foto’s wil je wel bewaren. Zijn favoriete visserspetje misschien ook, of de halfvolle fles van zijn lievelingsdrank. Maar de meeste spullen eindigen toch verweesd aan de stoeprand. Scenarist en regisseur Ari Deelder deed het anders. In 2019 verloor zij plots haar vader, de Rotterdamse dichter Jules Deelder. Wat ze vond aan parafernalia  heeft zij vastgelegd in ABCDeelder. Haar moeder deed de vormgeving en maakte de illustraties van dit bijzondere, liefdevolle album. Uit de uitstalling van nagelaten spullen doemt een rijk beeld op van de dichter. Ze toont Deelders jazzplaten, oorlogsboeken, maar ook kleurige dassen, zonnebrillen en messen. Het alarmpistool dat hij ooit, bij wijze van opening van een festival, tegen zijn slaap liet afgaan, waar hij tinnitus aan overhield. De plastic assemblages en de readymades die hij zelf maakte. Bijzonder is het briefje dat Jimi Hendrix bij hem achterliet: ‘Let your mind and fancy roll on’.  Deelder schreef een verhaal over de drugsnacht die hij in 1967 beleefde met de jonggestorven gitarist, na een opname van het tv-programma Hoepla. Dit verhaal wordt door tijdgenoten in twijfel getrokken – er  werd zelfs een documentaire over gemaakt – maar het briefje is een bewijs dat het echt gebeurd is. Ook bijzonder is een readymade die de dochter juist niet heeft gevonden: de ‘Egofoon’, een bakelieten doosje waarin Deelder het mondstuk van een telefoon had geplaatst, zodat hij er eindeloos in kon praten zonder te worden weersproken. Op zijn sterfbed vroeg Deelder zijn dochter ernaar, maar het kunstwerk was   onvindbaar. Veel van Deelders inboedel ademt nostalgie: het bakeliet, zijn 1950s-kleding, de oude jazzplaten, de boeken over de Tweede Wereldoorlog – de spannende tijd die hij nèt gemist had. Het is ook nadrukkelijk de tijd vóór de hippiejaren, toen Deelder doorbrak met zijn speedy, ritmische, geestige, en voor iedereen begrijpelijke poëzie. Het album opent met een atypisch bloemetjesoverhemd uit die tijd. Voor de nodige context zorgen een interview en eulogie  uit de Volkskrant, waarin de zoektocht naar een plaat van trompettist Tony Fruscella centraal staat. Mooi is dat journalist John Schoorl  Deelders geestige, geheel eigen idioom goed heeft gevangen. Ari Deelder is bezig met de biografie over haar vader. Dit album is een sterke ouverture daarvan. Een ‘wormvormig aanhangsel’ noemde ze het zelf, in  Op1. Daar werd haar ook gevraagd wanneer die biografie verschijnt. Licht geagiteerd verzuchtte ze: „Dit is wel een beetje vragen aan iemand die net een kind eruit heeft geperst, nog vóór de nageboorte: wanneer komt de tweede?” 

●●●●●
||https://www.nrc.nl//nieuws/2022/09/08/die-wilde-nacht-met-jimi-hendrix-was-dus-wel-echt-a4141198
2022-09-09||&#8216;Ik krijg vaak de vraag: is de boom treurig of vrolijk?&#8217;||Met een klauwhamer slaat Bert Barten (70) twee grote glanzende spijkers in een dikke plataan. Precies twee centimeter diep moet dat, weet hij uit ervaring. Op de spijkers bevestigt hij metalen klemmetjes, die met een kabeltje verbonden zijn aan een zwart doosje. Daarvandaan loopt er een snoer naar zijn laptop. Nu kan Barten laten horen welke muziek deze boom maakt. De boom waar hij mee bezig is, staat in Park Nieuweroord, vlak bij Utrecht Centraal, tussen hoge kantoorgebouwen en een school. De plataan wordt beschermd door een groen, kniehoog smeedijzeren sierhekje. Website monumentaltrees vermeldt een hoogte van 32 meter. Omtrek: 6,44 meter, de kronkelige wortels maken hem aan de voet nog breder waardoor vier volwassenen hem niet kunnen omspannen. Barten schat dat ze – volgens hem is deze boom vrouwelijk – „zeker tweehonderd jaar oud” is.  Een meisje komt kijken. Wat doen jullie, wil ze weten. We gaan de boom een liedje laten zingen, zegt Barten. „Pff, dat kan toch helemaal niet. Een boom heeft geen mond en ook geen radio”, zegt ze. Jawel hoor, belooft hij, kom straks maar terug, dan kun je het horen. Kunstenaar en componist Barten begon een jaar of vijf geleden met Talking Trees, zijn project om de sapstromen in bomen te vertalen in muziek. Maar het idee ontstond al veel eerder. „Vijfentwintig jaar geleden liep ik met Scott, een vriend, door de Redwood-bossen in Californië. Hij is professor in de geo-sonificatie, meet vibraties van de aarde. Hij had een draagbare leugendetector ontwikkeld en  we waren elkaar leugens aan het vertellen om te zien of het apparaat zou uitslaan. Ik zei: zou een boom ook kunnen liegen? Scott zette het apparaat op een boom. Ik had een kleine crackle box bij me, een van de eerste synthesizers. Die sloot ik aan op die leugendetector en we hoorden ineens geluiden: ieee-ieee, au-au. We dachten: huh, we hebben een pratende boom hier? Het was een openbaring.” Foto Merlijn Doomernik
 Met zijn vriend bedacht Barten een project om bossen met elkaar te laten praten. Daar kwam niets van, maar in  2017 kwam het idee weer boven. Barten hoorde over het voornemen van de Poolse regering om houtkap toe te staan in Bialowieza, het laatste Europese oerbos. „Ik had contact met Staatsbosbeheer. Ik zei: moeten we daar niets aan doen? Staatsbosbeheer zei: verzin jij maar wat, Bert. We zijn geen protestorganisatie.” Dat werd de aanleiding voor zijn eerste bomenconcert, in het Brabantse Bergeijk, met vertegenwoordigers van de Europese Unie erbij. Een symfonie in synthesizerklanken klonk in de openlucht.  Hoe tover je klanken uit een boom? „Een boom zuigt zich ’s ochtends vol met water. Deze plataan heeft misschien per dag wel duizend liter nodig. Die stroom vloeit twee centimeter onder de bast omhoog naar alle takken en blaadjes. In de nacht groeit de boom, de afvalstoffen lopen daarna vlak onder de bast weer eruit. Al die stromen geven vibraties. Die vang ik op met de sensoren en zet ik om in klanken. Fantastisch toch? Er zit zoveel leven in een boom.”  De vibraties waren niet zijn eerste intense ervaring met bomen. Toen hij een jaar of acht was, logeerde hij bij zijn opa en oma in Sittard. Boven op de Kollenberg, bij de staties van Christus, zat hij met zijn schildersezeltje een boom te tekenen. Twee ooms werkten in de mijnen diep onder diezelfde berg. „Ik voelde plotseling een eenheidservaring. Dat de sappen uit de grond, de roots van mijn familie, door de boom omhoog kwamen. Ik verdween helemaal in dat blad.” Thuisgekomen vertelde hij er opgetogen over, huilend van geluk zelfs. Opa en oma keken elkaar aan en zeiden: hij is ziek.  Ook bij zijn ouders vielen zijn muzikale en artistieke ambities niet in goede aarde. Hij mocht niet naar het conservatorium of de kunstacademie. „Toen ben ik van huis weggelopen”, zegt Barten, uit het katholieke Oss. Hij toerde door Europa als popmuzikant, zat een tijd in een boeddhistisch klooster in Thailand en maakte grote theatervoorstellingen, over Dante en Faust.  Maar anders dan bij theatervoorstellingen moet hij voor zijn bomenmuziek meer op de achtergrond blijven. „Bij mijn laatste cd heb ik de bomen de composities laten maken. Terwijl mijn ego schreeuwt om mee te doen.” In zijn eerdere cd’s met bomenmuziek – veelal ambient elektronische klanken – greep hij zelf meer in als componist.  Barten werkte voor die laatste cd met de gegevens van bomen die hij van universiteiten over de hele wereld krijgt aangeleverd. De wetenschappers meten de dikte van bomen, die iedere dag een beetje uitzetten en krimpen, en de uitstoot en opname van zuurstof en koolstof. Die gegevens, omgezet in grafieken, bepalen de compositie. Toch heeft Barten wel degelijk invloed op het resultaat. Hij kiest welke noten worden gespeeld en welke instrumenten worden gebruikt. „De natuur speelt in A-mineur”, zegt Barten. Hij wil daar geen conclusies aan verbinden. „Ik krijg vaak de vraag: is de boom treurig of vrolijk? Dat vind ik zo moeilijk te zeggen. Een boom is niet menselijk. Ik hang noten aan de data en dat is het.” Hij wil wetenschappelijk bezig blijven, zegt hij, anders word je snel een bomenfluisteraar.  Toch, wanneer hij de muziek van bomen live brengt, speelt er meer. „Die ervaring die als ik jonge jongen had, probeer ik tijdens mijn optredens over te brengen, ik wil mensen meenemen naar dat mystieke moment. De reactie van het publiek is iedere keer hetzelfde: dat je in contact komt met je omgeving.” Wat is het grootste misverstand over bomen? „Dat ze als een blok hout worden gezien dat niet levend is. Dat gaat heel ver. Tot: zaag ze maar om en stop ze in de biomassacentrale.” Hij doet het omgekeerde. „Ik heb Buma/Stemra gebeld met de vraag: van wie zijn eigenlijk de auteursrechten van die composities? Hilariteit natuurlijk. Ze zeiden: een boom kan geen handtekening zetten onder een contract, dus die rechten zijn van jou. Ik wil daarom wat terugdoen.” Vijf miljoen bomen planten, is zijn streven, met steun van donateurs en sponsoren. Tot dusver heeft hij 33.400 bomen laten planten in Maarheeze, 600 in Costa Rica en 22.000 in Engeland. Het was componist Imre Ploeg die Barten vroeg om naar deze plataan te komen. Ploeg repeteert met zijn kamerkoor Jip in de school bij het parkje, hij zal een partituur baseren op de data die Barten opneemt. „In september zingen we hier het stuk van de boom”, zegt Ploeg.  Als alles is aangesloten, kan het spel beginnen. De data uit de boom, vertaald in noten, dansen over het scherm van de laptop. Barten laat een piano klinken. De plataan produceert een wonderschoon harmonieus geluid, iets tussen free jazz en minimal in. „Het is een oude, wijze boom, dat kun je horen”, zegt Barten met een glimlach. „Luister, er zitten allemaal patroontjes in, daar kun je wel wat mee, nietwaar Imre?” Het meisje dat niet wilde geloven dat een boom muziek kan maken, is teruggekomen, met een paar vriendjes. De kinderen leggen hun oor tegen de bast van de plataan, ook al komt het geluid uit de laptop een paar meter verderop. „Wow, ik hoor het! Dit is cool”, roept een jongen. Barten kijkt tevreden.||https://www.nrc.nl//nieuws/2022/09/08/de-natuur-speelt-in-a-mineur-a4141035
2022-09-09||Moet je als meelevende lezer wel zo blij zijn met de afloop van Monica Ali’s roman?||Meteen maar een waarschuwing vooraf: in deze recensie zal worden ingegaan op het einde van het boek. Dan weet u dat alvast. Eerst hoe het begint: met een etentje. Twintiger Yasmin, een arts in opleiding die bij haar ouders woont, is verloofd met haar collega Joe, en nu gaan de families elkaar voor het eerst zien, bij een dinertje dat door de moeder van Joe wordt georganiseerd. Yasmins ouders komen oorspronkelijk uit India, de moeder van Joe, Harriet, is een vooraanstaand feministe die ooit expliciete naaktfoto’s van zichzelf publiceerde.  Het lijkt duidelijk: dit wordt een roman over de botsing tussen twee culturen, vergelijkbaar met Ali’s succesvolle debuut Brick Lane (2003). Kijk maar: Yasmins vader is een huisarts die zich kapot heeft gewerkt om zijn kinderen een goede toekomst te geven, haar moeder heerst in de keuken en communiceert vooral via het voedsel dat ze de rest van haar wereld voorzet, en de linkse Harriet omarmt de schoonfamilie van haar zoon op minzame wijze als een nieuw accessoire dat haar leven interessanter maakt. Maar Ali geeft ons meer dan we verwachten. Alle mensen die deze roman bevolken (en het zijn er, behalve de genoemde, nog veel meer) zijn dynamisch; ze zijn niet meer wie ze ooit waren en blijven niet wie ze zijn. Stuk voor stuk hebben ze hun geheimen, nee, hebben ze hun levens. Ali presenteert ze niet als vertegenwoordigers van klassen, culturen of opvattingen maar als complexe individuen, met kantjes en randjes die ze niet alleen voor anderen maar ook voor zichzelf verborgen houden, tot het niet meer gaat. De auteur doet dat door  in te zoomen en uit te zoomen: ze zoomt in op de individuen, ze  zoomt uit om hun omgeving en geschiedenis te laten zien. Yasmin is de eigenlijke hoofdpersoon, maar is onderdeel van het bredere en soms licht satirische panorama dat Ali schetst van de huidige (Londense) samenleving. Het liefdeshuwelijk uit de titel is dat van haar ouders, maar de liefde lijkt bekoeld. Yasmins moeder trekt op een gegeven moment zelfs in bij Harriet. Ook het voorgenomen huwelijk tussen Yasmin en Joe wankelt, wanneer Joe professionele hulp zoekt om zijn demonen onder ogen te zien.  Als lezer leef je mee met deze langzaam desintegrerende werelden vol zelfbedrog en desillusie. Façades storten in, er zal veel vanaf de grond moeten worden opgebouwd – en net wanneer je bereid bent de conclusie te trekken dat ons sociale weefsel in stand gehouden wordt door misverstanden, angsten, goede bedoelingen en ouders die ongewild hun kinderen beschadigen, schenkt Ali ons een optimistisch einde.  Dat is eigenlijk geen prettig geschenk. Je hebt net instemmend de wereld-zoals-die-is herkend en aanvaard en dan komt het opeens toch allemaal min of meer goed. Het is alsof Ali niet bereid is de consequenties van haar eigen verhaal te dragen. Misschien zou het werken als dit een tv-serie was (en naar verluidt zijn de rechten al aangekocht door de BBC) maar voor een roman is dit einde een teleurstelling. Het zet je wel aan het denken over happy ends. Hoe werken die? Als lezer verenig je je met de personages, maar op het moment waarop alles goed komt, nemen die personages afscheid: nou dag, tot nooit meer! Je was bereid na lezing van de roman nog dagenlang aan ze te denken, en aan hun moeizame strijd om sadder and wiser iets van het leven te maken, maar nee, ze hebben je niet langer nodig. Een happy end sluit lezers buiten. Je bent niet langer bij de personages, je staat er weer alleen voor; want jouw verhaal gaat ondertussen gewoon door, met alle ups and downs van dien.  

●●●●●
||https://www.nrc.nl//nieuws/2022/09/08/moet-je-als-meelevende-lezer-wel-zo-blij-zijn-met-de-afloop-van-monica-alis-roman-2-a4141197
2022-09-09||Met een forse renteverhoging laat de Europese Centrale Bank zien dat de strijd tegen inflatie nu menens is||Met een rentestap omhoog van 0,75 procentpunt wil de Europese Centrale Bank duidelijk maken dat het gevecht tegen de hoge inflatie haar nu menens is. Dat is boodschap die ECB-president Christine Lagarde donderdag gaf na de bekendmaking van het besluit. Een economische recessie maakt geen deel uit van de vooruitzichten van de ECB, maar er wordt wel rekening mee gehouden. De rentestap, die de depositorente van de ECB op 0,75 procent brengt en de basis-herfinancieringsrente op 1,25 procent, is de grootste die de ECB ooit nam – op een technisch besluit vlak na de invoering van de euro in 1999 na. Zowel de kosten van bijvoorbeeld rood staan als de vergoeding op spaargeld, kunnen door de maatregel stijgen.  Op de financiële markten was al rekening gehouden met de verhoging met 0,75 procentpunt, terwijl nog maar een paar weken geleden uit werd gegaan van een wat bescheidener stap van 0,5 procentpunt. Uitspraken sindsdien, van onder meer Klaas Knot van De Nederlandsche Bank en vast ECB-bestuurslid Isabel Schnabel, hebben de geesten rijp gemaakt voor een agressievere aanpak. Volgens Lagarde was er een levendige discussie in het bestuur van de ECB, maar was het besluit daarna unaniem. Lagarde wees op de inflatie in de eurozone, die volgens de laatste gegevens 9,1 procent bedraagt. Dat is ver boven de 2 procent die de ECB maximaal toestaat. De centrale bank heeft de eigen verwachtingen voor de inflatie flink opgeschroefd. Ging de centrale bank er voorheen van uit dat de inflatie gemiddeld 3,5 procent zou bedragen in 2023 en 2,1 procent in 2024, nu rekent zij met 5,5 procent in 2023 en 2,3 procent in 2024. Voor dit jaar zal de inflatie gemiddeld 8,1 procent zijn. De prognoses voor de economie zijn somber: de ECB verwacht een groei van 3,1 procent dit jaar, slechts 0,9 procent volgend jaar en 1,9 procent in 2024. Lagarde zei dat het eind van dit jaar en het eerste kwartaal van volgend jaar de economie niet zal groeien. In een negatiever scenario krimpt de economie van de eurozone volgend jaar met 0,9 procent. Voorwaarden voor dat negatieve scenario zijn onder meer het totaal dichtdraaien van de Russische gaskraan, waaraan, zo zei Lagarde, nu al bijna is voldaan. Gevraagd naar de vooruitzichten van het rentebeleid antwoordde Lagarde dat de ECB van vergadering tot vergadering bekijkt wat er nodig is, op basis van nieuwe data. In juli nam de ECB afscheid van het beleid van forward guidance, waarmee publiek en beleggers ruim van tevoren al werd verteld op welk beleid zij konden rekenen.  De ECB ziet voorlopig af van het afbouwen van de enorme bedragen aan staatsleningen en andere leningen die zij de afgelopen jaren heeft ingekocht. Op de markten werd op het besluit gereageerd met een geringe daling van de euro tegenover de dollar, en een daling van de koersen van staatsleningen van eurolanden. Omdat bij een dalende koers van een staatslening de effectieve rente op die lening stijgt, ging deze rente op de Nederlandse tienjarige staatslening omhoog, met 0,065 procentpunt tot 1,98 procent. Dit tarief is indirect van invloed op de langjarige hypotheekrente. Het renteverschil tussen Duitsland en Italië, een graadmeter voor spanningen in de eurozone, steeg licht naar 2,26 procent. De ECB heeft inmiddels een noodvoorziening, het Transmission Protection Instrument, in het leven geroepen om in te grijpen wanneer de renteverschillen te groot worden. Gevraagd naar de inzet van dit middel zei Lagarde dat „de ECB klaar staat om het te gebruiken”.  In de VS benadrukte Jerome Powell, de voorzitter van de Amerikaanse Federal Reserve Board, donderdag vrijwel tegelijk met Lagarde dat het Amerikaanse rentebeleid er op gericht blijft de inflatie terug te brengen, ook al zal dat ten koste gaan van banen. Powell sprak bij het Amerikaanse Cato Institute, een denktank, en onderstreepte dat het belangrijk is te voorkomen dat de hoge inflatie structureel wordt en zich ‘verankert’ in de verwachtingen van het Amerikaanse publiek.  Eerder liet Lael Brainard, de vicevoorzitter van de Fed een bankiersconferentie in New York weten dat de Fed zich niet zal laten afleiden als de eerste tekenen van een dalende inflatie zich voordoen, maar gewoon op het huidige pad van rentestijgingen zal blijven. De Fed neemt op 21 september een nieuw rentebesluit. De Amerikaanse rente is dit jaar al met 2,25 procentpunt opgeschroefd tot tussen 2,25 procent en 2,5 procent. Op de financiële markten wordt verwacht dat er nog eens 0,75 procent bijkomt, en dat verdere verhogingen de rente eind dit jaar tot bij de 4 procent kunnen brengen. De Fed verwacht nog steeds dat dit kan zonder een recessie te veroorzaken. Maar een paper van drie economen dat woensdag werd ingebracht op een conferentie van de denktank Brookings Institution onderstreept dat de Fed niet onder een recessie uitkomt. Jason Furman, hoogleraar bij Harvard, noemde het onderzoek  ‘het engste economische paper van 2022’. ||https://www.nrc.nl//nieuws/2022/09/08/ecb-laat-zien-dat-strijd-tegen-inflatie-nu-menens-is-verhoogt-rente-fors-a4141196
2022-09-09||Dit debuut van de Noorse schrijfster Mona Høvring is een aanzetje tot iets groters||Eerder dit jaar juichte ik hier over Omdat Venus op de dag dat ik werd geboren een alpenviooltje passeerde, de internationale doorbraak van de Noorse dichter en romancier Mona Høvring (1962). Een lekker wonderlijke roman die zich grotendeels in een tijdloos sanatorium afspeelt – een lief coming-of-age-verhaal noemde ik het. Het kon niet anders, mijmerde ik ook, dan dat Høvring ook hier een bescheiden schare aanhangers rijker zou worden. En wat zou het heerlijk zijn als we ook haar eerdere werk konden lezen! Dat kan nu: uitgeverij Oevers besloot maar gewoon bij het begin te beginnen, drie romans terug in de tijd te gaan en Høvrings debuutroman te publiceren. Iets wat helpt. Ook  coming-of-age, op het eerste gezicht niet enorm plotdriven, al is volwassenwording een reis op zich. De roman is niet heel spannend, bedoel ik. Ja, een roman kan natuurlijk veel meer bieden dan een puntje-van-je-stoel-ervaring; een onvergetelijke plaats schetsen, een blik op het leven, de wereld, het wezen werpen door een lens van vorm en stijl, waardoor je de zaken  ineens anders beziet.  Met Alpenviooltje slaagde Høvring daarin, en met Iets wat helpt lijk je een voorstudie van dat briljantje in handen te hebben. Ook  een jonge vrouw, weer een vormende periode; als ze een jaar of zes is verdrinkt haar moeder zich in zee, en tegen het eind van de kleine roman is Laura jongvolwassen. In de tussentijd is ze zoekende. Naar verbinding (die ze bij haar vader niet echt vindt), naar seks, naar een doel in het leven. Korte hoofdstukjes vol korte zinnen, die soms fijne observaties en contemplaties bevatten. Een jongetje op het strand heeft een rode schep vast ‘in zijn marsepeinen hand’. Laura ‘wilde in elk geval licht en gelukkig zijn, maar ook niet té licht en gelukkig, misschien alleen zorgeloos en beheerst’.  We volgen het meisje, ze vertelt zelf, terwijl ze haar beste vriendin verliest aan een verhuizing, een liefhebberij voor botanie opdoet. Volgens de flaptekst volgen we haar ook tijdens een ‘erotische ervaring met de elegante Vivian Koller’, wat steelse blikken en wellicht een sensuele aanraking suggereert, maar wees gerust: ze duiken gewoon een keer met elkaar de koffer in na een opbouw die  The Price of Salt-achtig aandoet (de klassieker van Patricia Highsmith, verfilmd als Carol). Zul je net zien dat de zoon van Koller bij Laura in de klas komt te zitten, en dat Laura hem óók wel ziet zitten.  Geen intrige verder, hooguit groeiend intern ongemak. Laura leest een boek aan zee, Laura doet de tuin van een tuinman, Laura verliest zichzelf even grandioos, maar door de korte zinnen, kleine hoofdstukjes, lijkt dat niet meer of minder dramatisch dan al het andere. Almaar is er water; om in te zwemmen, te drijven, in zinsbegoochelingen: ‘ik stond in het donker naar een plasje water op het linoleum te staren. Ik ging op mijn hurken zitten en stak mijn vinger uit naar de glimmende oppervlakte, had het gevoel dat ik mijn arm diep in het water kon steken, dat ik mijn lichaam in de spiegel die de regen had gemaakt kon laten zakken’.  Ja: dát is die blik, die net andere blik die je in een roman kunt vinden. Maar regelmatig is het boek juist wat droogjes, alsof je een verslagje leest van iemands dagen. Ik ging daarheen, ik deed dat, en toen keek ik die film, en toen… Iets wat helpt leest – ik kan niet meer doen alsof ik die andere roman niet gelezen heb – als een aanzetje voor iets groters. Een prettig aanzetje, maar toch.  Oevers, 142 blz.  € 19,- 

●●●●●
||https://www.nrc.nl//nieuws/2022/09/08/dit-debuut-van-de-noorse-schrijfster-mona-hovring-is-een-aanzetje-tot-iets-groters-2-a4141195
2022-09-09||Na de oorlog had Arti lang geen last van schuldbesef – nu eindelijk wel||Al ruim voor de officiële opening van de tentoonstelling over het oorlogsverleden van de Amsterdamse kunstenaarsvereniging Arti heeft graficus en schilder Sipke Huismans zich opgesteld naast het katheder voor de sprekers, Arti-voorzitter Jeroen Werner en cultuurhistoricus Claartje Wesselink. De 84-jarige Huismans is al zo’n twintig jaar lid en wist niets over het oorlogsverleden van de vereniging. „Een beetje laat dat daar nu pas op wordt teruggekeken”, zegt hij. Daags voor de opening op vrijdag 2 september droomde hij van de tentoonstelling. Hij is benieuwd, zegt de kunstenaar, of de sprekers net als in zijn slaap „zullen stilstaan bij het hedendaagse fascisme”. U zult begrijpen dat.... De keuzes van Arti et Amicitiae in en na WO2 maakt duidelijk dat moed tonen in tijden van oorlog niet iedereen is gegeven. Het bestuur van de kunstenaarsvereniging Maatschappij Arti et Amicitiae boog in september 1941 diep voor de Duitse bezetter, toen die anti-Joodse verordeningen uitvaardigde. In het archief is een van de brieven teruggevonden die de Arti-secretaris schreef aan Joodse leden. Na de inleidende woorden „U zult begrijpen dat...” werd hem te verstaan gegeven dat hij niet langer welkom was op ledenvergaderingen en ook niet meer mocht exposeren in het statige sociëteitsgebouw aan het Rokin in Amsterdam.  De vereniging meldde zich daarna vroegtijdig aan bij de Kultuurkamer, het in november 1941 door de bezetter ingestelde instituut waarbij kunstenaars zich verplicht moesten aansluiten als zij hun beroep nog wilden kunnen uitoefenen. Arti-leden die geen ariërverklaring konden of wilden tekenen, mochten geen lid meer zijn. De invoering van de niet-Joodverklaring leidde vrijwel direct tot het afscheid van dertig van de circa 250 leden. Na de oorlog leken de Arti-leden geen last te hebben van schuldbesef of gewetenswroeging, blijkt uit de tentoonstellingscatalogus. Elf maanden na de bevrijding namen de leden een motie aan waarin ze zich schaarden achter de gedurende de bezetting genomen beslissingen van het oude bestuur. De vaak felle kritiek op de vereniging leidde niet alsnog tot inkeer. In juni 1946 besloot de vereniging bijvoorbeeld niet meer te adverteren in verzetskrant  Het Parool „gezien de hoogst onsympathieke houding van dit blad”. En toen koningin Wilhelmina een paar maanden later liet weten niet langer beschermvrouwe van Arti te willen zijn, haalde het bestuur demonstratief haar portret van de muur. Volgens vergadernotulen, te zien in de expositie, zei een verenigingslid destijds: „Wij zijn wel voor verzoening, maar het moet niet van onze kant komen.” Arti kwam in de media onder vuur te liggen, toen in januari 1947 in het verenigingsgebouw de tentoonstelling In Memoriam opende. Op die expositie was werk te zien van elf Joodse leden die in Duitse of Japanse kampen waren vermoord. Vanwege het gebrek aan zelfreflectie en het uitblijven van excuses voor de afstandelijke toon waarmee bedreigde leden gedurende de bezetting waren buitengesloten, oogstte de expositie vrijwel unaniem afkeurende recensies. De krantenkoppen spraken boekdelen: ‘Late smart!’, ‘Onbescheiden gesol’ en ‘Het lid op de neus van Arti’. De critici bestempelden de expositie als onkies en huichelachtig. Representatief was de bespreking van Leo Braat, beeldhouwer én criticus. In het voormalige verzetsblad De Vrije Katheder schreef hij: „Immers, wat deed Arti, legaal of illegaal, om haar bedreigde Joodse leden bij te staan? Minder dan niets: de oude dame berustte waardig in deze ‘onvermijdelijke maatregel’ [van de bezetter] en slierde haar sleepjapon verder door de kronkelende paden van het kunstleven van geknecht Nederland.” Nu  organiseert Arti dus opnieuw een grote tentoonstelling over haar oorlogsverleden. In dezelfde zalen als in 1947 is de toenmalige In Memoriam-tentoonstelling voor zover mogelijk gereconstrueerd. Ze is in een aparte ruimte aangevuld met kunstwerken van andere uit de vereniging gestoten Joodse leden die in 1947 niet waren geselecteerd. Ook zijn er zaaltjes voor brieven en andere documenten uit het oorlogsarchief van Arti, én de oude, afkeurende krantenrecensies op de In Memoriam-tentoonstelling. De samenstellers van de huidige tentoonstelling maken duidelijk dat het initiatief voor In Memoriam destijds op weerstand stuitte. Stedelijk Museum-directeur Willem Sandberg, in 1943 betrokken bij de aanslag op het Amsterdams bevolkingsregister, weigerde bijvoorbeeld een schilderij voor de tentoonstelling uit te lenen. En de weduwen van de schilder Mozes Cohen en de beeldhouwer (en verzetsstrijder) Gerrit van der Veen gaven geen toestemming het werk van hun partners in Arti op te hangen. Een wens die de samenstellers van de reconstructie na lang beraad opnieuw hebben gerespecteerd. In de informatieve en fraai vormgegeven catalogus bij U zult begrijpen dat...  is de tentoonstellingscatalogus van 1947 in facsimile afgedrukt. De samenstellers wilden toen van alle getoonde kunstenaars een representatieve verzameling werken bijeenbrengen, schreven ze in de inleiding. Een onmogelijk uitgangspunt zo kort na de oorlog: „Wij verhelen niet, dat dit een vaak zeer moeilijk te verwezenlijken taak was, waar veel werk van hen verloren ging of niet op te sporen was.” Dat de betreffende Arti-leden soms al op jonge leeftijd in de gaskamer eindigden en dat hun levens door de nazi’s waren weggepoetst, vermeldde de catalogus niet. Driekwart eeuw later hadden de samenstellers van de reconstructie-tentoonstelling het eveneens moeilijk. Ondanks inspanningen van een team medewerkers is van de kunstwerken uit 1947 iets minder dan de helft opgespoord. Dat klinkt misschien als weinig, maar na 75 jaar zijn de meeste kunstenaars van toen nu in de vergetelheid geraakt. De 52 ontbrekende kunstwerken hangen in de vorm van tekstbordjes bij elkaar in grote kaders. ‘Monumenten van gemis’ noemen de samenstellers deze lege plekken. Al geldt dat welbeschouwd ook voor de kunstwerken die wel weer in Arti hangen. Op de bijbehorende tekstbordjes passeren zo vaak de namen van Auschwitz en andere vernietigings- en concentratiekampen, dat bij elk schilderij en elke aquarel gedachten opkomen over abrupt afgebroken levens. Na de opening kijkt Arti-lid Sipke Huismans tevreden terug op de avond. Zijn gedroomde opening, waarin de sprekers parallellen zouden trekken met het heden, is uitgekomen. Arti-voorzitter Jeroen Werner had excuses aangeboden aan nabestaanden voor de „onvergeeflijke en koude manier waarop Joodse leden uit de vereniging waren gezet”. De bestuurder noemde de namen van de betreffende kunstenaars en riep de vijfhonderd aanwezigen geëmotioneerd op een minuut stilte voor hen in acht te nemen. Op de stoep voor het verenigingsgebouw haalt Huismans tevreden andere woorden aan die Werner sprak: „De geschiedenis haalt ons in. Als vereniging moeten we heel alert blijven.”  Ook de andere spreker, cultuurhistoricus Claartje Wesselink, kwam tegemoet aan Huismans’ droomwens. Het doel van zo’n oorlogstentoonstelling is tweeledig, zei ze. Door hun kunst te tonen herdacht Arti de omgekomen Joodse leden. En van het laten zien van de gemaakte keuzes van de vereniging, in én na de oorlog, gaat volgens de historicus een waarschuwende werking uit. Wesseling: „Herdenken en vermanen – ze kunnen niet zonder elkaar, ze versterken elkaar.”  De In Memoriam-tentoonstelling in Arti in 1947 ontlokte vele negatieve recensies. Hieronder een bespreking door beeldhouwer én criticus Leo Braat, op  18 januari 1947 gepubliceerd in het voormalige verzetsblad De Vrije Katheder. Het lid op de neus van Arti Het bestuur van het schildersgenootschap Arti et Amicitia te Amsterdam, bestaande uit lieden die tijdens de bezetting het onderste uit de nieuw ordelijke kan wilden hebben of althans gezapig toezagen dat hun naaste collega’s de zeer diepe buiging volbrachten, krijgt thans ten tweede male binnen enkele weken het welverdiende lid op de neus. Eerst bedankte de Koningin voor de uiterst twijfelachtig geworden eer Beschermvrouwe van het bejaarde conglomeraat te zijn – zelfs het moeilijk in de goede richting te bewegen Handelsblad bracht het bericht –  en thans brengen verschillende bladen misprijzende stukjes over het feit, dat het bestuur van Arti de onkiesheid had een tentoonstelling van het werk harer tijdens de bezetting omgekomen leden te lanceren. Immers, wat deed Arti, legaal of illegaal, om haar bedreigde Joodse leden bij te staan? Minder dan niets: de oude dame berustte waardig in deze „onvermijdelijke maatregel” en slierde haar sleepjapon verder door de kronkelige paden van het kunstleven van geknecht Nederland. Arti is meer dan honderd jaar, leeft nog, maar het is ons of de oude dame al gestorven is en jarenlang rust in een gepleisterd graf. Wie weten wil hoe het er in zulk een graf uitziet, leze er de bijbel maar eens op na… Correctie (10 september 2022): in een eerdere versie van dit stuk stond per abuis dat Marianne Franken op 4 april 1946 in Bergen-Belsen was vermoord. Dat moest 4 april 1945 zijn. ||https://www.nrc.nl//nieuws/2022/09/08/na-de-oorlog-had-arti-lang-geen-last-van-schuldbesef-nu-eindelijk-wel-a4141026
2022-09-09||Deze Vlad, ook wel bekend als ‘Dracula’, spietste duizenden mensen||Sommige historische figuren zijn zo prominent in de moderne cultuur aanwezig dat je bijna zou vergeten dat ze ook écht bestaan hebben. Zo iemand is bijvoorbeeld woiwode (vorst) Vlad III van Walachije. De meeste mensen zullen hem kennen onder de naam Dracula, beroemd geworden door de vampierroman van Bram Stoker uit 1897. In zijn eigen tijd (de vijftiende eeuw) stond Vlad bekend als de Spietser, een bijnaam die ook weinig goeds doet vermoeden. Hoe kwam deze woiwode  uit Oost-Europa aan zijn mondiale slechte reputatie? Vlad was de zoon van Vlad II, de vorst van Walachije. Papa was lid van een ridderorde die een draak op zijn schild voerde. Dat leverde hem de (Roemeense) bijnaam Dracul op. Darcula betekent ‘zoon van de draak’, dus daarom werd Vlad III Dracula genoemd. Vlad de Spietser  1431 - 1476 Deze bijnaam had hij dus aan zijn afkomst te danken, maar het achtervoegsel ‘de Spietser’ verdiende Vlad junior helemaal zelf. Hij had zijn jeugd doorgebracht als gijzelaar in het Ottomaanse rijk. Zo werd  zijn vader tot medewerking met de sultan gedwongen. In 1447 werd Vlad II gedood bij een Hongaarse inval. Vlad III besloot de troon van zijn vader te veroveren en viel met hulp van de Ottomanen  Walachije binnen. Het lukte hem om één maand aan de macht te blijven, waarna hij terug moest vluchten naar het Ottomaanse rijk. In 1456 probeerde Dracula het opnieuw, maar nu met behulp van de Hongaren, die gebrouilleerd waren geraakt met de man die ze op de troon van Walachije hadden gezet. Deze keer slaagde Vlad III wel, en greep  voor langere tijd de macht. Tijdens zijn tweede heerschappij veranderde  Vlad Dracula in Vlad Tepes (de Spietser). Zijn eerste slachtoffers waren mannen, vrouwen en kinderen die behoorden tot een Saskische bevolkingsgroep die zich niet aan zijn kant had geschaard.  Daar bleef het niet bij. Toen sultan Mehmet II de Veroveraar zijn onderwerping eiste, liet Vlad diens boodschappers spietsen en viel het Ottomaanse rijk binnen. Tijdens deze oorlog sloop Vlad een keer ’s nachts het vijandelijke kamp binnen om de sultan te vermoorden, maar hij slaagde er niet in diens tent te vinden.  Toen de Ottomanen de volgende dag de plaats Târgoviste bereikten, troffen ze daar een woud van spietsen aan. Een  Byzantijnse auteur heeft het over een veld van 17 bij 7 stadiën (3.200 bij 1.300 meter) waar 20.000 mensen waren vermoord.  Mehmet was onder de indruk van de nietsontziendheid van Vlad, maar de rest van de Ottomanen „was met stomheid geslagen. (…) Er waren kleine kinderen vastgemaakt aan hun moeders op de spietsen en vogels maakten nesten in hun ingewanden”. De Hongaarse koning Matthias Corvinus kwam naar Vlad om met hem te praten over steun, maar de gesprekken liepen mis. Hij nam de Spietser gevangen en sloot hem veertien jaar lang op. In 1475 liet hij de wrede vorst vrij om tegen de Ottomanen te vechten, maar deze veldtocht liep voor Dracula rampzalig af: hij werd gedood op het slagveld. ||https://www.nrc.nl//nieuws/2022/09/08/deze-vlad-spietste-duizenden-mensen-a4141194
2022-09-09||Groot alarm||Zondag verloor Magnus Carlsen in Saint Louis in de Sinquefield Cup, een toptoernooi met klassieke bedenktijd, van de jonge Amerikaan Hans Moke Niemann (19). Daarmee kwam er een eind aan zijn indrukwekkende serie van 53 partijen met klassieke bedenktijd zonder nederlaag. De volgende dag liet Carlsen weten dat hij zich uit het toernooi terugtrok. Aan zijn bericht voegde hij een kort YouTube-filmpje toe waarop José Mourinho, een bekende Portugese voetbaltrainer, de zin uitspreekt: „Als ik praat, kom  ik in grote problemen.” Wat bedoelde Magnus? Was er een paardenhoofd in zijn bed gelegd? Het werd snel duidelijk dat hij meende dat er in zijn partij tegen Niemann bedrog in het spel was geweest, maar dat hij repercussies vreesde als hij dat duidelijk zou zeggen. Iedereen sprong erop. Grafieken moesten aantonen dat de opzienbarende ratingwinst van Niemann in de afgelopen jaren op bedrog wees, of juist niet. Nederlandse jeugdschaakleiders wisten nog dat Niemann van zijn zevende tot zijn tiende jaar in Nederland woonde, waar hij op een leonardoschool voor hoogbegaafde kinderen zat en voor clubs in de Stichts-Gooise Schaakbond speelde.  Niemann gaf toe dat hij een keer toen hij twaalf was en later nog eens toen hij zestien was, in een onbetekenend partijtje op Chess.com gesjoemeld had, maar later nooit meer, en nooit in een partij aan het bord. Schaken was alles voor hem, zei hij, en hij beschreef zijn leven als hij niet in een toernooi speelde: twaalf uur per dag schaken studeren en twee keer per dag even naar buiten om eten te kopen. Hij zou dat nooit kapotmaken met bedrog. Ik vond hem overtuigend klinken. Anderen geloofden hem niet en de meningen bleven verdeeld. Schuldig of onschuldig, in beide gevallen is er een schandaal. Misschien het schandaal van bedrog in een toptoernooi, iets dat tot nu toe ondenkbaar leek. Maar als er geen bedrog was in Saint Louis, is het schandaal nog groter, want dan zou wereldkampioen Carlsen zonder goede gronden een jonge, hartstochtelijke schaker aan de schandpaal hebben genageld. Alireza Firouzja - Levon Aronian, Sinquefield Cup Saint Louis 2022 1. e4 e5 2. Pf3 Pc6 3. Lc4 Lc5 4. d3 Pf6 5. h3 0-0 6. Pc3 Pa5 7. a3 Pxc4 8. dxc4 d6 9. Lg5 Le6 10. Dd3 h6 11. Lh4 g5 De penning van Pf6 was een klein ongemak, maar zwart gebruikt een paardenmiddel. 12. Pxg5 hxg5 13. Lxg5 Kg7 14. f4 exf4 15. Pe2 c6 16. b4 Le3 17. Tf1 Kg6 18. h4 Zie diagram  Zwart heeft geen behoorlijke zetten. 18...Lxc4 Door het stuk vrijwillig terug te geven doet zwart nog mee. 19. Dxc4 d5 20. Db3 Te8 21. Lxf4 Lxf4 22. Pxf4+ Kh7 23. 0-0-0 Pxe4 24. Pe2 Er was een directe, maar moeilijk te berekenen winst: 24. Pxd5 cxd5 25. Txf7+ Kg6 26. Txd5 Dxh4 27. Df3 Pf6 (lijkt de zaak te redden) 28. Txf6+ Dxf6 29. Dh5+ Kg7 30. Tg5+ en wit staat gewonnen. 24...Pd6 Met 24...Te7 kon zwart zich beter verdedigen. 25. Dd3+ Kh8 26. Dd4+ Kh7 27. Pg3 Db6 28. Dd3+ Kg8 29. Pf5 Pxf5 30. Dxf5 De3+ 31. Kb1 De6 32. Df2 Zwart lijkt nog redelijk ontsnapt, maar de zwakte van zijn koningsstelling beslist. 32...a5 33. Td3 axb4 34. Tg3+ Kf8 35. Tf3 Kg8 36. Txf7 Txa3 37. Tf8+ Kh7 38. Df7+ Zwart gaf op. Na 38...Dxf7 39. T1xf7+ Kg6 40. h5+ komt hij een toren achter. Grigoriy Oparin - Arjun Erigais, Chess.com rapid 2022. Wit begint en wint. Oplossing: 1. Txf7+ Kxf7 2. Ld5+ Kg6 3. Dg8+ en zwart gaf op. Na bijvoorbeeld 3...Dg7 4. De8+ Kh7 5. Le4+ zou hij snel mat gaan.||https://www.nrc.nl//nieuws/2022/09/08/groot-alarm-a4141193
2022-09-09||‘Ik laat Louna van alles zien, horen en doen’||„Het gaat half goed met mij. Enerzijds voel ik dat ik steeds steviger in m’n schoenen kom te staan. Anderzijds ben ik nog niet klaar met dingen die in mijn verleden zijn gebeurd. Mijn baan ben ik kwijtgeraakt. Mijn relatie is stukgelopen. In 2016 is een jongere broer van mij uit het leven gestapt. Hij is lang psychisch ziek geweest. Het verdriet om hem is er nog steeds. „Je mag gerust weten: ik heb ook momenten gehad waarop ik m’n leven te zwaar vond om ervoor uit m’n bed te komen. Gelukkig weet ik weer wat mijn leven zin geeft. Dat is mijn passie voor de natuur. En vooral, in de allereerste plaats: Louna, mijn dochter. Eind oktober wordt zij tien jaar. „Ik ben altijd een buitenkind geweest. Ik ben opgegroeid aan de rand van de stad. Voorbij onze buurt begon de wereld van weilanden en bos. Daar heb ik eindeloos rondgedwaald en hutten gebouwd. Daar ontstond mijn fascinatie voor alles wat leeft en groeit.  „Van huis uit en op de lagere school heb ik dat meegekregen. Met m’n pa ’s ochtends om zes uur naar buiten: posten in een bos om vossen te zien. „Een studiebol ben ik nooit geweest. Mijn moeder zag dat ik ongelukkig was op de havo. Op een dag vroeg ze wat ik wilde. Ik zei: ‘Buiten zijn. Met m’n handen werken.’ Zij regelde meteen dat ik van de havo naar de tuinbouwschool kon overstappen. „In het begin ben ik daar flink uitgedaagd door klasgenoten. Zo van: we zullen dat havo-klantje wel ’s effe mores leren. Met mijn grote mond wist ik me te handhaven. Ik heb er de tijd van mijn leven gehad. „Na die school ben ik aan verschillende opleidingen begonnen. Weinig heb ik afgemaakt. Ik kwam terecht in de kraakbeweging. Ik werd een strijder tegen vastgoedspeculatie. Ik ging onderzoek doen naar de boekhouding van die speculanten. „Omstreeks 1998 kwam ik terecht in de wereld van de tentenbouw, bij bedrijven die tenten en podia verhuurden voor evenementen: Lowlands, Dance Valley, enzovoorts. Jarenlang heb ik Oerol op Terschelling meegemaakt: opbouwen, festival meemaken en weer afbreken. Een jaar of tien heb ik in die sector gewerkt. Foto Diewertje Bravenboer
 „Zo omstreeks 2008 belandde ik in een dal. Het ene moment had ik totaal geen energie, nergens voor. En dan, opeens, kon ik me verliezen in vogels kijken. Dan reed ik honderden kilometers op één dag om een bijzonder vogeltje te twitchen, zoals vogelaars dat noemen. Gekkenwerk. Uitlaatgassen de lucht inblazen om naar de natuur te gaan kijken. ‘Mijn leven veranderde compleet in oktober 2012. Mijn dochter Louna werd geboren, tweeëneenhalve maand te vroeg. Eén kilo woog ze. Om te ervaren hoe dat voelt, heb ik haar laatst een pak suiker in handen gegeven: ‘Bij je geboorte woog je zo zwaar.’ „Wekenlang lag zij in het academisch ziekenhuis in Nijmegen. Zó kwetsbaar, en tegelijk zó ongelofelijk sterk. Ik herinner me nog precies de plek waar ik was toen ik een telefoontje uit Nijmegen kreeg, ergens bij een rode brievenbus. Louna had het gered, ze mocht naar het  ziekenhuis in Arnhem komen. Af en toe fiets ik nog wel eens langs die brievenbus. Dan voel ik weer het intense geluk dat ik toen voelde. „Een kind leert je het leven opnieuw te ontdekken. Al direct sinds haar eerste jaar neem ik Louna mee naar buiten. Niet langer reed ik van hot naar her om te vogelen. Samen met Louna ging ik op de vierkante millimeter kijken. En nu, langzaam aan, wordt onze actieradius groter. „Sinds een jaar of vier komen Louna en ik vaak op Thialf: een sportveld, met rondom een speelplek in het groen, in het Spijkerkwartier, hier in Arnhem. Ik doe hier nu vrijwilligerswerk. Louna en ik vormen een duo. Wij zijn natuurontdekkers. Kinderen noemen mij ‘de bioloog’. Met kinderen en ouders tellen wij alle soorten planten en dieren, die we hier ontdekken. De teller staat nu op 785. Alles wat leeft, telt mee: van het kleinste insectje tot en met de allergrootste boom. „Louna vertelt, op haar niveau, aan de kinderen wat zij van mij over de natuur leert. Dit werkt heel sterk. Zo draagt zij spelenderwijs kennis over aan andere kinderen. Ik laat Louna van alles zien, horen en doen: schepnetten door het water halen, nachtvlinders kijken, naar vleermuizen luisteren met een speciale bat detector. Louna geeft die kennis en ervaring door aan andere kids. „Mijn ervaring is dat zelfs de drukste kinderen ongelofelijk veel kunnen en willen leren, als je maar rekening houdt met hun spanningsboog. Je kunt rustig met hen stilstaan bij een schitterend kevertje, als je dit afwisselt met lekker rennen, of boompje klimmen. „Het is de combinatie van je energie kwijt kunnen door beweging én tot rust komen in je hoofd door te focussen op de prachtige dingen van de natuur. Die afwisseling is zó belangrijk. Graag wil ik vaker op deze manier met kinderen werken. „Ik hoop dat dit mijn betaalde werk kan worden. Daar worstel ik nog mee. Een baan hierin vinden, is lastig. Daar komt bij dat ik moeite heb om me aan regels in een bedrijf of organisatie te binden. Dit beperkt me in het uitwerken van mijn plannen. Anderzijds zie ik ook op tegen een bestaan als zzp’er. Ik kan slecht tegen papierwerk. „Gelukkig heb ik nu goeie mensen om me heen, die mij steunen en kansen geven. Mijn plan groeit. Ik geef het de tijd, zoals Louna en de natuur zich ook ontwikkelen in hun eigen tempo.” Aanmeldingen: ditbenik@nrc.nl||https://www.nrc.nl//nieuws/2022/09/08/ik-laat-louna-van-alles-zien-horen-en-doen-a4141192
2022-09-09||Jet van Nieuwkerk: ‘Als ik zeg dat dit het béste stokbrood is, geloof ik daar echt in’||Het pruimentaartrecept van haar oma. De mooiste sneakers. Het beste hoofdkussen. Hoe vaak je je matras moet omdraaien. Welke B&B’s fijn zijn onderweg naar Zuid-Frankrijk, en dat je een tussenstoptasje moet pakken zodat de koffers niet voor één nacht overhoop hoeven. Wat het állerbeste witte T-shirt is, en de állerbeste rode saus (niet per se in combinatie). Dat als laatste de olijfolie koud over de warme pasta moet: „dat is namelijk het geheim, echt doen hoor”. En wat je kunt koken voor heel jonge kinderen (ze maakte net een heel e-book met ‘dreumesrecepten’). Als ik het Instagram-account @tipvanjet van Jet van Nieuwkerk (32) volg (82.000 volgers, tussen Ellie Lust en Claudia de Breij in, en ruim tweemaal Femke Halsema), krijg ik hoop dat het perfecte leven bereikbaar is, als ik haar tips maar opvolg. Niet dat ik haar leven onhaalbaar perfect vind – dat denkt ze even, en dat is juist wat ze níét wil. Haalbare perfectie wil ze de mensen bieden. Het valt haar dan ook tegen dat het op deze zonnige dag rumoerig en megadruk is in Dignita Hoftuin, een enigszins verstopt tuincafé vlak bij de Hermitage in Amsterdam. „Oh, dit is echt erg, ik had verwacht dat ik hier met jou in een oase van rust zou zitten!” Ook dat je de menukaart moet opzoeken via een QR-code vindt ze niet fijn: „Het is heel erg van nu, maar zó niet persoonlijk, en dan zit je wéér op je mobiel.” Maar bestellen moet gelukkig bij echte mensen, die Britse zinnen formuleren als: „Can I get you a drink, my lovelies?” (Amsterdam, dus Engels) en die zo onopvallend het eten neerzetten dat het ons gesprek amper onderbreekt. Jet van Nieuwkerk koos voor een lunch in Dignita Hoftuin omdat:  „Hier vind je rust midden in de stad. Achter museum   de Hermitage is veel verborgen groen, waar je ook in het gras kunt zitten met een boek en je meegenomen boterham. In dit tuincafé kun  je vroeg ontbijten, maar   ook uitgebreid lunchen. Alles uit de keuken is homemade, biologisch en lokaal.  De rust is nu wel wat minder, het is duidelijk ontdekt. Je kunt elkaar nét verstaan, good for them!”  Van Nieuwkerk zit sowieso te stralen en ziet eruit of ze altijd straalt. Eindeloos brede lach, perfect wit T-shirt („een van de állerbeste”), twee gouden kettinkjes (een met de letter F en een met Frenkie, de naam van haar zoontje van bijna twee). Ze is beweeglijk, gebaart veel, springt tijdens het eten op om een servetje onder een tafelpoot te proppen („ik kan niet tegen een wiebelende tafel”) en moet vaak even nadenken bij een vraag – maar dan komt daarna altijd het antwoord met de enorme urgentie die ook uit haar Instagram-tips spreekt. Dít is hoe het zit! Echt! Van Nieuwkerk is een… ja, hoe omschrijft ze zelf haar beroep? „Op sommige momenten in mijn leven vind ik dat een heel moeilijke vraag. Dan zeg ik ook weleens tegen mijn vriend: wat dóé ik eigenlijk?” Ward, met wie ze acht jaar samen is, heeft wel een duidelijk beroep: hij leidt een bedrijf van twintig mensen dat YouTube-series voor merken produceert. Maar zij? „Ik dóé maar wat, alles wat ik leuk vind. Nu loopt mijn e-book Op! met dreumesrecepten heel goed. In november komt er een fysiek boek van.” Ze schreef al eerder kookboeken, ze heeft tv-programma’s gemaakt; ze was tv-kok in  onder meer Wat eten we (2020) op Net5 en maakte voor de publieke omroep Niet gezond meer (2018), een driedelige miniserie over  orthorexia, ziekelijk doorslaan in en ‘gezond’ eten en sporten (ze leed er zelf als tiener aan).  Verder huurt ze een kantoorpand aan de Prinsengracht „omdat ik behoefte had aan een kantoor met leuke mensen om me heen”, en daarin verhuurt ze bureaus aan zzp’ers; daar verdient ze ook geld mee. „Ik zorg dat de ijskast gevuld is met lunch, want dat vind ik leuk.” Eten maken voor veel mensen vindt ze heerlijk. Ook op vakantie, ze is net terug uit haar favoriete buitenland Frankrijk: „Laat mij maar elke dag koken voor mijn vrienden en zes kinderen!” Van Nieuwkerk heeft de hotelschool gedaan en jaren in de horeca gewerkt: als begin-twintiger was ze al bedrijfsleider bij Café-Restaurant Amsterdam. „Soms zeg ik: ik doe alles wat met eten en drinken te maken heeft. En ik verdien geld met Instagram, maar dat moet ik altijd uitleggen.”  Nu ook. Het is niet, zegt ze, gewoon een foto posten en zeggen: koop dit! Ga hier eten! Dat doet ze weleens, maar daar krijgt ze over het algemeen geen geld voor. „Bijna alles wat ik post is gratis. Voor ‘tips van Jet’ krijg ik nooit betaald. Maar met die tips hou ik mensen bij me, en daar zit het meeste werk in: leuke content maken.”  Geld verdient ze via bedrijven die haar bereik interessant vinden. Zo post ze maandelijks bakrecepten met de naam van een keukenmachinemerk erbij; ze noemt geen bedragen, maar hoe meer volgers, hoe meer geld. Ze heeft ook weleens een krantje met babytips gemaakt, dat mensen cadeau kregen bij een bepaald kindercosmeticamerk. En ze experimenteert soms met linkjes naar artikelen in webwinkels, die haar dan een percentage geven. „Dat zet ik er altijd bij. Maar dingen waar ik niet voor word betaald gaan altijd het allerbeste. Ik heb weleens babyslofjes gepost van een grappige geitenwollensokkenwinkel in Amsterdam, die wisten niet wat hun overkwam.”  Zo begon ‘Tips van Jet’ ook: ze was ergens enthousiast over en zette het op Instagram, hashtag #tipvanjet erbij. „Een ontzettend lekker gerechtje in het Rijksmuseum. Ja, nu moet ik vertellen wat het was…” Instagram weet het nog: een broodje bapao en avocado de luxe, 19 november 2014. Rijks Restaurant, toen nét open, heeft inmiddels een Michelinster. „Het is wel voor als je iets te vieren hebt.” Maar daarna dacht ze dus: „Leuk, ik ga tips geven met de hashtag #tipvanjet. Nog geen idee dat ik dat helemaal zou uitbreiden.”  Haar toon is stellig, online en offline. „Ik zeg niet: ik denk dat dit het beste witte T-shirt is, maar: dit is het állerbeste witte T-shirt. Daar ben ik dan zó van overtuigd. Ik weet nog toen ik verkering kreeg met mijn vriend, dat ik zei: we gaan naar die en die bakker want die heeft het béste stokbrood dat er is. Maar de maand erna was er weer een bakker met het beste stokbrood. Hij is erachtergekomen dat ik zo praat. Het is enthousiasme, maar ik geloof er óók echt in.” Ze heeft geen ‘spionnenleger’ van mensen die haar van tips voorzien, maar: „Mijn moeder is wel een grote inspiratiebron.” Karin van Munster heeft jarenlang hotels en restaurants gerecenseerd voor het Algemeen Dagblad, als een van ‘De Dames Reiziger’. „Ze is 65, net gestopt als kleuterjuf, ze gaat nu weer freelance schrijven. Ze helpt me met tekstjes, ik ben de grootste dyslect op aarde. En ze weet altijd precies: dáár is het leuk. Dat heb ik van haar. Ik ben nooit zenuwachtig dat ik geen tips heb. Ik ben áltijd op zoek naar: wat is nieuw, wat is leuk. Dat zit zó in mij.” Als ik naar je Instagram kijk, denk ik: als je het perfecte leven wilt, moet je dit allemaal doen.  „Weet je dat ik daar soms wel mee in mijn maag zit? Ik wil écht zijn, ik denk weleens: maak ik het niet mooier dan het is? Laten we eerlijk zijn: je kiest natuurlijk wel de mooiste foto’s van jezelf, de gezelligste etentjes. Maar ik héb ook een heel leuk leven. Ik ben supergelukkig in de liefde, Frenkie is helemaal te gek, ik heb leuke vrienden, een fijn huis. Maar ik heb óók zorgen. Mijn ouders zijn anderhalf jaar geleden gescheiden.” Haar vader is tv-presentator Matthijs van Nieuwkerk. „Het is heus niet altijd lang leve de lol. Ik deel dat niet, maar ik zit wel elke week bij een psycholoog om te bespreken wat me dwarszit, al lang, gewoon als apk. Soms denk ik: ik kan wel posten dat ik een kutdag heb, maar waaróm? Daar heb ik mijn vrienden voor. Ik ben niet tégen publiekelijk vertellen als je ergens mee kampt, ik kan het bij anderen ook wel bewonderen, maar zelf wil ik het nu niet.” Over je orthorexia heb je indertijd wel veel gedeeld.  „Ja. En daar ben ik nu ook hélemaal klaar mee. Dat was een soort thema in mijn leven, ook publiekelijk, maar dat ligt nu gelukkig ver achter me. Ik krijg nog weleens berichtjes van meisjes die advies willen en ik schrijf altijd terug, maar ik hoef er geen lezingen meer over te houden.” Je helpt nu mensen op een andere manier? Lachend: „Ja, door te zeggen welke Franse  bodylotion ze moeten kopen.” In feite heb je het perfectionisme dat ook achter je orthorexia zat omgevormd tot iets positiefs.  „Ja, in sommige dingen ben ik heel perfectionistisch, maar ik ben ook een ongelooflijke sloddervos. Ik raak veel kwijt, ik ben niet netjes op spullen. Maar ik wil in Parijs wél bij de allerleukste tent zitten, die ik helemaal heb uitgezocht. Ik hou gewoon erg van kwaliteit. Maar dat is ook onrustig hoor. Ik heb altijd onrust in me. Hoewel dat vroeger wel meer was. Sowieso sinds ik moeder ben… Dingen kunnen me zó veel minder schelen. Als Frenkie gelukkig is kan alles me verder gestolen worden. Het is lekker hè?”  Het eten is heel lekker, hoewel ik niet precies weet wat ik eet. We hebben allebei de ‘broccoli, kikkererwten en feta fritter’ (‘onze altijd populaire fritter in een nieuw jasje’). „Een fritter is een soort pannenkoekje, vaak een aardappelkoekje”, legt Van Nieuwkerk uit, „maar nu dus met kikkererwten. En doperwten, broccoli en een soort chutney. Lekker. Mag ik nog een thee bestellen?” Er komt een kokosmakroontje bij, ze legt uit hoe je die zelf maakt. „Heel makkelijk.” „Weet je”, zegt ze dan, „ik ben heel persoonlijk op Instagram, maar uiteindelijk weet je erg weinig van mij en dat vind ik fijn. Als je goed nadenkt, heb je geen idee, toch? Ik instagram héél veel niet uit mijn leven. Frenkie komt bijvoorbeeld nooit in beeld met zijn hoofd en ik deel geen persoonlijke informatie: niet hoe hij het op de crèche vindt, over kattekwaad of ongelukjes, hoe hij slaapt, of hij al zindelijk is. Dat vind ik heel belangrijk, dat doe ik bewust, het is zijn leven.” Slok thee. „Alleen: het is natuurlijk wel het állerleukste kind van de wereld.”  Dan vertelt ze me nog wat de állerbeste Earl Grey-thee is, en welke opscheplepel ik echt zou moeten kopen.  Dignita Hoftuin Nieuwe Herengracht 18a,  Amsterdam 2 broccoli-chickpea feta fritter   26,00 2 cup of tea   6,00 1 butcha kombucha  ginger and lime 4,00 1 cappuccino   3,50 Totaal 39, 50 euro 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/08/ik-ben-altijd-op-zoek-naar-wat-is-nieuw-wat-is-leuk-a4141037
2022-09-09||Opinie | Gaat de overheid  echt overstappen  op Google Docs?||Stapt de overheid écht over op Google Docs? Staatssecretaris Alexandra van Huffelen (Digitalisering, D66) meldde de Tweede Kamer onlangs opgewekt dat de overheid zichzelf meer ruimte geeft om gebruik te maken van clouddiensten als Google Drive en Dropbox.  Gijs Boerwinkel  en Job Spierings werken voor Waag Futurelab, een organisatie die de rol van technologie in de samenleving onderzoekt. Eindelijk is er een staatssecretaris voor digitalisering en nóg lijkt de overheid ict te beschouwen als hinderlijk corvee. Alsof je met jezelf afspreekt dat je vanaf nu gezond gaat eten. Maar voor boodschappen doen of koken maak je geen tijd, dus eindigt elke dag met een magnetronmaaltijd. Incidenteel een praktische oplossing, maar het is geen duurzame strategie, zeker niet voor wie zich voorneemt gezonder te leven.  In maart presenteerde de staatssecretaris nog haar ambitie: een „robuuste digitale overheid gebaseerd op publieke waarden”. In de brief over het Rijksbrede cloudbeleid  blijkt wat daar in de praktijk van overblijft: elke departement mag voor zichzelf handige appjes inkopen en publieke waarden worden nergens meer genoemd. Bovendien schiet het beleid op drie fundamentele punten tekort: risico’s worden beheerst met schijncontrole, publiek geld wordt geïnvesteerd in agressieve monopolisten en de groeiende gemeenschap van ethische en open software-ontwikkelaars, ook binnen de Nederlandse overheid, wordt genegeerd in plaats van gestimuleerd.  In haar brief schrijft de staatssecretaris dat er risico’s kleven aan het gebruik van commerciële clouddiensten: van privacy tot cyberveiligheid en leveranciersafhankelijkheid. Om die risico’s te beheersen wordt een papieren werkelijkheid gecreëerd van plechtige analyses en beloften, vastgelegd in contracten en audits. Dat bevestigt het idee dat je van technologie en dienstverlening niet echt iets hoeft te weten, als je maar afspraken maakt. Deze aanpak garandeert slechts twee dingen: veel werk voor juristen en accountants en een groeiende black box van technologie die door de overheid zelf niet begrepen wordt. Bij complexe, dynamisch gebruikte technologie is een gang naar de rechter een laatste redmiddel, geen startpunt voor ontwerp of beheer. Daarnaast kunnen leveranciers (zoals Google, Facebook, Amazon) zowel in hun marktpositie als geopolitiek zo machtig zijn (of worden), dat het maar de vraag is of gesloten overeenkomsten uiteindelijk afdwingbaar zijn. De overheid is daarnaast grootverbruiker van – en daarmee investeerder in – digitale diensten. De staatssecretaris schreef eerder dit jaar zelf dat „een digitaal bewuste overheid haar inkoopkracht [gebruikt] om innovatieve en verantwoorde digitale producten en diensten aan te schaffen bij bedrijven die digitale grondrechten en publieke waarden op de eerste plek zetten. In Nederland gaat dit om een inkoopkracht van 85 miljard euro per jaar.” Maar het cloudbeleid rept met geen woord over deze inkoopkracht. Ieder voor zich heeft een departement op dit moment weinig andere opties dan slaafs volgen wat op ‘de markt’ wordt aangeboden. Daar zullen alleen de grote leveranciers (Microsoft, Google, Amazon, Dropbox) het zich kunnen veroorloven de juridische- en auditprocessen te doorlopen. Overheden krijgen een vrijbrief om hun budgetten naar techniekmonopolisten over te maken. Zo wordt de standaardtactiek van iedere monopolist gefaciliteerd: voorkom dat klanten zich organiseren en collectief hun vraagstuk beantwoorden of hun onderhandelingspositie verstevigen.  En omdat werkproces en gereedschap altijd op elkaar inwerken, wordt de afhankelijkheid van de overheid van big tech alleen maar groter. Erger nog: de mogelijkheid om zélf kennis, ervaring en visie te ontwikkelen op het ontwerpen en beheren van technologie komt op geen enkele manier terug in de Kamerbrief. Terwijl er een groeiende groep is van initiatieven, klein én groot, van overheden tot omroepen, bibliotheken en bedrijven, in Nederland en Europa, die zelf clouddiensten maken en beheren. Van NextCloud tot Jitsi en OpenStreetMap: open-source en volgens publieke waarden. Deze groeiende beweging van gemeenschappen wordt nu door de eigen overheid de pas afgesneden.  Met een daadwerkelijke visie op het maatschappelijk ontwerp, de bouw en het beheer van een echt publieke cloud, kan Nederland bepalend zijn voor de ontwikkeling van de Nederlandse en Europese ict-sector. Waarbij we de worsteling met techniek en digitalisering zien als kans: technologie-ontwerp is niet alleen voor programmeurs en digitale geletterdheid is niet alleen voor kinderen.  Er is maar één oplossing: we moeten zelf boodschappen doen en leren koken. Niet iedereen is een sterrenchef, maar we willen geen grootafnemer van magnetronmaaltijden worden. Het is nergens voor nodig om nog makkelijker publiek geld naar Amerikaanse Big-tech-bedrijven te brengen. Van Huffelen liet zien een groot voorstander te zijn van het open-source gedachtegoed tijdens de Public Spaces-Conferentie eerder dit jaar. Laten we dus juist nu werken aan een echt publieke cloud. Waarbij de overheid geen passieve inkoper is, maar zich opstelt als regisseur van het ontwerp en verzekert dat we bouwen aan technologie die open, duurzaam en democratisch is. ||https://www.nrc.nl//nieuws/2022/09/08/gaat-de-overheid-echt-overstappen-op-google-docs-a4141190
2022-09-09||Column | Niets van wat we toen hadden, is nu nog compleet||Het was dertig  jaar geleden dat we hier ook liepen. Twee ouderparen, jong en knap, ze hadden Frans kunnen zijn, met hun dikke donkerbruine en blonde haar en hun weigering zich als toeristen te kleden. Mijn ouders, mijn tante en oom. En wij, hun drie kinderen, als mereljongen om hen heen. Wij, dat waren nu: één van de volwassenen van toen, mijn oom, inmiddels grijzer, maar met dezelfde jonge blauwe ogen. De vrouw met wie hij later trouwde. Mijn man Willem en ik. En onze drie kinderen, net zo klein als wij toen. Het was in de zomer van 1992 vast ook heet, maar nu hield de zon ons al dagen gevangen in ons vakantiehuis, tot we op een willekeurige dag toch maar gingen, omdat het aquaduct níét bezoeken geen optie was. De wandeltocht duurde, in tegenstelling tot toen, lang. Via een nieuwe parkeerplaats en modern toeristencentrum liepen we over witte paden in de volle zon, langs ijscokraampjes en een terras, langzaam naar boven tot we onder de grote bogen stonden.  Willem had het, enigszins luidruchtig, zwaar. Ik was inmiddels teruggetreden in die schemerzone waarin het mogelijk is om eindeloos en zonder oordeel allerlei vreselijks te ondergaan. „Bevallen zou niks voor jou zijn”, zei ik met een verwaten glimlachje tegen hem.  Ver beneden speelden in de turquoise rivier kinderen. Die van ons keken als hunkerende gevangenen tussen de stenen platen door naar dat plezier. De brug strekte zich onveranderd onder onze voeten uit. Mijn verpapte hersenen probeerden beelden op te roepen van toen: mijn haar in twee strakke vlechten aan weerszijden van mijn hoofd, mijn arm tegen die van mijn oudste neefje om te zien wie het bruinst was geworden, mijn moeders lach echoënd in het dal onder ons, het kleinere neefje met de zeven zwarte kruinen. Geen beeld kwam vanzelf. „Bevallen zou niks voor jou zijn”, zei ik met een verwaten glimlachje tegen hem Mijn oom, die we tijdens vroegere vakanties soms uren kwijt waren, omdat hij nu eenmaal graag wilde verdwijnen, liep nu bedaagd en met rechte rug voor ons uit. De zon leek hem niet te deren.  Waar de brug eindigde en de tocht naar beneden begon, zag ik dat hij in de gortdroge berm naast het pad zoekend om zich heen keek. Ik ging bij hem staan. „Misschien wel hier”, zei hij. Uit zijn broek peuterde hij een zakje bloemzaadjes. Hij maakte het open, gaf mij en mijn onwetende, maar nieuwsgierig toegestroomde kinderschare wat van de inhoud. De zaadjes vielen zonder enig spektakel, tussen wat gele grassprieten, op de aarde. Ik vroeg me af of ik mijn oudste zoon niet eens moet vertellen over zijn dode neefje.  Bij het terras namen we op de terugreis allemaal een ijsje. „Ik denk niet dat ze zullen groeien”, zei mijn oom. Mijn tweejarige zoon, met één kruin, lebbert aan zijn bolletje perzikenijs, zijn gezicht van voorhoofd tot kin onder de zachtroze vegen.  Niets van wat we toen hadden is nu nog compleet. Er is wel heel veel nieuws. In het toeristencentrum zijn we mijn oom opeens kwijt.  „Net als vroeger”, wil ik tegen Willem zeggen, maar dan blijkt dat hij al bij de auto op ons staat te wachten.  Sarah Sluimer schrijft elke week een column. Ze is de auteur van boeken, essays en toneelstukken.||https://www.nrc.nl//nieuws/2022/09/08/niets-van-wat-we-toen-hadden-is-nu-nog-compleet-a4141045
2022-09-09||Deze hybride Fiat is een heerlijk, pretentieloos voertuigje||Personenauto’s zijn ondanks hoge aanschaf- en exploitatiekosten zulke nuttige gebruiksvoorwerpen dat er in Nederland bijna negen miljoen rondrijden. Ze vervuilen de atmosfeer, veroorzaken verkeersinfarcten en overbevolken de steden. Maar ze zijn het perfecte wapen tegen falend openbaar vervoer. Ze blijven ideaal voor vakanties en als transportmiddel naar scholen, sportclubs en musea. Voor laagbetaalden met moeilijke wisseldiensten zijn ze soms de enige manier om het werk te bereiken. Ze worden bovendien steeds schoner. Helaas zijn ze voor gewone mensen niet meer op te brengen. Hoe moeten zij met supersonisch oplopende lasten nieuwe auto’s kopen, laat staan elektrische? De vier best verkochte auto’s in augustus waren hier veelbetekenend allemaal kleine hatchbacks, dikwijls met benzinemotor: Peugeot 208, Opel Corsa, VW Polo, Kia Picanto. Klein is zelfs in de compacte klasse niet de prijs. Een discreet opgetuigde Polo kost zo 30 mille. Even zag het er naar uit dat je voor drieduizend meer de goedkoopste elektrische VW ID.3 had, maar die is van het leveringsprogramma afgevoerd. Het chiptekort dwingt fabrikanten hun modellenaanbod in te krimpen. Wat ze aan chips kunnen bemachtigen gaat naar de duurdere modellen, waar de marges hoger liggen. Voor de minste ID.3 van dit moment tel je dus 44.000 euro neer, exclusief de actieradiusbevorderende warmtepomp. Kia verhoogt de prijs van de elektrische e-Soul met circa 4 mille, meldt vergoelijkend dat voortaan wel veel opties standaard zijn waarvoor je voorheen bijbetaalde, maar offert zijn betaalbaarheid: zelfde verhaal. De democratisering van de stekkerauto staat on-hold, en met 13,6 procent  inflatie is dit niet het moment om joelend nieuwe Porsches uit te wonen. Daarom dacht ik: laat ik het autojachtseizoen eens openen met een betaalbaar autootje. Een kleintje met vier redelijke zitplaatsen, wat bagageruimte, airconditioning, en een verbruik van minstens één op twintig. Sorry, onder de 15.000 euro is vrijwel geen auto meer te koop. Alleen de Mitsubishi Space Star duikt er met 14.990 euro nipt onder, zonder airco. Volgen de kaalste Dacia Sandero en Hyundai i10 voor 15.550 en 15.595 euro, beide zonder airco, en de Sandero haalt niet ons vereiste minimumverbruik. De Kia Picanto voor 16.495 euro wel, maar de Fiat Panda 70 Hybrid is voor 16.490 euro inclusief airconditioning 5 euro goedkoper. Bingo. Correct, de auto op de foto is verre van vers. Deze Panda gaat al tien jaar mee. Ik kan me zijn geboortejaar nog goed herinneren. Hij was te geef. De tweecilinder Twinair 65 Pop kostte 9.790 euro.  In 2014, toen diesel- en benzineauto’s met extreem lage CO2-emissies BPM-vrijstelling kregen, reed je kortstondig Panda voor acht mille. Zijn achilleshiel was de tweecilinder. Je moest hem geforceerd op toeren houden om er enige beweging in te krijgen. Dan verbruikte hij snel 1 op 15, veel te veel. Dat vlekje werd te langzaam weggewerkt. Eerst kreeg het Pandaatje een viercilinder, nu dient hij zijn tijd uit met een mild-hybride ofwel vederlicht elektrisch ondersteunde driecilinder. Daarmee is hij eindelijk wat hij meteen had moeten zijn: het perfecte compromis tussen compacte stadsauto en minireiswagen. Het boordcomputerdisplay meldt een verbruik van 1 op 22 met ingeschakelde airconditioning. De schrijf- en fotodwerg van deze rubriek lopen op de achterbank geen blijvend letsel op. De hoofdruimte is uitstekend. Wat maakten  Italianen toch vrolijke dashboards, uitbundig en toch logisch. De koppeling werkt wat sloom, maar de zesversnellingsbak schakelt slagvaardig. Wat een heerlijk, pretentieloos voertuigje. Met een tragische twist. Het legt de vinger op een wond waarvoor beleidsmakers de ogen sluiten. Wat voor de massa nog betaalbaar is, steeds minder,  loopt niet op stroom. Het wordt voor laagbetaalden ook steeds moeilijker die stap te zetten. Subsidies voor stekkerauto’s kwamen en komen structureel ten goede aan de hogere inkomens. Wie vroeger noodgedwongen een Panda of Japannertje voor maximaal 10.000 euro kocht, heeft geen uitstootvrij alternatief. Over die financiële onmacht zal de energietransitie struikelen. Geen overheid gaat dat verhelpen. Onderklasse is nooit populair. Die kost alleen maar. En de grootste loser stemt inmiddels liever VVD dan zijn SP-nood te erkennen. Hoe groter zijn verlies, hoe krachtiger zijn identificatie met de winnaars. Dit zou het ideale jaar zijn voor een nieuwe Panda. Vergeet het maar. De budgetauto heeft de strijd verloren. Niet van het kwaad, maar van de deugd. Hij moet elektrisch worden en dat heeft zijn prijs. Jammer, paupers. Ga maar snel voor meer bussen demonstreren. Ik zie geen andere weg. Motor driecilinder  benzine, 999 cc  Vermogen 70 pk bij  6.000 toeren Koppel 102 Nm bij  3.000 toeren  Aandrijving voor  Transmissie  handgeschakeld, zes versnellingen  Topsnelheid 164 km/u  Acceleratie 0 – 100 14,5 seconden. Verbruik gemiddeld 5,5 l/ 100 km (fabrieksopgave)  CO2-uitstoot 119 g/km  Energielabel C  Basisprijs 16.490 euro  Prijs testauto 18.079 euro||https://www.nrc.nl//nieuws/2022/09/08/een-heerlijk-pretentieloos-voertuigje-a4141042
2022-09-09||Opinie | Falende rijke landen zijn schuldig aan ramp Pakistan||De overstromingen  in Pakistan zijn een ongekende ramp, zeker 35 miljoen mensen zijn getroffen.  Twee keer de Nederlandse bevolking. Honderdduizenden huizen staan onder water. Honderden bruggen zijn ingestort en in de provincie Sindh, waar de helft van Pakistans voedsel wordt geproduceerd, is 90 procent  van de gewassen geruïneerd. Herstel, voor zover mogelijk, gaat lang duren en veel geld kosten.  Pieter Pauw is onderzoeker bij de TU Eindhoven en associate fellow bij Instituut Clingendael. De overstromingen komen na extreem hoge temperaturen die de lente vroegtijdig beëindigden, smeltende gletsjers en „moessonregens on steroïds”, in de woorden van VN-chef Guterres. De Pakistaanse minister van Klimaat Sherry Rehman is stellig: dit komt door klimaatverandering en die is door de rijke landen veroorzaakt. Volgens haar moeten rijke landen dus betalen voor de schade. Zoals NRC ook concludeerde: de Pakistanen hebben een punt. Klimaatverandering heeft de ramp op zijn minst versterkt, en mogelijk veroorzaakt. Pakistan is zelf echter maar verantwoordelijk voor ongeveer 0,3 procent van de wereldwijde emissies tot nu toe. Pakistans extreme kwetsbaarheid komt onder meer door de geografie: het land heeft in het noorden  duizenden gletsjers waarvan het smeltwater terechtkomt  in een gigantisch deltagebied in het zuiden.  Daarnaast is er een sterke bevolkingsgroei (Pakistan telt meer dan 200 miljoen inwoners) en een trek naar de stad, waardoor veel mensen op gevaarlijke plekken wonen, in slechte huizen. De kwetsbaarheid komt echter ook deels door de eigen slechte omgang met de natuur. Slechts 4 procent  van het land is nog bebost. Bij de onafhankelijkheid in 1947 was dat nog ongeveer 30 procent. De ontbossing leidt tot bodemerosie en hogere overstromingsrisico’s.  Het Westen vraagt zich intussen af wat het moet doen. Met zijn slappe klimaatbeleid heeft het zich in een bijzonder moeilijke positie gemanoeuvreerd. De eigen emissies zakken weliswaar, maar veel te langzaam om  klimaatverandering te voorkomen. Mede om het eigen slappe klimaatbeleid te verdoezelen hebben de rijke landen in 2009 toegezegd om ontwikkelingslanden te steunen met 100 miljard dollar aan klimaatfinanciering per jaar. Ook hier wordt gefaald: tot grote woede van ontwikkelingslanden stokte het bedrag in 2020 bij 83,3 miljard. De VS doen het daarbij overigens slechter dan vele Europese landen, waaronder Nederland. Het grootste deel bestaat bovendien uit leningen en slechts een kwart van het geld ging de afgelopen jaren naar aanpassing aan klimaatverandering (adaptatie). Rijke landen weten dat ze te kort schieten. Tijdens de klimaatonderhandelingen vorig jaar hebben ze onder druk van ontwikkelingslanden beloofd om hun steun voor adaptatie te verdubbelen. Het Westen zou nu kunnen laten zien wat het waard is. Eerst met noodhulp, daarna met grootschalige hulp bij adaptatie om Pakistan beter te beschermen tegen toekomstige overstromingen. Zulke investeringen zouden ook de VN-klimaatonderhandelingen ten goede komen. Pakistan leidt momenteel het belangrijkste onderhandelingsblok van de ontwikkelingslanden, de G7 plus China, dus alles ligt onder een vergrootglas. Bovendien kun je de kritieke situatie in Pakistan mogelijk stabiliseren. De kernmacht gold tien jaar geleden nog als ‘failed state’ en kampt nog steeds met armoede, corruptie, ongeletterdheid en voedselschaarste. Pakistan voert strijd met de Pakistaanse Taliban en een koude oorlog met India. De hoge energie- en voedselprijzen zetten alles nog verder op scherp.  Hulp van rijke landen kan mogelijk verdere instabiliteit voorkomen. Dit helpt ook om te vermijden dat er vluchtelingenstromen op gang komen en dat Pakistan in haar energiebehoefte gaat voorzien met de eigen voorraad kolen die het rijk is. Realiteit is echter dat het Westen afwachtend reageert op de ramp in Pakistan. De VN riep landen op om 160 miljoen dollar aan noodhulp te mobiliseren voor Pakistan. Tot nu toe komt hulp vooral van landen uit de regio, zoals China, Qatar en Oezbekistan. De VS heeft 30 miljoen dollar toegezegd, het Verenigd Koninkrijk 15 miljoen pond. Veel Westerse landen hebben de handen vol aan andere crises, maar de afwachtende houding is ook als volgt te verklaren: grote investeringen van de rijke landen openen de deur voor meer claims van landen die het slachtoffer zijn van de klimaatcrisis. Ontwikkelingslanden pogen al jaren financiering los te krijgen voor de door klimaatverandering veroorzaakte loss and damage, maar de rijke landen blokkeren dit omdat ze bang zijn voor gedwongen compensatie via een open cheque.  Ontwikkelingslanden zetten financiering consequent bovenaan de agenda van internationale bijeenkomsten. Dat was afgelopen week zo tijdens de Africa Climate Week in Gabon, deze week tijdens de Africa Adaptation Summit in Rotterdam en dat zal zo zijn bij de VN-klimaatconferentie in Egypte in november. Als Pakistan gefinancierd wordt, zullen meer kwetsbare ontwikkelingslanden hulp eisen. Deels volkomen terecht, en het minste wat rijke landen kunnen doen, is die jaarlijkse 100 miljard ruimschoots mobiliseren. Met zijn klimaatpolitiek van pappen en nathouden bijt het Westen zich in zijn staart. De problemen worden alleen maar groter naarmate we langer wachten met ambitieus klimaatbeleid. Nederland en andere landen moeten nu eindelijk eens écht werk maken van het reduceren van de uitstoot van broeikasgassen. Anders komt er vroeger of later gigantisch hoge rekening, financieel of in een andere vorm.||https://www.nrc.nl//nieuws/2022/09/08/falende-rijke-landen-zijn-schuldig-aan-ramp-pakistan-a4141189
2022-09-09||De badjas is een symbool geworden voor mensen, van pauper tot president||‘Leegverkoop’, stond er met grote letters op de etalage van de badjassenwinkel. Ik stapte binnen, zoals ik vaak doe bij leegverkoop, uit solidariteit met spullen die ineens waardeloos zijn verklaard. Ik maakte een praatje met de eigenaar, die zei dat er sprake was van moeilijke tijden voor zijn handel. De meeste spullen, wapens en drugs daargelaten, zijn onschuldig. Niettemin worden ze soms slachtoffer van een veranderende tijd, een ander cultureel klimaat, met nieuwe voorkeursobjecten, terwijl oude spullen hebben afgedaan of iets verkeerds zijn gaan symboliseren. Het is niet moeilijk om het moment vast te stellen waarop dit de badjas is overkomen: het rampjaar 2017.  Maar laten we eerst stilstaan bij wat de badjas is: een ruime, van badstof (of flanel, velours, zijde of katoen) gemaakte jas met ceintuur, die doorgaans slechts op twee momenten van  de dag gedragen wordt, in de ochtend en de avond. „Badjassen zijn tussen-kledingstukken”, schreef de Amerikaanse emeritus hoogleraar  populaire cultuur Arthur Asa Berger in een  paper  in 1990, achteraf de gouden tijd van de badjas. Die werd volgens kenners  bij het grote publiek geïntroduceerd in de Amerikaanse sitcom Day by Day (1988-1989). „Badjassen markeren een stadium tussen slaapkleding (pyjama’s etc.) en werkkleding (pakken, jurken, etc.)”, aldus Berger. „Het is de functie van de badjas om de overgang te markeren van het stadium van slaap en gemak naar de wereld van de verantwoordelijkheid.”  Berger waagt zich vervolgens aan de gewichtigste maar ook scherpste uitleg  die ik ben tegengekomen: „Nadat we onszelf hebben gedoucht en gereinigd, beschermt de badjas ons, en ‘consolideert’ hij onze zojuist bereikte staat van Genade. Hij brengt ons psychologisch terug naar de dagen van de vroege Christenen… […] en de staat van Genade waarin we verkeerden voordat we zondigden.”  De badjas als symbool voor een tussenfase die we allemaal kennen, van pauper tot president. Een fase waarin het lichaam nog even verhuld wordt, en voorzien van een badstof-laagje aan beschaving. De beroemdste  dragers zijn vermoedelijk maffiabaas Tony Soprano (James Gandolfini), die een badjas aan heeft als hij zijn krantje van de oprit pakt en even huisvader/buurman is in plaats van maffioso, en The Dude (Jeff Bridges) uit The Big Lebowski, die zijn badjas het liefst helemaal niet uitdoet. Die houding illustreert de stagnatie van The Dude; hij zit permanent vast in een tussenfase en heeft zijn eigen vorm van Genade gevonden. En toen kwam het rampjaar 2017, het jaar dat bekend werd dat filmmogol Harvey Weinstein stelselmatig vrouwen misbruikte en de #MeToo-beweging op gang kwam. In de talrijke beschrijvingen van de avonden waarop Weinstein vrouwen naar zijn hotelsuite liet komen, komt dat ene kledingstuk steevast terug: de badjas die hij droeg als hij de deur opendeed. Weinstein verraadde alles waar de badjas tot dat moment voor had gestaan. In zijn geval werd die niet gebruikt om te verhullen, maar om te onthullen: hij kon in één simpele beweging zijn ceintuur losgooien en zijn naakte lichaam tonen. In zijn geval bracht de badjas geen staat van Genade in herinnering, maar markeerde hij juist de naderende Zonde. Het gouden beeld van Weinstein  dat  street artist Plastic Jesus in 2018 in Los Angeles maakte, droeg een gouden badjas. Weinstein en zijn badjas, ze waren onafscheidelijk. De badjas was medeplichtig verklaard. Het was een corpus delicti geworden, zoals journalist Arno Frank samenvatte in zijn essay Red de badjas!, in 2018 gepubliceerd in Die Zeit. „Harvey Weinstein droeg hem, de badjas”, schreef Frank, „Dieter Wedel (een beroemde filmregisseur beschuldigd van seksueel overschrijdend gedrag en zelfs verkrachting, DHvV) deed dat ook, net als Donald Trump. Daarom is de badjas berucht geworden.” Onterecht, vond Frank. „Dit stuk stof is een prestatie geweest op het gebied van beschaving.” Sierlijk, gerieflijk, egalitair. Cary Grant droeg er één, Thomas Mann liet zich er in fotograferen. Frank hoopte op een wederopstanding van de badjas, maar vreesde het ergste. Ik rekende een degelijke badjas af, de winkelier bedankte me weemoedig.||https://www.nrc.nl//nieuws/2022/09/08/de-badjas-2-a4141040
2022-09-09||Pakketjes tegen de verspilling||In supermarkten wordt  1,6 procent  van het voedsel verspild. Weinig? Het zijn miljoenen kilo’s die vaak nog prima te eten zijn, maar  de houdbaarheidsdatum naderen of uit het assortiment gaan. Albert Heijn heeft nu ‘overblijverspakketten’: vega, bakkerij of een verrassing, voor een derde van de  prijs. Je kunt zeggen dat AH verspilling aan de achterkant moet oplossen of  dat houdbaarheidsdata soepeler moeten, maar deze dozen zijn  wel dapper, want supermarkten houden niet van ouwe meuk in de zaak en concurrentie met de beste prijs. Nu de klant nog. Want het meeste eten verspillen we thuis. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/08/niks-mis-mee-a4141039
2022-09-09||Hoe voorkom je enkelblessures?||Aan de enkel ontstaan, na de knie, de meeste sportblessures. Vooral bij sporten als voetbal, basketbal, volleybal en korfbal hebben de enkels het hard te verduren. Ellen Kemler, onderzoeker bij het Kenniscentrum voor Letselpreventie VeiligheidNL: „Bij driekwart van alle enkelblessures gaat het om een blessure aan de enkelbanden.” Omdat enkelbandblessures zoveel voorkomen én omdat het een type letsel is waaraan je best wat kunt doen, ontwikkelde VeiligheidNL in samenwerking met het AmsterdamUMC de app ‘Versterk je Enkel’. Daarin staan drie methoden om enkelblessures te voorkomen: enkels intapen, oefeningen en de enkelbrace. Kemler: „Alle drie de methoden werken. Intapen net iets minder goed dan de andere twee, blijkt uit de literatuur. Maar mensen moeten gewoon kiezen welke methode het best bij ze past. Houd je bijvoorbeeld niet van iets in je schoen, dan kies je voor de oefeningen.”  Het combineren van meerdere methoden heeft geen meerwaarde. Dus  eentje kiezen is genoeg. De kans op enkelblessures wordt hiermee verkleind met 40 procent, is na toetsing bewezen.  Kemler: „En uit recent onderzoek blijkt dat niet alleen mensen die hun enkel al eens geblesseerd hebben baat kunnen hebben bij preventie, maar ook mensen die nog nooit iets aan hun enkel hebben gehad. Hoewel veel sporters weerstand voelen tegen het preventief dragen van een brace, is er veel te zeggen voor het dragen ervan op momenten van piekbelasting. Een goed voorbeeld is wat mij betreft de korfbalbond, die internationals al langere tijd verplicht een enkelbrace te dragen.” ||https://www.nrc.nl//nieuws/2022/09/08/hoe-voorkom-je-enkelblessures-a4141038
2022-09-09||Met grote uitzondering: een duik in de Haagse duinen||…zij bedacht plotseling dat ze nog nooit een konijn had gezien met een vestzakje of een horloge om eruit te halen en brandend van nieuwsgierigheid rende ze het na door de weide. Gelukkig was ze net op tijd om te zien hoe het in een groot konijnenhol onder de heg verdween. Het volgende ogenblik liep Alice het na, zonder er aan te denken hoe zij ooit weer terug moest komen. Soms komt er een vreemd konijn op je pad dat een poort opent naar een nieuwe werkelijkheid, waarvan je het bestaan niet vermoedde. Mijn konijn – gehaast, frequent op zijn horloge kijkend en niet erg koersvast – was een burn-out. Een samenloop van ellende in de privé-sfeer bracht me midden in de coronalockdown behoorlijk uit balans. Wat te doen? Net als veel landgenoten besluit ik mijn wandelschoenen aan te trekken en mijn directe omgeving te verkennen, verlangend naar rust en bezinning. Mijn groot konijnenhol blijkt zich te bevinden op een steenworp afstand van een mobiele snackbar en jarendertigwoningen in de Haagse Vogelwijk. Daar is een strandopgang de duinen in, die toegang biedt tot een uitgebreid netwerk van wandelpaden. Verscholen in een labyrint van duindoorns en braamstruiken ligt daar ook de Duinplas, een heldere vijver die vanwege de velden met waterlelies en gele plompbloemen flirt met de schilderachtige tuin van Monet. Ik voel me als een magneet aangetrokken tot deze oase. Als Alice loop ik er op af, brandend van nieuwsgierigheid, zonder er aan te denken hoe ik ooit weer terug moet komen. Ik blijk niet de enige bezoeker. Het wemelt van de kikkers die op onvoorspelbare momenten een a capella inzetten en dan plots weer zwijgen alsof een onzichtbare dirigent het koor met zijn baton afslaat. Ik ontdek dat deze plas in weerwil van alle sombere berichten over insectensterfte een hotspot van biodiversiteit is. Vuurlibelles, tijgerspinnen, juffers, vlinders, torren, rupsen, wantsen en kevers voelen zich er senang. Maar ook reuzen uit de oertijd. Terwijl ik gehurkt behoedzaam een sabelsprinkhaan benader, schrik ik van gesnuif vlak achter me. Daar staat bijna 800 kilo Schotse hooglander me broeierig aan te kijken: hij wil er langs om aan de waterkant sappig gras te verorberen. Ik krijg er lol in op zoek te gaan naar nieuwe soorten die ontbreken in mijn fotocatalogus en na drie maanden dagelijks speuren doe ik nog stééds nieuwe ontdekkingen, tot mijn grote verbazing. Maar ik raak stilaan steeds meer gebiologeerd door wat zich onder de waterspiegel bevindt. Welke wereld houdt zich daar verborgen? De gemeente Den Haag geeft bij hoge uitzondering een ontheffing om in de Duinplas af te dalen, samen met vier leden van de Haagse duikvereniging Baracuda. Wat helpt is dat ik in het gemeentehuis te boek sta als een onbezoldigd onderwaterfotograaf: een aantal jaren geleden had ik een expositie in het gemeentehuis over de Haagse Beek, de enige stadsrivier die niet van land naar zee stroomt, maar precies andersom. Doorslaggevend is wellicht de belofte dat we eventueel zwerfafval op de bodem van deze duinplas netjes zullen opruimen. En zo breekt de middag aan dat ik met vier andere duikers op de waterplas af loop. Het is een merkwaardige optocht, met perslucht op de rug en duikvinnen in de hand, behoedzaam zoekend naar een route door het struweel, alsof een knaagdier ons de weg heeft gewezen. De badgasten die met handdoeken en koelboxen de duinen in wandelen kijken verbaasd. Wat doen deze kikvorsmannen in de duinen? Als ik tot mijn middel in het water sta, is het moment gekomen de lucht uit mijn duikvest te laten ontsnappen en langzaam af te dalen. Het is niet de Atlantische Oceaan waar ik op twintig meter onder de zeespiegel  bezoek kreeg van manta’s en dolfijnen, maar het doet er toch amper voor onder. Hier ontvouwt zich op snorkeldiepte een mysterieuze wereld in de kleuren oker, goud en groen, waar de zon zijn stralen doorheen smijt. Rustig ademend en naar de bellen luisterend is dit bijna mediteren. Gele plompebloemen en lelies weerspiegelen zich in het wateroppervlak. Als ik uitadem en wat dieper afdaal zie ik  salamanders, kikkers en baarsjes schichtig wegschieten. Een poelslak hangt loom aan een blad op zoek naar insectenlarven en wormen. Dit diertje verstaat de kunst om zowel met een long als door zijn huid te ademen en als de nood aan de man komt eet hij zijn eigen uitwerpselen. Ik voel me maar onbeholpen met mijn ademautomaat en loodgordel. 
Verderop in de vijver laveren we langs omgevallen bomen die in bezit zijn genomen door een zachte deken van algen en rapen de collega duikers van Baracuda een big shopper van de bodem die meteen handig dienst doet als verzamelzak voor wat klein afval. We moeten ons best doen om niet verstrikt te raken in de lange bladstengels en het fonteinkruid dat langs de oeverrand in het water hangt als psychedelische gordijnen in een tienerkamer. Watervlooien trekken als zwermen spreeuwen voorbij.
Na een uurtje stijgen we weer op, met kroos op ons hoofd. Ik realiseer me dat het gestresste konijn zich al een paar weken niet meer heeft laten zien. Wat een droomwereld, midden in de bebouwde omgeving! Alice zou hier haar ogen uitkijken.





 Verderop in de vijver laveren we langs omgevallen bomen die in bezit zijn genomen door een zachte deken van algen en rapen de collega duikers van Baracuda een big shopper van de bodem die meteen handig dienst doet als verzamelzak voor wat klein afval. We moeten ons best doen om niet verstrikt te raken in de lange bladstengels en het fonteinkruid dat langs de oeverrand in het water hangt als psychedelische gordijnen in een tienerkamer. Watervlooien trekken als zwermen spreeuwen voorbij. Na een uurtje stijgen we weer op, met kroos op ons hoofd. Ik realiseer me dat het gestresste konijn zich al een paar weken niet meer heeft laten zien. Wat een droomwereld, midden in de bebouwde omgeving! Alice zou hier haar ogen uitkijken. 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/08/duiken-in-de-duinen-a4141041
2022-09-09||Hoe zou het zijn als iedereen dezelfde huidskleur had? Daar geeft dit boek antwoord op||‘Hybride mensen tonen aan dat de grenzen tussen groepen fictief zijn’, schreef Mohsin Hamid in 2014 in een essay waarin hij onderzocht wat er zou gebeuren als alles en iedereen hetzelfde was of dacht. Hij benadrukte erin dat een samenleving waarin  iedereen dezelfde seksuele geaardheid, geloof of achtergrond heeft  en waarin iedereen voldoet aan een opgelegde  beschaving  saai is.    Voor zijn nieuwste roman, De laatste witte man, kiest hij voor die saaiheid, en hij begint zijn verhaal op een vertrouwde  manier: ‘Toen Anders, een witte man, op een ochtend ontwaakte, ontdekte hij dat zijn kleur was veranderd in een donker en onmiskenbaar bruin.’ Dat Anders – Hamid kiest in zijn romans vaker voor Elckerlyc-achtige namen – wakker wordt zónder de ‘onrustige dromen’ waar Kafka’s Gregor Samsa mee kampte voordat hij in een ‘monsterachtig ongedierte’ was veranderd, is typerend. In De laatste witte man zijn dromen ver te zoeken in een wereld waarin iedereen er hetzelfde uit gaat zien.  Wat gebeurt er met je als je van de ene op de andere nacht een andere huidskleur hebt? Anders schaamt en verstopt zich,  gaat dan voorzichtig de straat op  om te ervaren dat hij heel anders bejegend wordt, en laat  zich de schrikreacties van zijn omgeving  welgevallen. Als Anders na een tijdje weer op zijn werk durft te verschijnen – hij is sportinstructeur en in het land zijn er inmiddels meer gevallen van kleurwisseling – wordt hij door de baas verwelkomd met de woorden: ‘Ik had me van kant gemaakt.’   De baas is niet de enige die er zo over denkt: door het hele land plegen mensen zelfmoord na de gedaanteverwisseling, en er breken  rellen uit als er steeds meer ‘gevallen’ bijkomen. Zij die nog  wit zijn gaan woedend demonstreren tegen  de omvolking.  De rust keert pas weer als er geen wit mens meer over is. Hamids allegorie De laatste witte man is in de eerste plaats de origineelste coronaroman tot nu toe. Het zoeken naar een vaccin,  de maatschappelijke onvrede, het hamsteren omdat mensen vrezen dat de supermarkten leeg  raken, het online bestellen en de complottheorieën: alles komt aan bod.  Maar ook op andere vlakken is deze roman  politiek. In een essay in The Guardian legde Hamid onlangs uit dat dit boek al  in zijn hoofd zit sinds 9/11. Op die dag werd hij  een ander persoon. Men keek anders naar hem,  hij moest langer wachten bij de douane, in de trein  gingen passagiers ergens anders zitten zodra hij een coupé binnenliep en op straat werd hij met achterdocht of erger benaderd. Wat er met je gebeurt als de omgeving opeens alleen afgaat op je uiterlijk terwijl je zelf niet bent veranderd, was een idee dat  Hamid wilde uitwerken. De Nigeriaanse schrijver  Igoni Barrett had dat al eens  bedacht in zijn roman Blackass, maar bij hem waren de rollen omgedraaid. Daar wordt in de Nigeriaanse hoofdstad Lagos op een dag een man wakker die opeens wit is (op zijn kont na, die blijft zwart). Met humor werkte Barett uit hoe de omgeving dan tegen je doet,  hoe je zelf je houding aanpast om je ook te gedragen als witte man (onderuitgezakt,  armen voor de borst gekruist en  verveeld kijkend). Zijn roman was een soort lachspiegel die de lezer pijnlijk werd voorgehouden. Hamid is  meer van de politieke allegorie en minder van de humor – zijn roman Hoe word je stinkend rijk in het nieuwe Azië  (2013) was een uitzondering. In zijn boeken  gaat het om het tonen van een andere werkelijkheid vanuit het idee de lezer op te zadelen met een verbeelding van de wereld die niet de zijne is. Interessant is dat hij dat in zijn eerste romans deed door een wereld te tonen die er wel degelijk was – vanuit het perspectief van een fundamentalist, of een man die door roeien en ruiten gaat om rijk te worden – maar sinds Exit West (2017) gaat het hem  om het bieden van gecreëerde  werkelijkheden. Dat liefdesverhaal draaide om  twee vluchtelingen die horen dat er een deur is om naar het Westen te kunnen. Wat gebeurt er wanneer  figuurlijke deuren naar  een andere wereld letterlijke deuren worden?   In al die romans staan de personages voor  wereldbeelden, en ook in De laatste witte man ligt de politieke beladenheid  er natuurlijk dik op. De titel is zoals meestal opvallend, en zal bij sommigen weerstand oproepen, zeker bij mensen die van het woord ‘woke’ in de gordijnen vliegen omdat ze bang zijn dat ze  als racist worden weggezet.  Hamid is echter een te slimme schrijver om zijn lezers op zo’n eenvoudige manier op de kast te jagen. Er zit een zekere opgewektheid in de roman, en  hoewel er veel gebeurt, gebeurt er  niets. Ja, Anders ziet er anders uit, maar zijn leven gaat gewoon door. Waar dreiging lijkt, is die er niet. Hij vindt zijn liefde, schuilt voor de buren, maar ook die doen niks, hij behoudt zijn baan  en aan het slot ligt hij weer vredig in bed, alsof er een ideale wereld is ontstaan omdat iedereen hetzelfde is. Het knappe van de roman is dat Hamids zijn  vrees dat een uniforme wereld een saaie is  niet alleen plotsgewijs uitwerkt, maar dat ook doorvoert in de personages. Ze zijn allemaal in feite zo plat als een dubbeltje. Je kunt het gebrek aan psychologische diepgang betreuren, maar het plotloos schrijven over een wereld zonder hybriditeit getuigt van lef en is een geweldige vondst. Daarnaast weet hij de saaiheid van een wereld zonder verschillen om te zetten in stijl, zoals alleen goede schrijvers dat kunnen: de zinnen zijn ellenlang, beslaan soms anderhalve bladzijde alsof ze oeverloos door zouden kunnen gaan.  Na lezing ben je  verdwaasd:  een wereld zonder kleurverschil is een utopie als het gaat om gelijke kansen, maar is saaiheid  inderdaad de keerzijde? In zijn essay uit 2014 schreef Hamid  dat hybriditeit  de oplossing is om een samenleving  leefbaar te houden. Dat  is  waar, maar voor De laatste witte man geldt dat niet: daar is de eenvormigheid juist de kracht.  
●●●●●
||https://www.nrc.nl//nieuws/2022/09/08/hoe-saai-zou-het-zijn-te-leven-in-een-wereld-waarin-iedereen-dezelfde-huidskleur-krijgt-a4141188
2022-09-09||Nieuw onderzoek naar ‘Het melkmeisje’ biedt inzicht in de werkwijze van Johannes Vermeer|| Nieuw onderzoek naar Het melkmeisje biedt inzicht in de werkwijze van Johannes Vermeer (1632-1675). Dat heeft het Rijksmuseum donderdagmorgen op een persconferentie bekendgemaakt. De zeventiende-eeuwse schilder was niet de snapshot-fotograaf avant la lettre die het dagelijks leven achteloos op de staart trapte. Vermeer was een schilder die intensief zocht naar de perfecte compositie voor zijn schilderijen. Die conclusie dringt zich op na het onderzoek,  zei Rijksmuseum-directeur Taco Dibbits op de persconferentie. Het onderzoek naar Het melkmeisje bracht drie artistieke beslissingen van de schilder aan het licht. Op de muur achter het meisje schilderde Vermeer in eerste instantie een houten rek met kannen. Voor de muur blijkt eerst een vuurmand te hebben gestaan, een mand met gloeiende kolen om babykleertjes te drogen. Het rek en de mand heeft Vermeer zelf overgeschilderd. Ook is voor het eerst duidelijk een onderschets met zwarte verf te zien. De ontdekkingen zijn te danken aan geavanceerde nieuwe scantechnieken van de Universiteit van Antwerpen, zogenoemde Macro-XRF en RIS-scanapparatuur. Een onderzoeksteam van het Rijksmuseum verrichtte het onderzoek in samenwerking met het Mauritshuis, omdat het een grote Vermeer-tentoonstelling aan het voorbereiden is.  Gregor Weber, hoofd beeldende kunst bij het Rijks, zei blij te zijn met de verrassende onderzoeksresultaten. „Vermeers schildertechniek heeft altijd iets raadselachtigs gehad. Hoe heeft hij dit wonder van licht en kleur volbracht. Met de ontdekking van een eerste schets in zwarte verf krijgen we van zijn werkwijze nu een veel beter beeld.”  Dat Vermeer het kannenrek en de vuurmand weer wegschilderde betekent volgens Weber dat hij al schilderend de conclusie trok dat „minder meer is”. Volgens de conservator wilde Vermeer dat niets zou afleiden van de geconcentreerde bezigheid van het keukenmeisje. De Vermeer-expositie, de eerste die het Rijksmuseum organiseert en het grootste overzicht ooit, is volgend jaar te zien van 10 februari tot en met 4 juni. Op de tentoonstelling hangen tenminste 27 van de 35 aan Vermeer toegeschreven schilderijen. Dat zijn er vijf meer dan op het laatste Vermeer-overzicht in Nederland, in 1996 in het Mauritshuis in Den Haag. Het zijn er zo veel, legde Dibbits uit, omdat de Frick Collection in New York bezig is met een renovatie. De drie schilderijen van Vermeer uit die verzameling worden voor het eerst uitgeleend. „En waarschijnlijk ook voor het laatst”, voegde Dibbits daaraan toe. Acht Vermeers ontbreken dus. Om goede redenen, aldus Dibbits. Het concert  werd in 1990 gestolen uit het Isabella Stewart Gardner Museum in het Amerikaanse Boston, en is nog altijd spoorloos. De overige zeven schilderijen zijn of te kwetsbaar om naar Amsterdam te reizen, of ze mogen niet in bruikleen worden gegeven vanwege wettelijke restricties. Gedurende de tentoonstelling zullen de in bruikleen gekregen schilderijen ook met de nieuwe scantechnieken worden onderzocht. Pas over drie jaar zullen de uitkomsten geopenbaard worden. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/08/nieuw-onderzoek-naar-het-melkmeisje-biedt-inzicht-in-de-werkwijze-van-johannes-vermeer-a4141187
2022-09-09||Het komt goed, ja, maar  ondanks   de eekhoorn||Het komt goed? Vergeef me dit zwartgallige realisme, maar we weten allemaal: die geruststelling is gemakkelijker uit te spreken dan te geloven. Want komt het goed, ja? Dat weet je niet! Niemand kan in de toekomst kijken, hè!  En toch horen we graag dat het goed komt, misschien wel het liefst van al. Vooral als we het kunnen geloven. Maar daarvoor moet de boodschap   van de goede komen. Van Toon Tellegen, bijvoorbeeld? Nieuwe selecties van zijn oude dierenverhalen  verschijnen al jarenlang als cadeauboekjes: bijvoorbeeld Maar kom wel terug! voor wie verhuist, en Zand erover, om iets goed te maken. Stuk voor stuk troostrijke titels. Geruststelling is  de boodschap die de filosoferende dieren kunnen meegeven. Zo ook in Het komt goed, dat deze zomer hoog in de bestsellerlijst staat en bedoeld is „voor iedereen die even een sterke schouder nodig heeft of een steuntje in de rug”. Toch opmerkelijk. Is Toon Tellegen dan een zelfhulpschrijver? Gingen zijn verhalen – over dieren die brieven schrijven en in bomen klimmen, die bij elkaar op bezoek gaan, taartjes eten en mijmeren over de betekenis van woorden – dan eigenlijk over geruststelling? Waren de eekhoorn, krekel en olifant eigenlijk al de hele tijd troostende wijsgeren? Vertrouwenwekkende voorbeelden, goed voor de gezondheid? Dat valt, als je Het komt goed leest, te bezien. De eekhoorn komt in één van de verhalen, eerlijk is eerlijk, zelfs enigszins suïcidaal over. Hij loopt op een ochtend over een wiebelige, krakende tak, waarvan hij zich realiseert dat die ieder moment kan breken, met zo goed als zeker fatale gevolgen. Vervolgens zet hij toch een stap naar voren – zonder dat hij dat bewust wil. De tak houdt het (ja, dat komt goed), maar de eekhoorn zet nóg een stap en stort naar beneden. De verhoopte geruststelling komt: hij overleeft de val. Later kijkt hij, „voorzichtig, van grote afstand en vol verbazing” terug op dit rare voorval,  waarbij hij zich, op een haar na, de dood in had gestort. Toon Tellegen biedt het tegenovergestelde van zelfhulp: berusting Wat vertelt dat verhaal? Niet dat we door krachtig het lot in eigen hand te nemen kunnen zorgen dat het goedkomt – de eekhoorn deed het tegenovergestelde. Het is  goedgekomen ondanks de eekhoorn.  Zoals het ook goedkomt ondanks de door paniek gevangen kikker, als het bos op een ochtend zo stil is dat hij denkt dat iedereen vertrokken lijkt – waarna het bos toch gewoon weer tot leven komt. Zoals het ook goedkomt met de sprinkhaan, die overal pijn heeft, nooit eerder zo ziek is geweest en zich neerlegt bij zijn lot, maar zich op een ochtend weer beter voelt. Ook de krekel is op een ochtend niet meer somber. Zomaar! Een verklaring is er niet. Zoals de dingen mis kunnen gaan, kunnen ze kennelijk ook weer ten goede keren. Toon Tellegen biedt het tegenovergestelde van zelfhulp: berusting. En hoop, tegen beter weten in. Het kán goedkomen, garanties zijn er niet, maar het valt toch ook niet uit te sluiten.  Dat besef is misschien wel wijs?||https://www.nrc.nl//nieuws/2022/09/08/het-komt-goed-ja-maar-ondanks-de-eekhoorn-a4141186
2022-09-09||Deze schrijvers waarschuwen: de zee kan ons maken of breken. Tijd om onze gewoontes te veranderen||Het containerschip Tokio Express was onderweg van Rotterdam naar New York toen het twintig mijl voorbij Land’s End in een winterstorm werd getroffen door een uitzonderlijk hoge golf, een rogue wave, die 62 containers overboord sloeg. In één ervan zaten bijna vijf miljoen stukjes Lego, merendeels uit sets met een zeethema, zoals Lego Aquazone. Meer dan vijfentwintig jaar na wat bekend werd als The Great Lego Spill van 1997 kun je ze op de stranden van Cornwall nog steeds vinden: plastic octopusjes, walvisjes, zeegras, zwemvestjes en duikattributen zoals luchtflesjes, flippers en onderwatergeweren. Niet ver daarvandaan was in 1967 de supertanker Torrey Canyon op de rotsen gelopen. Aan boord: 17.000 ton ruwe olie uit Koeweit. Die olie en de chemicaliën die in zee werden gestort om de olie te verdunnen zorgden voor een milieuramp die vijftig jaar later nog zichtbaar is. De stranden zijn er nu weliswaar weer wit en de branding trekt surfers uit de hele wereld, maar biologen zien nog steeds wilde schommelingen in de stand van schelpdieren en wieren die een rechtstreeks gevolg zijn van de vijftig jaar oude ramp. Je kunt, met zeeman-schrijver Joseph Conrad, zeggen dat de oceaan ‘geen mededogen, geen loyaliteit, geen wetten, geen geheugen’ heeft, ‘alsof hij te groot en te machtig is voor alledaagse deugden’. Je kunt ook zeggen dat de zee tegenwoordig iets minder machtig en groot is. Haar fysieke macht is misschien nooit te temmen, maar hoe zit het met haar levenskracht? Nu het besef doordringt dat de zee ons kan maken en breken, is dat meer dan een actuele vraag: het is een existentiële. En de zee vergeet niets.  De mens heeft altijd geleefd met het idee dat de oceaan zo groot is dat je er probleemloos alles in kunt gooien waar je vanaf wilt, én dat je er tegelijkertijd zo veel uit kunt blijven halen als je wilt, zegt een zeebioloog tegen de Britse schrijver Wyl Menmuir. Voor zijn debuutroman, The Many, kreeg Menmuir in 2016 een Booker-nominatie. In het betoverend mooie The Draw of the Sea onderzoekt hij nu onze (en zijn eigen) dubbelzinnige verhouding met de zee: bron van schoonheid, voedsel, troost, fatale verleiding, een verwoestende kracht maar niettemin zelf kwetsbaar.  Het idee van de zee als voorraadschuur en vuilnisbelt ineen is onhoudbaar gebleken. Toch lukt het ons nauwelijks om onze gewoontes te veranderen, schrijft Menmuir. ‘We zijn geprogrammeerd om te geloven dat de wereld voor ons zal blijven zorgen, ondanks het bewijs voor het tegendeel.’ De zeespiegel stijgt versneld door onze olieverslaving. Een warmere oceaan verliest zijn functie als ‘wereldthermostaat’. De vis raakt op, verdwijnt, net als veel zeedieren die wij niet eten. En die vijf miljoen Legosteentjes zijn maar een fractie van de veertien miljoen ton plastic die elk jaar in de zeeën terecht komt. De eindige zee is trouwens nog niet zo’n oude gedachte en het is fascinerend om die te zien ontstaan. Rachel Carson, een Amerikaanse mariene bioloog, is het bekendst door haar boek Silent Spring (1962), een aanklacht tegen het overmatig gebruik van pesticiden als DDT. Zo gaf ze, met James Lovelock en diens ‘Gaia-hypothese’, het startschot voor de milieubeweging en het denken over de aarde als  samenhangend biologisch systeem. In 1951 schreef Carson ook al een bestseller: The Sea Around Us, over de oceanen, van hun ontstaan in de geologische mist der tijden tot de modernste inzichten in golfstromen, getijden en het leven in zee. Haar zee is dan nog allereerst een oppermachtige wildernis. De mens, schrijft ze, ‘kan de oceaan niet beheersen en veranderen zoals hij in zijn korte verblijf op aarde de continenten aan zich heeft onderworpen en geplunderd.’ Dat oordeel moet ze bijstellen. Bij de uitgave van 1961, kortgeleden opnieuw in het Nederlands verschenen als De zee, noemt ze het ‘naïef’. ‘Het is een merkwaardige situatie dat de zee, waarin het eerste leven ontstond, nu wordt bedreigd door de activiteiten van een van de vormen van leven. Maar de zee, hoewel op een noodlottige manier veranderd, zal blijven bestaan; het is juist het leven dat wordt bedreigd.’ Dan gaat het overigens nog niet over klimaatopwarming of plastic soep, maar over de praktijk om radioactief afval in zee te dumpen, en over de fall-out van atoomproeven. Dat de aarde rond de Noordpool opwarmt wordt dan al een halve eeuw door metingen vastgesteld, evenals een stijging van de zeespiegel. Maar Carson (1907-1964) legt nog geen verband met versnelde opwarming door fossiele brandstoffen, als ze dat al kon, en kijkt met het lange perspectief van de wetenschap: ‘Het bewijs dat de zee stijgt is interessant en zelfs opwindend’, schrijft ze, ‘want het is een zeldzaamheid dat we, in de korte tijdspanne van een mensenleven, daadwerkelijk een verandering in een van de grote ritmes van de aarde kunnen observeren.’ Het is popular science in de beste betekenis; meeslepend slaat The Sea Around Us een brug tussen wetenschappelijke expertise van dat moment en de leek. Dat kennis over de evolutie van de aarde en de mensheid – en de treffende beeldspraak waarin die is vervat – sindsdien gemeengoed zijn geworden, is mede aan Carson te danken. Het idee dat onze schorpioenachtige voorouders een dikke 400 miljoen jaar geleden ‘aan land kropen’, bijvoorbeeld.  Of dat er weinig land bestaat dat nooit zee was. Zie de vondsten van fossiele zeedieren diep landinwaarts, tot  in de Himalaya. Overblijfselen die – in de prachtige vertaling van Nico Groen, met behoud van Carsons ‘stem’ en soms beter dan het Engels – ‘voor het geestesoog en -oor de spookachtige golvenrijen en de bulderende branding uit het verre verleden oproepen.’ En het idee dat wij niet alleen uit de zee voortkomen, maar nog steeds ‘van zee’ zijn, de ‘zee in ons dragen’: in onze cellen met een mineralenmengsel dat sterk lijkt op dat van zeewater (en waarin nu dezelfde microplastics sijpelen die je in zeewater vindt). En natuurlijk  dat wij ons leven beginnen als embryo in ‘de miniatuuroceaan van de baarmoeder’ en daar alle stadia doormaken van de evolutie van ‘waterbewoner die door zijn kieuwen ademde tot dier dat op het land kon leven’. Al is de mens die wereld ‘in het diepst van zijn onderbewuste [...] volledig vergeten’, schrijft Carson, dat is wellicht de reden dat hij instinctief terug wil naar de zee. Dat is ook het thema van Menmuirs boek. Meer dan verlangen: terug verlangen. De zee als nat Paradijs: ‘een tuin waarheen we niet kunnen terugkeren, hoewel we, in voor- en tegenspoed, het beheer over die tuin hebben geërfd’. Waaruit bestaat de aantrekkingskracht van de zee, is de vraag die Menmuir overal stelt in Cornwall, waar hij woont. Aan de zwemmers die er het hele jaar door in zee gaan, aan de surfers, kleine vissers, freedivers die met flippers maar zonder luchtflessen minutenlang en tientallen meters diep duiken, aan de roeiers in hun traditionele smalle gigs, aan jutters, aan de man die elke dag in zee gaat om golven te fotograferen en aan de man die de wonderlijkste tekeningen maakt in het zand voordat de vloed ze uitwist. De antwoorden lopen uiteen: overgave, het opgaan in iets groters; het gevaar, even het beest in de bek kijken; stille verwondering over koraal en wuivend wier; een uiterste beproeving van je lichaam; die ene lichtval; een voorwerp vinden op het strand dat je verbindt met het verleden en een ander deel van de wereld; troost na ziekte of een dood. En toch zeggen ze allemaal hetzelfde, schrijft Menmuir: ‘De zee, in al zijn grillige veranderlijkheid, herinnert je er voortdurend aan dat er weinig is dat je zelf in de hand hebt, en dat besef alleen al is een bevrijding.’ Wie in zee gaat ‘zet de klok even stil’ en ‘als je terug komt, ben je veranderd, verfrist, hernieuwd’. Maar die vrijheid is niet gratis, niet oneindig, zegt hij. Hoe meer zee we voor onszelf opeisen, voor welk doel ook, hoe minder er rest voor andere dieren. En dat we onszelf als een ‘ander dier’ moeten beschouwen, is de crux, de sleutel om in een gedeelde zee samen te kunnen leven.  Zie de orka’s die zeilboten aanvallen in Spaanse en Portugese wateren. En zie de walrus, die eerst opdook in Ierland en IJsland en ten slotte bij de Scilly-eilanden, even ten westen van Land’s End, die uitrustte op bootjes en er meer dan een tot zinken bracht. Zulke dieren zijn een probleem voor ons, is de consensus. In Noorwegen is kortgeleden een (andere) zwervende walrus om die reden gedood.  In plaats daarvan kunnen we ons volgens Menmuir beter afvragen waarom die dieren hun habitat verlaten en zich zo gedragen: niet zíj zijn het probleem, maar onze daden in hun omgeving. Dat dwingt ons rekening met hen te houden in plaats van andersom, ons ‘antropocentrische gezichtspunt’ in te wisselen voor een ‘biocentrisch’. Want de vitaliteit van de hele zee is uiteindelijk ook cruciaal voor ons eigen overleven.  Dat is de kern van wat ook Rachel Carson betoogt: op de natte steenklomp die door het heelal raast is alle leven een kwetsbaar onderling verband, en de mens kan er maar beter voorzichtig mee zijn.  Dat is het kosmische perspectief. Je kunt ook inzoomen en dezelfde conclusie trekken. Zoals  Adam Nicolson die in De zee is niet van water een boek lang als door een vergrootglas kijkt naar het broze evenwicht tussen alle levensvormen in de getijdepoelen bij zijn huis aan een baai aan de Schotse westkust. Die poelen, die achterblijven tussen de rotsen als de zee zich terugtrekt tot de volgende vloed, zijn een microkosmos van garnalen, zeeslakken en -pokken, algen en wieren die elkaar zowel voortdurend naar het leven staan als dankzij elkaar overleven.  Woeste schommelingen als door de ramp met de Torrey Canyon in Cornwall zijn er niet te zien, schrijft hij. Dit is gezond water. Niettemin voltrekken zich daarin ‘met grote regelmaat veel kleinere rampen’: wier scheurt af door een storm, zeepokken koloniseren een gat of een temperatuurschommeling zaait dood en verderf onder de schaalhorens. ‘Het is een landschap dat tikt en flikkert op een schaal die ons bijna volledig ontgaat, tenzij we goed kijken’, schrijft Nicolson in de vertaling van, opnieuw, Nico Groen, die je het Engels bijna doet vergeten. ‘De zee is niet van water, noch een medium om in te zwemmen, maar een wereld om langszij te komen, om mee te zijn op andere dan roofzuchtige manieren.’ Het is een waarschuwing die in alledrie de boeken klinkt: dit zijn de laatste ogenblikken waarin we kunnen bepalen welke kant het opgaat met de planeet en zijn oceanen. In de hoop dat het ultrakorte tijdperk waarin de mens dominant is, het Antropoceen, niet eindigt met het einde van de mensheid.  
●●●●●

Wyl Menmuir: The Draw of the Sea. Aurum, 299 blz. € 22,99
 
●●●●●

Adam Nicolson:  De zee is niet van water. Leven tussen de getijden. (The Sea is not Made of Water. Life Between the Tides) Vert. Nico Groen. Atlas Contact, 400 blz. € 24,99
 

●●●●●
||https://www.nrc.nl//nieuws/2022/09/08/deze-schrijvers-waarschuwen-dit-zijn-de-laatste-ogenblikken-waarin-we-kunnen-bepalen-welke-kant-het-opgaat-met-de-oceanen-en-met-de-mens-a4141185
2022-09-09||Vegan eten bij De Oude Sluis: niet wereldschokkend, wél solide||Er was een tijd dat wij foodies neerkeken op vleesvervangers. Natuurlijk, we moesten – en moeten – minder vlees eten. Daar waren we het allemaal over eens. Alleen, daar had je toch geen vleesvervanger voor nodig? Ben je mal. Er waren meer dan genoeg mooie vergeten groentes, om maar wat te noemen. Een beetje zichzelf respecterende foodie moest wel bij machte zijn daar iets lekkers van te maken – daar hoefde je het vlees echt niet bij te missen.  Onderwijl verrichtte de Vegetarische Slager belangrijk pionierswerk, in productontwikkeling, maar vooral ook op het gebied van marketing – hij hielp eigenhandig de vleesvervanger van het kartonnen-reform-burger-imago af. Maar het was ook de tijd van Ottolenghi, van zoete aardappels met za’atar, asperges met lopende eidooiers en knoflooktaarten. Grijpen naar de vleesvervanger, dat gaf toch wel blijk van een zeer beperkte verbeeldingskracht. De vleesvervanger was voor de foodie als Snollebollekes voor de muziekliefhebber. De Oude Sluis,  Zoutkamp Prijs voor 2 pers.: vanaf 150 euro Ik heb het vroeger ook weleens geroepen, maar die soep wordt bij mij allang niet meer zo heet gegeten. Om te beginnen zijn de vleesvervangers de afgelopen jaren gestaag lekkerder geworden. Maar ik vind vooral de technologische ontwikkeling interessant. De nieuwe vegetarische biefstuk bij Loetje bijvoorbeeld heeft nog steeds bijzonder weinig met biefstuk te maken, maar het is wel knap hoe de fabrikant het voor elkaar gekregen heeft om de plantaardige eiwitten zo uit te lijnen dat ze de structuur krijgen van draadjesvlees. Door het blokje te impregneren met cacaoboter, krijgt het bij het bakken een heel aardig bruin aangebakken korstje.  Vleesvervangers zijn ook waardevol omdat ze een restaurant als De Oude Sluis in Zoutkamp in staat stellen om sans problème en in hun eigen stijl een veganistisch zesgangenmenu op tafel te zetten. Ze adverteren er zelfs mee op de homepage: „Wij zijn erg fanatiek als het om veganistisch koken gaat. (…) Als je vegan bij ons komt eten (…) kunnen wij er vanaf het eerste hapje rekening mee houden en maken we er een mooie avond van!” De Oude Sluis is een fijn dorpsrestaurant – met vanuit de serre uitzicht op, jawel, de oude sluis van Zoutkamp; een groot stuk juttershout met lampjes boven de bar; lambrisering van wijnkistjes en kurken; twee gitaren naast de open haard; en planten met naambordjes: „Patrick is een paprika, Bibi een kiwi en Ad de advocado [sic]” – waar het voltallige personeel er zichtbaar plezier in schept om een volle tent een gezellige vrijdagavond te bezorgen.  De pieterman is een vis van 10 tot 18 centimeter groot die voorkomt in de Noordzee. Behalve smakelijk is de het ook een van de giftigste beesten  in Europa. Een steek van de pieterman is niet dodelijk maar zeer pijnlijk. In het ergste geval kan die hartklachten, ademhalingsstoornissen en bewusteloosheid veroorzaken. Het Rode Kruis raadt aan om, wanneer je op de giftige rugstekels  bent gaan staan, de voet direct minimaal een kwartier  in zo heet mogelijk water  te dompelen. Het gif wordt afgebroken bij temperaturen van boven de 40 graden Celsius. De Oude Sluis is first en foremost een Noord-Gronings restaurant, Zoutkamp (Soltkamp, op z’n Gronings) ligt vlak bij Lauwersoog. De Hollandse garnaaltjes van het Wad, die ter plekke machinaal worden gepeld en dus niet platgespoten met conserveringsmiddelen op en neer naar Marokko hoeven, zijn vers en heerlijk zoet-zilt, samen met een rivierkreeftje voor de vulling onder een dekentje van schuimige cocktailsaus. De vis van de dag is pieterman, een weinig bekend maar uitermate smaakvol, stevig visje dat vaak bijvangst is. Doet het heel aardig als tempura met een ansjoviscrème. En ze schenken een noemenswaardig fris, blond biertje van Solt – een merk met een duurzaamheidsmissie opgericht door vijf Zoutkamper vissers, die ook die smakelijke garnalen leveren.  De gerechten zijn geen wereldschokkende composities (de wijnen zijn ook niet bijzonder), maar alles wat er uit de keuken komt, is solide. De cuissons zijn stuk voor stuk op orde: van de goed geschroeide spitskool (met lavasschuim en ingelegde beukenzwam) tot die pieterman en geroosterde sla eronder, tot de sous vide gegaarde parelhoen in zijn rijke jus; alle groentegarnituren hebben hun eigen garing meegekregen, de spinazie is vers en aangemaakt; de steak tartare smaakvol als een grove ossenworst. Hier wordt vakkundig gekookt, met kennis van en liefde voor de producten.  En dat veganistische menu komt bijzonder aardig mee! Niet vegetarisch. Veganistisch! In Zoutkamp, mind you. Hulde. Er zitten dus twee vleesvervangers in dat menu. Eigenlijk zijn het visvervangers. De zilte, vissige smaak blijkt best aardig te imiteren – ik vermoed met zeewierextract. Jackfruit en neptonijn zijn een onverwacht geestig duo en werken vooral prima met dat cocktailschuim. De glibberige structuur van de nepsurimi blijft lastig, maar in een tempura met zwarteknoflookcrème is het een leuke vegan evenknie van het pietermangerecht. Ik kan me daarbij voorstellen dat je als veganist ook wel eens uitgeottolenghied raakt.  Nog een grappig vegan idee: een ‘kaassoufflé’ van polenta – gefrituurd van buiten en lopend van binnen. Je kunt natuurlijk geen kaas gebruiken in een veganistisch menu, maar de polenta had wel iets op smaak gebracht mogen worden met een gedroogde paddestoel of zwarte olijf. De gnocchi zijn eigenlijk veel te kleverig en chewy, maar samen met zoete mangopuree krijgt dat iets plezierig kauwsnoeperigs. Ik kan me niet voorstellen dat dit de bedoeling was, maar het is toch wel heel leuk om te eten.  Het dessert is helaas minder geslaagd. De aardbeiengranité met pinacoladaschuim en zomerfruit is een beetje een generiek kookboektoetje. Veel beter bestel je een Irish coffee. Die wordt namelijk aan tafel bereid in een elegante, handmatig bediende espressomachine. En de room geslagen met een heuse Body & Fit-proteïneshakebeker, die je normaal alleen in de sportschool ziet. „Het was nooit een goed moment om de keuken te vragen om slagroom”, legt de gastvrouw uit. Dus toen ging ze het zelf maar doen. Mooie show. En die beker, met een metalen-springveerballetje erin, werkt perfect! De room loopt er prachtig half-lobbig uit.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/08/niet-wereldschokkend-wel-solide-a4141032
2022-09-09||De smeuïge roman van Herman Koch is een &#8216;smakelijk spektakel&#8217;||Zegt de Nederlandse koning tegen de koningin, terwijl ze samen kijken naar de aftiteling van The Crown: ‘Zou er over tien of twintig jaar ook een serie over ons worden gemaakt? Of gebeurt er daarvoor te weinig in ons leven?’ De grap is: daar kon hij wel eens gelijk in hebben, en dus werd het een roman, Het Koninklijk Huis, van Herman Koch. Een roman die wel wat trekjes heeft van een Netflixserie, met de sexy tagline ‘Een modern koningsdrama’, ‘afleveringen’ in plaats van hoofdstukken, en Koch  ‘dropte’ het boek deze week plotseling, zonder  veel reclame vooraf. In het ‘Woord vooraf’ wordt de lezer  lekker gemaakt: onze hedendaagse royals zijn geen rocksterren, zij houden het  bij ‘slap gezwaai vanuit een koets’, maar in deze fictie is de hulp ingeroepen van de verbeelding, want: ‘Wie is er gebaat bij al die tandeloze middelmatigheid? Daarom is dit verhaal eerder uitzondering dan regel.’ Ha!  Overigens hoefde er, kondigt de verteller aan, ‘maar weinig te worden verzonnen’. Zo stuurt Koch, op zijn karakteristiek doodgemoedereerde, schijnbaar glasheldere toon, dus zonder dat je het meteen doorhebt, je meteen het bos in. De werkelijkheid is (a) saai, maar dit verhaal is (b) uitzonderlijk niet-middelmatig, en (c) toch nauwelijks verzonnen? Hè? Waarachtig en fictief, pikant en toch eerlijk? De verwarring die dat oplevert tekent wel de meervoudige ambitie van Het Koninklijk Huis, en ik zal mijn oordeel alvast spoilen: die veelzijdigheid maakt het uiteindelijk tot een slimme en smeuïge roman die je tamelijk triomfantelijk dichtslaat. Maar de dubbelzinnigheid veroorzaakt ook dat de eerste ‘afleveringen’ niet zo lekker uit de verf komen. Crown-esk dramatisch wil het niet worden met het Nederlandse koningshuis dat Koch schetst – en dat hij voor een aanzienlijk deel ontleende aan de werkelijkheid.  Wat betekent dat de hoofdrolspelers verre van rocksterachtig zijn. Je herkent ze wel: koning Hendrik heeft een iets te dom hoofd (‘alsof er een onoverbrugbare kloof gaapte tussen de gedachten in dat hoofd en het hoofd zelf’, zegt hij zelf), koningin Margarita is een tikje ordinair (‘Laten we nog even langs de P.C. rijden’, zegt ze tegen haar chauffeur), de grootvader van de koning, prins Arthur, is een dandy en een playboy en de voormalige koningin, prinses Mildred, is een kettingrookster en alcoholiste. Tja: als het satire is, is het geen vlijmscherpe satire. En in het meervoudige perspectief met verschillende verhaallijnen is de voornaamste dramatische lijn de flirt die de koningin heeft met een knappe kunstenaar. Herman Koch is een schrijver die je graag net te slim af is Best een beetje saai. Waarbij een zekere onmatigheid in de stijl van Koch niet meehelpt. Hij laat zijn personages graag uitweiden (lees: kletsen), tot terging van de lezer. Als dit een Netflixserie was, hadden de nodige scènes de eindmontage vermoedelijk niet gehaald. Prins Arthur die kroonprinses Vera uitlegt hoe ze een jongen moet versieren, prinses Vera die met koningin Margarita discussieert over de film Call Me By Your Name – het duurt lang. Maar, nota bene, die uitweidingen zet Koch in zijn boeken vaker doelbewust in, omdat irritatie het effect is dat hij beoogt, als onderdeel van het spel dat hij speelt. Bijvoorbeeld in zijn (enigszins onderschatte) vorige roman Een film met Sophia (2021) was dat lezertje-pesten een manier om te ontregelen. De geïrriteerde lezer die dacht dat hij de verteller, een tierende blaaskaak van een filmregisseur, wel doorzag, kreeg uiteindelijk de eigen vooroordelen onder de neus geduwd. Herman Koch is een schrijver die je graag net te slim af is.  Ook nu weer? Gaandeweg, misschien een tikje verblind door de leesverwachting dat Koch-over-het-koninklijk-huis wel vooral iets grappigs zou moeten opleveren, groeit het besef dat het Koch niet om satire te doen is. Noch om dramatiek. Het zijn juist dat soort verwachtingen die Koch herhaaldelijk ondermijnt, door de koninklijke familieleden in al hun menselijkheid (lees gerust: saaie knulligheid) te laten zien. ‘Zo gewoon, zo normaal’ zijn ze allemaal gebleven, maar daarmee worstelen ze – en daar gaat het om. Omwille van hun functie kúnnen ze niet gewoon leven. Kroonprinses Vera is te midden van haar schoolgenoten min of meer onaanraakbaar, ‘als een rotsblok in een stroomversnelling: het water deed geen poging het rotsblok te verplaatsen, of het zelfs maar in beweging te brengen, het koos eieren voor zijn geld en stroomde er aan weerskanten omheen’ – een bijna aandoenlijke metafoor. Dat thema concentreert zich nog het meest in de koning, op wie de leegte van zijn leven het zwaarst drukt. Koch beschrijft hem als een man die vastzit in zijn rol, maar ook overtuigd liefdevol is over zijn vrouw en dochter, en als een koning die deugt, als hij zijn dochter op het hart drukt: ‘Alleen door het toeval zijn wij boven hen gesteld, maar dat verplicht ons nog eens extra om niemand als een stuk vuil te behandelen.’ Verrassend sympathiek dus, en tragisch. Uit zijn gedachten (die werken omdát dit een roman is en geen Netflixserie, waarin een interne monoloog stierlijk zou vervelen) rijst een beeld op van een man die zou willen breken met de  grauwheid van zijn bestaan, die wil léven. Maar hij komt niet veel verder dan sputteren tegen zijn AppleWatch, als die hem weer een minuutje rechtop staan aanzegt. De jacht is een uitlaatklep, zoals  zichtbaar wordt in zijn guitig gruwelijke beschrijvingen van dode dieren (‘Een gat ter grootte van een tennisbal in de onderbuik. Loshangende ingewanden’).  Het is Kochs grote verdienste dat  je in Het Koninklijk Huis waarlijk met ze te doen krijgt – met de personages, en in een moeite door eigenlijk ook met de echte hoogheden. Het koninklijke leven is een gouden kooi, dat wordt voelbaar, en wat de koninklijke familie aan plotdrama overkomt toont vooral hun menselijkheid, en de onmenselijkheid van hun gevangenis. Het zal nog een fikse stijlbreuk vergen om daaraan te ontsnappen.  Zo’n stijlbreuk zit al, halverwege de roman, in een flashback naar de Tweede Wereldoorlog, een lange scène waarin twee latere hoofdrolspelers uit de koninklijke familie op onverkwikkelijke manier met elkaar in aanraking komen. Welbeschouwd is het een uitzinnig hoofdstuk dat niet echt in het geheel past, maar ja, het heeft ook een wildheid die je alleen maar kunt bewonderen, omdat het een van de lekkerste, spannendste en daarmee beste episodes in de roman is. En vergeet niet: dit hoofdstuk laat zich wel verdedigen door de Netflixvorm van de roman – je kunt dit zien als die ene rare  aflevering waardoor je als kijker weer even wakker geschud wordt. Zo zit Kochs roman, na dat wat moeizame begin, toch weer slimmer in elkaar dan je kon bevroeden, en heeft hij in een moeite door ook het einde van de roman slim voorgekookt. Waardoor Koch zich daar dingen kan veroorloven die je normaliter alleen zou accepteren in een seizoensfinale van iets op Netflix of HBO.  Wat lijkt te beginnen als satire ontpopt zich als een verrassend menselijk verhaal én zeer smakelijk spektakel. Dat is een combinatie die maar zelden écht werkt, maar die hier verrassende en vrolijk stemmende literatuur oplevert. 

●●●●●
||https://www.nrc.nl//nieuws/2022/09/08/herman-kochs-koninklijke-netflixroman-is-spectaculair-en-verrassend-menselijk-2-a4141184
2022-09-09||Vrachtwagenchauffeur ongeluk Nieuw-Beijerland vrijgelaten, OM gaat in beroep||De raadkamer van de Rotterdamse rechtbank heeft besloten dat de 45-jarige Spaanse vrachtwagenchauffeur die verdacht wordt van het veroorzaken van het ongeluk in Nieuw-Beijerland, het proces in vrijheid mag afwachten. Dat meldt het OM donderdag. Bij het ernstige ongeval kwamen eind augustus zeven mensen om het leven. Het OM laat weten tegen deze beslissing in beroep te gaan.  Het OM wil de voorlopige hechtenis van de chauffeur laten verlengen omdat gevreesd wordt voor herhalingsgevaar. De rechtbank in Rotterdam ziet dit gevaar echter niet meer en heeft daarom besloten de verdachte vrij te laten. Het rijbewijs van de 45-jarige man is wel door het OM ingehouden, wat betekent dat hij niet achter het stuur van een voertuig mag plaatsnemen. Het onderzoek naar het ongeval is nog altijd in volle gang en zal „niet op korte termijn zijn afgerond”, schrijft het OM. Momenteel wacht het OM op aanvullend bloedonderzoek en medische gegevens uit Spanje om te kunnen vaststellen of medicatie of een medische aandoening mogelijk een rol kan hebben gespeeld bij het ongeval.  Eind augustus reed de 45-jarige verdachte met een vrachtwagen van de Zuiderzijdsedijk in het Zuid-Hollandse Nieuw-Beijerland. Op dat moment vond daar een buurtfeest plaats. Er kwamen drie vrouwen, van wie een hoogzwanger was, en drie mannen om het leven. Zeven anderen, onder wie kinderen, raakten gewond. ||https://www.nrc.nl//nieuws/2022/09/08/vrachtwagenchauffeur-ongeluk-nieuw-beijerland-vrijgelaten-om-gaat-in-beroep-a4141182
2022-09-09||Stamcellen maken beschermend stofje in het ruggemerg van ALS-patiënten||Genetisch aangepaste stamcellen kunnen in het ruggemerg van ALS-patiënten zeker drie jaar lang in leven blijven. Daar maken zij een stof aan die afstervende zenuwcellen beschermt. Dat blijkt uit een eerste proef met achttien patiënten, die geen ernstige bijwerkingen kregen.  Het experiment was nog te klein om te kunnen vaststellen of de behandeling het verloop van de ziekte vertraagt.  Amerikaanse onderzoekers publiceerden hun bevindingen deze week in het medisch-wetenschappelijk Nature Medicine. Bij de progressieve ziekte amyotrofische laterale sclerose (ALS) gaan de motorische zenuwcellen kapot, die de spieren aansturen. Hierdoor raken patiënten steeds verder verlamd, van benen tot de ademhalingsspieren. Er is geen behandeling; zonder beademing leidt de ziekte in gemiddeld drie jaar tot de dood. In Nederland horen jaarlijks 400 tot 500 mensen dat ze ALS hebben. De Amerikanen maakten slim gebruik van twee bekende inzichten. Bij ALS-patiënten zijn ook astrocyten aangedaan, de ondersteunende cellen die zenuwen verzorgen en herstellen. Daarnaast is bekend dat de stof GDNF de groei van motorische zenuwcellen bevordert. Maar die stof inspuiten werkt niet: hij breekt snel af en komt nauwelijks de hersenen en het ruggemerg in. De onderzoekers gebruikten daarom menselijke neuronale stamcellen die kunnen uitgroeien tot astrocyten. Die pasten ze genetisch zó aan dat ze de stof GDNF maakten. Zo hoopten ze op twee manieren de zenuwafbraak te lijf te gaan. Ze spoten de stamcellen in het ruggemerg van achttien ALS-patiënten, ter hoogte van de motorische zenuwcellen die de spieren van één van hun benen bestuurden. Het andere been diende als onbehandelde controle. De stamcellen groeiden na de transplantatie in het ruggemerg uit tot astrocyten die zeker drie jaar het beschermende GDNF maakten. Geen van de patiënten kreeg ernstige bijwerkingen.  De Amerikanen maten de spierkracht van de patiënten. Het krachtsverlies in de behandelde benen ging gemiddeld wat langzamer dan in de onbehandelde benen, en bij mensen met een hoge dosis ging het langzamer dan bij mensen met een lage dosis. Maar het aantal deelnemers was nog te klein om vast te kunnen stellen of de behandeling inderdaad de afbraak van zenuwcellen vertraagt. Het is een van de beste experimentele transplantatiestudies, zegt moleculair neurobioloog Jeroen Pasterkamp, die ALS-onderzoek leidt in het UMC Utrecht. „Eerdere ALS-studies werkten met cellen die motorneuronen worden. Dat werkt niet omdat die geen nieuwe verbindingen maken in het ruggenmerg van patiënten. Over deze nieuwe aanpak, waarbij ze juist steuncellen transplanteren die óók GDNF maken, ben ik positiever. Die combinatie lijkt echt iets te doen.” Voor ALS zijn twee medicijnen, maar die hebben maar weinig effect. Pasterkamp: „Dit hebben we nodig. We moeten een portfolio opbouwen van medicatie en behandelingen die kunnen werken bij patiënten, daar draagt dit aan bij.”||https://www.nrc.nl//nieuws/2022/09/08/stamcellen-maken-beschermend-stofje-in-het-ruggemerg-van-als-patienten-a4141183
2022-09-09||Mexicaans eten zoals het bedoeld is in sfeervol pandje||Het was een warme zomer en dan bedoelen we niet alleen qua temperatuur. Het leek of iedereen aan het opwarmen was; iets met heetgebakerd of kort lontje. Horeca Nederland is boos, omdat het horecapersoneel massaal dreigt te vertrekken naar de GGD om mensen te vaccineren. Ze krijgen daar beter betaald. De brancheorganisatie noemt het ‘oneerlijke concurrentie, ondersteund met belastinggeld’, terwijl ze toch moet weten dat veel horecabazen hun personeel jaar in, jaar uit slecht betalen. En dat de werkomstandigheden vaak bar en boos zijn.   Wij zagen deze zomer veel restaurants die de deuren vanwege personeelstekort dicht hielden, helemaal of een halve week. En we zagen toeristen naarstig op zoek naar een plekje waar ze wél konden eten. Voor fikse bedragen trouwens, want de prijsstijging in de horeca blaast je bijna van je sokken. Onze oude vader zou hoofdschuddend zeggen: ‘De wal keert het schip’. Sfeer  ontspannen, vrolijk, los, maar wel gedisciplineerde bediening Eten   bescheiden kaart met verfijnd Mexicaans streetfood  Prijs  79,25 euro voor twee personen, inclusief cocktails en wijn    MasMais Hoofdweg 456, Amsterdam www.masmais.nl Taquería MasMais is alle dagen open, het personeel loopt zich goedgehumeurd de benen uit het lijf en serveert de beste gerechten voor nette prijzen. Een van de eigenaren vertrouwt ons toe dat het personeel zichzelf soms zelfs aanbiedt en dat wil wel wat zeggen. De twee mannen achter deze zaak begonnen vanuit het niets als pop-up op het benedendek van het Veronicaschip aan de NDSM-pier en verkasten vorig jaar naar een mooi hoekpandje aan de Hoofdweg. Ze deinen mee op de golf van kwalitatief hoogwaardige Mexicaanse streetfoodrestaurants die de hoofdstad overspoelt. Het succes van deze restaurants wordt bepaald door de sfeer, de kwaliteit van de liefst zelfgemaakte taco’s en tortilla’s en de prijs – en op alledrie de onderdelen scoort MasMais uitstekend.  Als we aan het door ons gereserveerde terrastafeltje neerploffen, vinden we het te koud en zonder mopperen krijgen we een tafel binnen. We worden rechtstreeks in de armen van de cocktailkaart gedreven. De pittige klassieke Margarita (10,-) en de inderdaad Smokey Paloma met een scheutje mescal (10,-) komen met een portie chilaquiles (7,-), van origine een Mexicaans ontbijtgerecht. Hier zijn het stukjes tortilla met hete pepersaus, salsa verde met een vleugje komijn, ringetjes groene peper, ragfijn gesneden rode ui en room. Het lijkt in niets op de café-nachos die we kennen; dit gerecht is eenvoudig, maar door de kwaliteit van de ingrediënten spot on. Zo worden de taco’s en tortilla’s van verantwoord maismeel van Nederlandse bodem gemaakt, zodat het niet de halve wereld af hoeft te reizen. De ceviche van octopus (12,50) heeft een smakelijke, knettergroene leche de tigre (‘tijgermelk’) van aromatische limoensap, koriander, dungesneden rode ui en fijngesneden komkommer met schil. Die marinade is weliswaar vol en heerlijk, maar octopus is niet de meest geschikte vissoort voor ceviche, is wat chewy en valt qua smaak weg. Met de taco’s weten de mannen beter raad. De taco met pompoen (9,50) knalt eruit doordat de pompoen – een vrucht die wat weeïg kan smaken – gerookt is, behoorlijk pittig en met feta en pinda’s komt. De taco kalkoen (9,50), ook die is knapperig, komt met mole rojo, een milde, zacht-zoete en donkere mole (saus) en pindacrumble, origineel en vooral bevredigend.  We drinken ondertussen wijn, MasMais serveert alleen natuurwijnen, de meeste per fles en in prijs voor Amsterdamse begrippen best vriendelijk. De enige rode wijn per glas (4,50) past weliswaar uitstekend bij de uitgesproken smaken van de taco’s, maar is veel te warm, de Italiaanse orangewine  (6,-) heeft opvallend zachte tannines, heel vriendelijk. Ondertussen serveert de enorm gedisciplineerde brigade, die ons trouwens steeds van vers water voorziet, nog een quesadilla, een soort Mexicaanse tosti, met pittige chorizo (6,75), zelfgemaakte worst die aan soubressade doet denken, gesmolten kaas, geblakerde groene peper en een zuur-zoute groene salsa, heerlijk!  De arbeid roept, maar stiekem dromen we ervan nog een paar maanden rond MasMais te cirkelen.  Recensent en journalist  Petra Possel test wekelijks een restaurant in en om Amsterdam. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/08/mexicaans-eten-zoals-het-bedoeld-is-in-sfeervol-pandje-a4141023
2022-09-09||Waarom vrouwen in de filosofie en klassieke literatuur ten onrechte werden gedegradeerd tot randfiguren||Medusa? Dat is toch een boze vrouw? Een slangenmonster? De naam zal bij velen geen positieve associaties oproepen. In films als Clash of the Titans (1981) en Percy Jackson & the Olympians (2010) wordt ze geportretteerd als een sluipend wezen met groene ogen en zwarte kronkelende gifslangen op haar hoofd. Wie haar aankeek, veranderde in steen. De dochter van zeegod Phorcys en het zeemonster Ceto had dit voorkomen volgens de films aan zichzelf te danken. Ze werd gestraft door de godin Athena omdat ze de liefde had bedreven met de god Poseidon. Het verhaal van Medusa staat niet op zichzelf. In haar nieuwste boek De kruik van Pandora beschrijft de Britse classicus en komiek  Nathalie Haynes, hoe de vrouw in de klassieke literatuur veelal gedegradeerd wordt tot randfiguur, vaak met een ‘boosaardige schaduw’ om haar heen. Zoals de Griekse Klytaimnestra, die bekend werd als ‘de slechtste echtgenote die een man zich kon wensen’. Dat ze gedwongen werd te trouwen met Agamemnon, die haar twee kinderen en man vermoordde, lijkt in de vertellingen van haar verhaal slechts bijzaak. Het idee dat vrouwen in verhalen altijd randfiguren zijn geweest, is niet alleen zichtbaar in de klassieke literatuur. Volgens de Engelse filosofen Rebecca Buxton en Lisa Whiting heeft ook de wetenschap de neiging om mannen serieuzer te nemen. Plato, Descartes, Aristoteles, Kant: in de academische syllabus is geen vrouw te bekennen. Uit frustratie werd hun verzamelbundel De filosofes geboren. Wie het boek leest ziet al snel dat vrouwen in het mannenbolwerk van de filosofie ondergesneeuwd zijn geraakt of soms letterlijk de mond werd gesnoerd. Zo werd de Egyptische filosofe Hypatia met Griekse potscherven opengereten en daarna in de brand gestoken.  Als het dus aan de schrijvers van De kruik van Pandora en De filosofes ligt, is het hoog  tijd dat  deze vrouwelijke denkers en mythische figuren worden  gerehabiliteerd. Zo analyseert Haynes hoe tien bekende ‘mythevrouwen’ in de geschiedenis beschreven zijn en weet ze met humor en via  onderzoek de veelal stigmatiserende verhalen over deze vrouwen te ontkrachten. Zo blijkt hoofdpersoon Pandora in de Elegieën van Theognis geen doos met onheil te openen, maar een kruik gevuld met deugden, waaronder vertrouwen en zelfbeheersing. Ook Buxton en Whiting rekenen af met stigmatiserende ideeën over vrouwen in de filosofie.  Ze vroegen twintig vrouwelijke denkers uit verschillende delen van de wereld om elk een hoofdstuk te wijden aan het leven en werk van een vrouwelijke filosoof. De meesten van deze denkers werden door hun mannelijke tijdgenoten als ‘geleerde dames’ of ‘activisten’ bestempeld, maar De filosofes laat zien dat deze vrouwen veel meer zijn dan dat: ze leverden een rijke intellectuele bijdrage aan het gedachtegoed door filosofie te doorvlechten met literatuur, poëzie, sterrenkunde en wiskunde. Opvallend is de wijze waarop beide boeken beschrijven hoe het beeld van de vrouw door de jaren heen is veranderd. Zo werd volgens Haynes het demonische beeld van de vrouw in de klassieke literatuur pas vrij recent aangewakkerd. Ze beschrijft hoe de rampspoed die Pandora over de wereld had uitgeroepen, in eerste versies van dit verhaal werd veroorzaakt  door Prometheus’ diefstal van het vuur uit de hemel. Pas in de negentiende eeuw ontstond het beeld van Pandora als veroorzaker van alle ellende, omdat ze volgens schrijver Nathaniel Hawthorne zo’n ‘akelig ondeugend wicht was’. In De filosofes merken Buxton en Whiting eenzelfde ontwikkeling op. De Chinese Ban Zhao (45-120 voor Christus) werd tijdens haar leven beschouwd als één van de belangrijkste vrouwen van China. Ze was historicus, filosoof en schrijver en had politieke macht binnen het keizerlijk hof. Toch best opmerkelijk als je beseft dat vrouwen eeuwen na haar dood werden uitgesloten van academische participatie.   De filosofes stelt op één vlak wel teleur. In de inleiding beschrijven de auteurs hun frustratie over de vermelding van vrouwen in de filosofie: ‘vrouwen worden vaak maar zijdelings genoemd, meestal in verband met de mannelijke collega met wie ze samenwerkten of een relatie hadden.’ In hun  boek moet dat anders zijn, stellen zij, maar toch wordt bij veel filosofes nog steeds de relatie met mannelijke filosofen beschreven. Edith Stein verwierf bijvoorbeeld bekendheid door ‘promotor Edmund Husserl’ en Simone de Beauvoir werd beroemd doordat ze een ‘intellectueel paar’ vormde met Jean-Paul Sartre. De bijdrage van vrouwelijke filosofen lijkt in sommige hoofdstukken daardoor opnieuw bepaald door mannen.  Ook Haynes weet het belang van de ‘mythevrouwen’ niet altijd in woorden te vatten. Ze laat de lezer graag zelf een oordeel vellen, maar haar argumentatie blijft daardoor oppervlakkig. Zo laat ze de lezer in het ongewisse over het belang van Helena’s verhaal door te schrijven: ‘Waarom zouden we haar verhaal niet willen horen?’  Toch zijn deze boeken de moeite waard voor iedereen die zich op laagdrempelige wijze wil onderdompelen in de wereld van de filosofie en de klassieke literatuur. Hoewel beide boeken door academici zijn samengesteld, zijn ze in tegenstelling tot veel academische teksten niet afstandelijk gebleven. Humoristische anekdotes en persoonlijke levensverhalen zorgen ervoor dat beide boeken goed leesbaar zijn. Hoewel deze boeken er misschien niet voor zullen zorgen dat de stem van de vrouw nu volledig tot zijn recht komt, doen ze wel een poging ‘de leemte enigszins te vullen’. Wellicht dat de ‘monsterachtige’ reputatie van Medusa in de toekomst dan iets meer nuancering bevat. Als het aan Haynes ligt in ieder geval wel: haar nieuwste boek over Medusa komt 15 september uit.  

●●●●●

Rebecca Buxton & Lisa Whiting: De filosofes.(The Philosopher Queens) Vert. Anne Marie Koper. Lontano, 192 blz. € 25,-
 

●●●●●
||https://www.nrc.nl//nieuws/2022/09/08/waarom-vrouwen-in-de-filosofie-en-klassieke-literatuur-ten-onrechte-werden-gedegradeerd-tot-randfiguren-a4141181
2022-09-09||18-jarige Zweedse scholier veroordeeld tot levenslang voor doden twee docenten||De 18-jarige scholier die in maart twee leraren op een school in Malmö doodde, is veroordeeld tot een levenslange gevangenisstraf. Dat maakte de rechtbank van Malmö donderdagochtend bekend, melden de Zweedse media. De man is de eerste 18-jarige die in de moderne geschiedenis van Zweden veroordeeld is tot een levenslange gevangenisstraf. Daarnaast moet de dader iets meer dan een miljoen kronen (ongeveer 93.000 euro) aan schadevergoeding betalen aan de nabestaanden.  De scholier bracht  in maart twee vrouwelijke docenten met een bijl om het leven. Na een schooldag sloot de 18-jarige zichzelf op in het toilet van de school. Hij deed een sjaal en masker om en viel daarna de twee vrouwelijke docenten aan. Kort na de aanslag werd de jongen gearresteerd op de Malmö latinskola, het Zweedse equivalent van een gymnasium. „Dit zijn twee zeer wrede moorden waarbij de slachtoffers enorm hebben geleden en ernstige doodsangst hebben ervaren”, verklaarde de voorzitter van de rechtbank, Johan Kvart. Volgens de rechter zou de dader zich een buitenbeentje hebben gevoeld, en was dat het motief. Hij zou de twee leraren willekeurig hebben uitgekozen. Daarnaast had de dader een fascinatie voor schietpartijen op scholen, bloedbaden en geweld. Elison heeft alles bekend en zei in de rechtbank dat hij een daad wilde uitvoeren die zo verschrikkelijk was, dat iedereen zich daarna van hem zou distantiëren. Daarnaast dacht hij dat hij zelf zou omkomen bij de aanval. Uit psychiatrisch onderzoek bleek dat de man een vorm van autisme heeft, maar niet lijdt aan een ernstige psychiatrische stoornis.  Correctie (8 september 2022): In een eerdere versie van dit bericht werd de veroordeelde aangeduid als Anders Elison. Dit is echter de naam van zijn advocaat. Hierboven is dat gecorrigeerd.||https://www.nrc.nl//nieuws/2022/09/08/18-jarige-zweedse-scholier-veroordeeld-tot-levenslang-voor-doden-twee-docenten-a4141174
2022-09-09||In de laatste Britse kolonie kon je in 1973 nog als een beest worden gedeporteerd||‘Het eiland wordt gesloten’. Dat is wat Liseby Elysé op een dag in 1973 plotseling te horen kreeg, voordat ze verordonneerd werd aan boord van een schip te stappen. Dat eiland was Peros Banhos, onderdeel van de Chagos-archipel in de Indische oceaan. Samen met 1500 andere eilandbewoners werd Liseby Elisé naar het duizend zeemijl verder gelegen Mauritius gebracht. Eén koffer mocht ze meenemen. De omstandigheden aan boord van het schip waren beroerd. ‘We zaten als beesten, als slaven in dat schip’, zou ze later vertellen. Kort na de reis kreeg Liseby, die vier maanden zwanger was, een miskraam. Ze weet dat aan de stress. De laatste kolonie, heet het boek dat de Brit Philippe Sands schreef over de Chagos-archipel. Het is geen verhaal dat het grote publiek zal kennen, maar één van de eilanden doet waarschijnlijk wel een belletje rinkelen: Diego Garcia. De Amerikanen hebben er een grote luchtmacht- en marinebasis die onder andere werd gebruikt in de oorlog tegen Irak. Later kwam Diego Garcia ook in het nieuws als vermoedelijke black site van de CIA, voor het verhoren en mogelijk martelen van terreurverdachten. Sands is als jurist gespecialiseerd in internationaal recht. Maar hij is ook schrijver van non-fictie-boeken met een inmiddels respectabel oeuvre. Hij heeft een talent om kleine en grote gebeurtenissen uit de geschiedenis met elkaar te verbinden, om ingewikkelde juridische kwesties toegankelijk te maken voor een breed publiek, waarbij hij slim gebruik maakt van persoonlijke ervaringen en anekdotes – op een manier die nooit irritant of borstklopperig is. In Oost-Weststraat vermengde hij zijn familiegeschiedenis met een verhaal over de oorsprong van het begrip ‘misdaden tegen de menselijkheid’. In De rattenlijnvolgde hij de voetsporen van een nazi-officier die medeverantwoordelijk was voor de dood van een half miljoen Joden, maar na de Tweede Wereldoorlog aan vervolging wist te ontsnappen. De laatste kolonie is een ogenschijnlijk ‘klein’ verhaal. Het gaat over de strijd van de 1500 gedeporteerde bewoners van de Chagos-archipel om te mogen terugkeren naar hun geboortegrond. Maar Sands verbindt dat verhaal listig met internationale rechtszaken en verdragen, waardoor het zich ook laat lezen als een geschiedenis van het recht op zelfbeschikking van volkeren – een principe  dat centraal staat in vrijwel elk naoorlogs conflict, zoals ook nu weer in de oorlog tussen Rusland en Oekraïne. De Chagos-archipel was onderdeel van de Britse kolonie Mauritius, ook al ligt de eilandengroep daar zo’n 2000 kilometer vandaan. Voordat de Britten instemden met de onafhankelijkheid van Mauritius in 1968, maakten ze de Chagos-archipel los van het Afrikaanse eiland. In feite creëerden ze daarmee een nieuwe kolonie – vandaar de titel van het boek, De laatste kolonie. Die kolonie noemden ze het ‘Brits Indische Oceaanterritorium’. De kleine eilandjes waren onderdeel van een groot geopolitiek spel: eind jaren vijftig, de Koude Oorlog was in volle gang, begonnen de Amerikanen plannen te maken voor militaire bases overal in de wereld. Daarbij lieten ze ook hun ogen vallen op onbeduidende atollen als Diego Garcia. De Britten wilden hun bondgenoot ter wille zijn, en stelden het eiland gratis ter beschikking. De Mauritiaanse leiders werd voorgehouden dat hun onafhankelijkheid in gevaar was als ze niet meewerkten aan het plan. De internationale gemeenschap werd verteld dat de eilanden geen permanente bewoners hadden – een leugen.  Aan die bewoners werd niks gevraagd. De meesten waren vermoedelijk nazaten van slaven, die werkten op een kokosplantage, en woonden er al generaties. ‘Ik was als kind erg gelukkig’, zou Liseby Elysé later vertellen. ‘Ik herinner me Peros Banhos als een paradijs. We hadden alles wat we nodig hadden. (…) We hadden onze eigen muziek, onze eigen liedjes, we zongen graag. We dansten. We dansten dolgraag, tot laat in de nacht. Maar op een dag veranderde alles.’ De Amerikanen legden een landingsbaan aan. Camp Justice werd de basis genoemd, ‘zonder enige ironie’ merkt Philippe Sands op. Ironisch is wel: juist de Britten en de Amerikanen stonden aan de basis van moderne ideeën over zelfbeschikkingsrecht voor volkeren. Die werden vastgelegd in drie handvesten: het Atlantisch Handvest, dat de Britse premier Churchill en de Amerikaanse president Roosevelt sloten in 1941, het handvest van de Verenigde Naties, en dat van het oorlogstribunaal in Neurenberg. Langzaam vonden die ideeën hun weg naar de rechtspraak, bijvoorbeeld via het Internationaal Gerechtshof in Den Haag. Aan de hand van een aantal concrete zaken (over Zuid-Afrika dat het internationale recht schond in Namibië, de VS in Nicaragua en Rusland in Georgië) legt Sands uit hoe de tijd langzaam rijp werd voor een zaak over de Chagos-archipel bij het Internationaal Gerechtshof (Sands, een Brit, was daar zelf bij betrokken als advocaat van Mauritius tegen het Verenigd Koninkrijk). Sands laat mooi zien hoe het eraan toegaat bij zo’n zaak. Er is de juridische werkelijkheid: het internationale recht zoals dat is vastgelegd in verdragen. Maar internationaal recht, laat hij zien, is óók politiek. Het betekent: lobbyen om steun krijgen bij de Verenigde Naties die de kwestie moeten voorleggen aan het Internationale Gerechtshof, om de juiste rechters benoemd te krijgen voor een zaak, en om ervoor te zorgen dat de juiste landen tijdens een hoorzitting hun mening geven. Liseby Elysé is in 2018 één van de getuigen. Als de uitspraak, na maanden, eindelijk komt, houdt Sands haar hand vast. ‘Ik ben bij al mijn rechtszaken betrokken, maar deze was anders, want hij raakte aan de kern van elk rechtssysteem. Het ging erom hoe de rechtsorde zwakke mensen beschermt tegen excessen van de machtigen.’ Sands laat ook zien hoe de machtsverhoudingen in internationale gremia zoals de VN en het Gerechtshof in de loop der jaren veranderden ten gunste van ex-koloniën en ten nadele van (voormalige) grote mogendheden als de Verenigde Staten en Groot-Brittannië: Mauritius wint de zaak, en vervolgens nemen de VN een resolutie aan waarin staat dat Chagos ‘een integraal deel’ van Mauritius is en dat de hervestiging van Chagossianen ‘een kwestie van urgentie’ is. Alleen: Groot-Brittannië weigert tot op de dag van vandaag  om daar gehoor aan te geven. In internationale verhoudingen geldt in de praktijk toch vaak nog een ander recht: dat van de sterkte. Sands: ‘Terwijl Groot-Brittannië klaagt over de illegale bezetting van Rusland in Oekraïne bezet het zelf nog altijd illegaal een deel van Afrika.’ Correctie (10 september 2022): In een eerdere versie van dit stuk stond in de intro Chapos-archipel. Daar had Chagos-archipel moeten staan. 

●●●●●
||https://www.nrc.nl//nieuws/2022/09/08/in-de-laatste-britse-kolonie-kon-je-in-1973-nog-als-een-beest-worden-gedeporteerd-a4141179
2022-09-09||Door het oog van fotograaf Javier Fergo||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/08/door-het-oog-van-javi-fergo-a4141004
2022-09-09||Patrick Radden Keefe’s portretten van schurken zijn onderzoeksjournalistiek op zijn best||Voor de journalisten die nog longreads schrijven is het weekblad The New Yorker een van de laatste vrijplaatsen. En van alle auteurs van dit blad   is Patrick Radden Keefe een van de meest prominente. Zijn werkgebied is dat van ‘waargebeurde verhalen over moordenaars, oplichters, dwarsliggers en vrijbuiters’, een ondertitel van dit boek die de lading inderdaad beter dekt dan het simpele ‘schurken’. Neem bijvoorbeeld zijn meest recente bijdrage aan het weekblad, van juni dit jaar, een sensationeel verhaal van maar liefst 13 pagina’s over Josh Schulte, een verongelijkte CIA-employé die vierendertig terabytes aan geheime data op straat gooide via WikiLeaks. Dat stuk staat niet in het onderhavige boek (het meest recente artikel dateert van 2019) maar is wel symptomatisch voor Keefe’s werkwijze. Hij publiceerde eerder Het pijnstillerimperium over de Sackler-familie, die een fortuin opbouwde met Valium maar in diskrediet raakte vanwege het verslavende OxyContin, dat een dodelijke epidemie in de VS creërde  In ons land zal zijn artikel over de familie Holleeder (in The New Yorker gepubliceerd in 2018) het meest de aandacht trekken. Keefe heeft zich toegang tot zuster Astrid weten te verschaffen en slaagt erin familiale details bloot te leggen. Heel veel nieuws bevat het stuk voor de Nederlander die Astrids boeken heeft gelezen misschien niet, maar we zien haar hier vooral als mens van vlees en bloed. Wat zou ze tegen haar broer zeggen, vraagt Keefe, als zij hem buiten de rechtbank kon spreken? ‘Dat ik ondanks alles nog altijd van hem houd. (…) En ja, dat ik hem mee naar huis zou kunnen nemen.’ Heel interessant, zeker in het licht van de laatste ontwikkelingen in de Amerikaanse politiek, is het portret van Mark Burnett, de maker van de ‘realityshow’ The Apprentice. In die hoedanigheid was hij een van de belangrijkste krachten achter de opkomst van Donald Trump – hoofdpersoon van dat programma.  Politiek is gewoon entertainment maar dan met andere middelen, is zijn opvatting.  Ook wordt hier Tony Schwartz opgevoerd, de ghostwriter die Trumps De kunst van het zakendoen schreef en hem nu beschrijft als ‘het monster dat ik mede heb gecreëerd.’ In zijn stuk over Schulte probeert Keefe zelf een soort gemene deler te vinden voor het slag mensen waar hij onderzoek naar doet. Hij noemt ze ‘boy emperors’: mannen die veel macht en rijkdom hebben vergaard en toch nog steeds een kinderlijke indruk maken. De bekendste voorbeelden daarvan zijn de tech-miljardairs Elon Musk en Mark Zuckerberg. Hij neemt ze niet op in zijn galerie van ‘schurken’– wellicht omdat ze strikt gesproken niet onder deze Nederlandse noemer te vatten zijn. In de schurken-galerie is wel plaats voor wijnvervalser Hardy Rodenstock, die flessen slobberwijn voor tonnen wist te verkopen; een fascinerend verhaal over etiketten-manipulatie dat meerdere wijnsnobs aan het denken zou moeten zetten. Ook schrijft hij over tv-kok, ‘gastronomische rebel’ en krachtsportfanaat Anthony Bourdain, die in 2018 zelfmoord pleegde. Uitstekend gedocumenteerd is het verhaal over een Zwitserse bankdataroof en de schimmige praktijken van het bankwezen aldaar. Daarbij komt de naam van David Bowie opeens in een dubieuze rol tevoorschijn. Even inzichtelijk is het ‘Rijk van de Voorkennis’, waarin de belangenverstrengeling tussen medische wetenschap en bedrijfsleven wordt ontleed. Vooral zo schandalig omdat het hier ging om speculeren met voorkennis op een medicijn tegen Alzheimer waarvan de ingewijden wisten dat de resultaten dubieus waren. Dat zijn werkwijze de vreemdste gevolgen kan hebben blijkt in 2014 als hij, na publicatie van een stuk over de Mexicaanse drugsbaron  Joaquín Guzmán, beter bekend als El Chapo, wordt gebeld door diens advocaat met de vraag of hij de biografie van El Chapo wil schrijven. Keefe reageert met een beleefd nee. Hij is verbijsterd: Guzman ‘mocht dan aan het hoofd staan van een drugssyndicaat waar miljarden in omgingen, zelf was hij naar verluidt zo goed als analfabeet (…) niet het type dat zich zou abonneren op The New Yorker.’ De man is verantwoordelijk voor duizenden, misschien wel tienduizenden moorden. ‘Het hele scenario voelt een beetje als de eerste aflevering van een thriller-serie waarin de ongelukkige journalist, verblind door zijn verlangen naar een primeur, de derde episode niet noodzakelijkerwijze overleeft.’ Het verzoek via de advocaat is des te opmerkelijker omdat El Chapo nooit interviews heeft gegeven, en dus ook niet aan Keefe, wiens specialisme immers de ‘write around’ is: het schrijven van een portret door middel van gesprekken met de omgeving van de geportretteerde. Wat beweegt zo’n genadeloze crimineel zijn biografie uitgegeven te willen zien? Een boekpresentatie in aanwezigheid van de hoofdpersoon zit er niet in, want El Chapo zit levenslang opgesloten in de zwaarst bewaakte federale gevangenis van de VS.  Hier en daar lijden de stukken van Keefe aan een overdaad aan informatie. Iets meer strakheid, iets minder aandacht voor zijfiguren hadden zijn werk nog beter gemaakt. Toch is het onderzoeksjournalistiek op zijn best: letterlijk grensoverschrijdend, met enorm veel ausdaueren blijkbaar mogelijk gemaakt met een jaloersmakend budget. Zelf vat Keefe zijn onderwerpen aldus samen: ‘Ik hoop dat ze als geheel licht werpen op misdaad en straf, op de glibberigheid van normen en waarden, de keuzes die we maken op ons levenspad en de verhalen die we onszelf en anderen vertellen over die keuzes.’ 

●●●●●
||https://www.nrc.nl//nieuws/2022/09/08/patrick-radden-keefes-portretten-van-schurken-zijn-onderzoeksjournalistiek-op-zijn-best-a4141178
2022-09-09||Opinie | Advisering over  nieuwe vaccins kan veel beter en sneller||Grote verontwaardiging begin juni in de Tweede Kamer in een debat over vaccinaties. De 20 miljoen euro die nodig is om het rotavirusvaccin in te zetten bij kinderen is niet beschikbaar, aldus staatssecretaris Maarten van Ooijen (VWS, ChristenUnie). Verschillende Kamerleden vroegen zich af waarom het  jaren moet duren voordat vaccinaties die een aanzienlijke gezondheidswinst opleveren, in Nederland beschikbaar komen. De staatssecretaris gaf hier geen duidelijk antwoord op: hij verwees naar een brief die hij de Kamer ging sturen over de toekomst van het vaccinatiestelsel. Ronald de Groot is emeritus hoogleraar kindergeneeskunde en voorzitter van de Stichting Vaccinology Masterclass.  Die brief ligt er inmiddels. Van Ooijen erkent dat het veel te lang duurt voordat adviezen over het invoeren van nieuwe vaccinaties beschikbaar zijn. Dat is inderdaad al decennia een groot probleem. Adviezen van de Gezondheidsraad over vaccinaties – met name voor kinderen – tegen pneumokokkeninfecties, infecties door het rotavirus en vele andere ziekten – kwamen vele jaren te laat. Ook adviezen over vaccinaties tegen epidemische infecties, zoals Q-koorts, infecties door meningokokken type W en zelfs Covid-19 werden maanden tot jaren te laat aangeboden aan VWS. Het gevolg: aanzienlijke sterfte en ziekte die voorkomen hadden kunnen worden. De staatssecretaris schetst in zijn brief niet wat de belangrijkste reden is van de lange doorlooptijden binnen de Gezondheidsraad. Die reden is evenwel zeer aanwijsbaar: de samenstelling van de zogeheten Vaste Commissie Vaccinatie (VCV) van de raad. Veel leden van deze commissie hebben geen specifieke expertise op het brede terrein van de vaccinatie. Voor wetenschappelijke adviezen over vaccinaties is kennis van de immunologische werking en bijwerkingen, de maatschappelijke acceptatie, modellering van infectieziekten en kosteneffectiviteit essentieel. Deze kennisdomeinen voor beoordeling van vaccins ontbreken echter in de VCV. Het is bizar, maar helaas waar: adviezen over goed vaccinatiebeleid worden gegeven door een commissie met lacunes in wetenschappelijke expertise. Nu is dergelijke expertise ook slechts beperkt voorhanden in Nederland. Daarom zou het heel verstandig zijn om buitenlandse deskundigen aan de commissie toe te voegen. In Engeland gebeurt dat al sinds jaar en dag. Dat is een veel betere oplossing dan – zoals Van Ooijen voorstelt – het RIVM meer verantwoordelijkheden op het gebied van vaccinatieadviezen te geven. Dat is immers alleen maar het verschuiven van het probleem naar een niet onafhankelijke overheidsinstelling. Ik pleit dus voor meer deskundigheid in de VCV en voor een andere werkwijze van de commissie. Hierbij zal de verantwoordelijkheid voor de inhoud van de adviezen, die  volledig door een ambtelijk secretaris geschreven worden, verlegd worden naar de commissieleden. Precies zoals dat in Engeland gebeurt. Dat zal ertoe leiden dat adviezen (gevraagd door VWS, maar ook ongevraagd) sneller tot stand komen en resulteren in meer urgentie in het vaccinatiebeleid van de overheid. Overigens moet ook VWS zelf veel sneller meters maken. De implementatie van adviezen van de Gezondheidsraad duurt immers vaak vele jaren. Daarnaast zijn explicietere criteria nodig voor het opnemen van vaccins in het Rijksvaccinatieprogramma. De Gezondheidsraad ontwikkelt zijn adviezen op basis van een raamwerk van zeven criteria. Met name kinder- en jeugdartsen pleiten er al jaren voor om deze criteria te verbeteren en te verduidelijken. Het criterium ‘ernst en omvang van ziekte’ is nu vaag geformuleerd en verdient nadere uitwerking. Datzelfde geldt voor ‘balans tussen kosten van vaccinatie en gezondheidswinst’. Aanscherping van deze en andere criteria draagt eraan bij dat we potentiële gezondheidswinst kunnen verzilveren door nuttige en beschikbare vaccins daadwerkelijk (en sneller)  in te zetten. Tot slot: de overheid moet af van haar angst voor brandend water als het gaat om overleg met de farmaceutische sector over vaccins. Ook op dit gebied geldt dat het Nederlandse vaccinatiebeleid doeltreffender wordt als gebruik wordt gemaakt van de ruim beschikbare expertise in deze sector. Het is veelzeggend dat het woord farma in de recente brief van de staatssecretaris nagenoeg ontbreekt. De industrie wordt kennelijk eerder als tegenstander gezien dan als noodzakelijke partner. Dat blijkt ook uit het feit dat  producenten van (nieuwe) vaccins niet de mogelijkheid hebben om in een hoorzitting bij de Gezondheidsraad een toelichting te geven op nieuwe of in ontwikkeling zijnde vaccins, vanwege vermeende belangenverstrengeling of ongewenste beïnvloeding. Dat heeft onder meer tot gevolg dat de Gezondheidsraad onvoldoende op de hoogte is van de meest recente inzichten in vaccins. Ter illustratie: de raad had al medio 2020 relevante informatie over de meest in ontwikkeling voorlopende Covid-19-vaccins kunnen bespreken met de producenten en hun publicaties kunnen bestuderen. VWS had hierdoor eerder op de hoogte kunnen zijn van de vereisten voor opslag en transport en te verwachten bescherming van de diverse vaccins. Dat had veel logistieke problemen bij de uitvoering kunnen voorkomen. Betere spelregels waarmee de overheid actuele kennis van de farmaceutische bedrijven kan verkrijgen, zijn dus dringend nodig. Maar vooral ook: minder koudwatervrees in de richting van een sector waar veel deskundigheid voorhanden is.||https://www.nrc.nl//nieuws/2022/09/08/advisering-over-nieuwe-vaccins-kan-veel-beter-en-sneller-a4141177
2022-09-09||Topambtenaar gaf ministers na Huizinge niet alle informatie over gaswinning||Oud-topambtenaar Mark Dierikx heeft na de zware aardbeving in Huizinge, in 2012, veel belangrijke informatie over de gaswinning en de risico’s daarvan niet gedeeld met de ministers die daar toen verantwoordelijk voor waren. Hij nam veel besluiten op eigen houtje, zonder met hen te overleggen. Volgens hem was dat in die tijd gebruikelijk op het ministerie en hoorde het ook bij zijn mandaat. Dat werd donderdagochtend duidelijk tijdens het verhoor van Dierikx in Den Haag door de parlementaire enquêtecommissie die onderzoek doet naar de gaswinning in Groningen. Dierikx was in de periode 2011-2016 directeur-generaal Energie, Telecom en Mededinging bij het ministerie van Economische Zaken (EZ). Als regeringsvertegenwoordiger was hij aanwezig bij de vergaderingen van de zogenoemde Maatschap Groningen. In dat gremium namen de oliemaatschappijen Shell en ExxonMobil en gaswinningsbedrijf NAM samen met staatsbedrijf Energiebeheer Nederland de belangrijkste besluiten over de gaswinning in Groningen, een publiek-privaat project dat ze in de jaren zestig waren begonnen. Dierikx vertegenwoordigde de regering ook binnen GasTerra, het bedrijf dat het gas verhandelde dat door de NAM gewonnen werd. Bezoek aan Loppersum
De burgemeester van Loppersum, Albert Rodenboog, vertelde tijdens een eerder verhoor aan de enquêtecommissie dat hij na de zware beving in Huizinge tevergeefs contact had geprobeerd te zoeken met toenmalig EZ-minister Maxime Verhagen (CDA). De beving, met een kracht van 3,6 de zwaarste tot nu toe, had veel schade aangericht in zijn gemeente en hij vond dat het ministerie de ernst van de situatie onderschatte. Dierikx vertelde aan de enquêtecommissie dat Verhagen in die tijd zeer weinig op het ministerie was, omdat het kabinet demissionair was.  De topambtenaar belde zijn minister toch op, omdat Rodenboog al een tijdje contact zocht met de minister. Maar Verhagen vroeg of Dierikx het gesprek wilde doen, omdat hij zelf demissionair was. Het leidde ertoe dat Dierikx, na een telefoontje met Rodenboog, in oktober een bezoek bracht aan Loppersum, om de situatie ter plekke in ogenschouw te nemen. De minister ging er zelf nooit heen. Verhagen, die ook al voor de  enquêtecommissie is verschenen, zei tijdens zijn verhoor dat hij achteraf spijt heeft. Geen eensluidende opvatting
Uit het verhoor van Dierikx werd duidelijk dat de directeur-generaal van EZ veel beslissingen zelf nam. Zo kreeg hij al snel na de aardbeving in Huizinge een rapport onder ogen van het Staatstoezicht op de Mijnen (SodM), waarin de toezichthouder waarschuwde dat er nog veel zwaardere bevingen zouden kunnen komen. Tot dan toe werd aangenomen dat de bevingen nooit zwaarder zouden worden dan 3,9 en dat de schade aanvaardbaar zou blijven. Dierikx bracht Verhagen niet op de hoogte van dit rapport, maar wilde eerst weten wat andere onderzoeksinstituten, zoals het KNMI en TNO, ervan vonden. Zolang er geen „eensluidende” opvatting was over het aardbevingsgevaar, moesten er geen beslissingen worden genomen, vond hij. Een notitie van zijn eigen ambtenaren, van de afdeling Mijnbouw, die vonden dat op basis van het SodM-rapport direct maatregelen genomen moesten worden, legde Dierikx naast zich neer. Om dezelfde reden stemde de topbambtenaar in december 2012 ook in met het businessplan van GasTerra, dat in 2013 48,9 miljard kuub gas wilde verkopen. Dierikx wist dat dat meer was dan in 2012, maar de contracten waren voor een groot deel al gesloten, zei hij. Bovendien moest er volgens hem eerst meer kennis worden verzameld over de aardbevingsrisico’s en over de risico’s voor de leveringszekerheid van gas. Hij informeerde de nieuwe minister, Henk Kamp (VVD), niet over het  businessplan. Dat was volgens hem in die tijd nog de gebruikelijke gang van zaken op het ministerie. Pas later ging de minister zich intensiever bemoeien met de gaswinning. Verstofte stikstofinstallaties
De enquêtecommissie hield hem voor dat uit onderzoek van GasTerra in die tijd al duidelijk was dat er best minder gas kon worden gewonnen, zonder gevaar voor de leveringszekerheid. Het Groningse gas kon voor een deel vervangen worden door buitenlands gas, vermengd met stikstof. Maar volgens Dierikx zouden dan stikstofinstallaties in gebruik genomen moeten worden die „verstoft” waren. Ook was volgens hem nog niet precies duidelijk hoeveel gas er nodig was in koude winters. De topambtenaar informeerde minister Kamp niet over het onderzoek van GasTerra.   De nieuwe minister was intussen wel op de hoogte van het alarmerende SodM-rapport. Maar Dierikx adviseerde hem meer onderzoek in te stellen voor hij ingrijpende besluiten nam, en Kamp volgde zijn raad op. De minister stelde eind januari 2013 veertien onderzoeken in die meer duidelijkheid moesten brengen. In mei, toen duidelijk was dat de gasproductie nog hoger zou uitvallen dan in het businessplan stond, informeerde de topambtenaar de minister daar over. Hij vertelde Kamp dat er dat jaar zeker 50 miljard kuub uit de Groningse bodem gehaald zou worden. Kamp vroeg Dierikx en een andere  topambtenaar, Jos de Groot, wat hun advies was. Ook toen vonden zij dat de minister beter even niks kon doen, maar moest afwachten wat er uit de veertien onderzoeken zou komen. En Kamp luisterde  opnieuw naar dat advies.||https://www.nrc.nl//nieuws/2022/09/08/topambtenaar-gaf-ministers-na-huizinge-niet-alle-informatie-over-gaswinning-a4141167
2022-09-09||‘Ik hoop iets  te zeggen wat voor meer vissen geldt’||Misschien is het wel het allerbekendste alfabetrijm: ‘A is een aapje/ dat eet uit zijn poot/ B is de bakker/ die bakt voor ons brood’. Van Rie Cramer is het, zoete gedichtjes met zoete plaatjes, een prima hulpmiddel om een kind het alfabet te leren. Wiel Kusters (1947) deed het, samen met tekenaar Joep Bertrams, opnieuw: Alfabels, heet de bundel. De titels bestaan uit de alfabetversjes van Rie Cramer, daaronder staat een sonnet van Kusters dat ermee aan de haal gaat. Het geheel is ingebed in de allesbehalve zoete tekeningen van Bertrams.  Het is een alfabet voor volwassenen geworden. Een alfabet heeft iets magisch, vindt Kusters, zeker zoals Rie Cramer het doet. „Ze zegt niet zoiets als ‘A staat voor Aapje’, nee A ís een aapje. Dat is meteen een schepping. De magie daarvan spreekt me aan. Dat je met woorden echt iets in de werkelijkheid present kunt stellen.” Dat is natuurlijk wat dichters nastreven, ook deze. En wie over woorden en letters dicht, dicht ook al gauw over de taal en het dichten zelf. Ook hier is dat zo. Kusters: „Van lezers hoeft dat vaak niet weet ik wel, maar ik denk: in feite is ieder gedicht een poëticaal gedicht, en dat bedoel ik niet als slimmigheidje. Het is niet vanzelfsprekend dat woorden zo op een bladzij terecht komen. Een gedicht zegt iets over een gedicht, ook als het er niet over gaat, door de manier waarop het zich presenteert.” In de eerste regel staat: ik zwem door mazen. Ik ben dus een vis? „En al gauw ben je dan een metaforische vis, dan gaat het toch weer over een mens. Als je door mazen zwemt en er is geen net, dan ontsnap je dus, maar waaraan? Er is ogenschijnlijk geen enkele bedreiging of beperking.” Dus meteen een raadselige regel. „Ja, je zou dan denken er is vrijheid, dat past ook goed bij de V, het V-teken. Het kan alle kanten op, ook achteruit, maar dat is misschien paradoxaal in een ruimte zonder coördinaten.” Want zo leest u ‘geen net’? „Die betekenis komt wel mee. Taal is ook een soort net, begrippen vormen een structuur. Die structuur is ook een soort net dat je over die onbenoembare, ongrijpbare en onbegrijpelijke wereld probeert te gooien. Heel veel krijg je niet mee, vang je niet, dat glipt door de mazen. Je kunt het net ook verfijnen, dat is wat je met poëzie probeert en dat is ook wat het soms moeilijker maakt voor mensen die wat grotere mazen nodig hebben. Dus dat net is voor mij met taal verbonden.” Dan is het wel verrassend dat u schrijft: ‘maar er is geen net’. „Die vrijheid is ook bedreigend, dat komt straks in de slotregels tot uiting.” Er staat dus ook zoiets als: ik heb niet de beschikking over de taal, over een fijnmazig net. „Ja, zo kun je het ook lezen. Dat is niet ver weg van wat ik gemeend heb te schrijven. En waar poëzie ook voor een deel van leeft is dát er tussen de woorden mazen zijn die je kunt suggereren, dingen die eigenlijk niet te zeggen zijn. Wat dan met een groot woord ‘het onzegbare’ heet, waar je geen woorden voor hebt maar waar de woorden die er wel  zijn, aan raken. Waar betekenissen mee kunnen komen die in de dagelijkse taal niet voorstelbaar zijn. Maar het is hier vooral de lezer even een idee geven van: vrijheid, heerlijk toch.” Het klinkt toch ook alsof het niet helemaal heerlijk is. Door het woord ‘maar’. „Ja. Het gaat hier duidelijk toch om iets paradoxaals. Als er geen net is maar wel mazen, dan is er eigenlijk één grote maas.” Of het zijn metaforische mazen. Dat voel je dan toch wel aan je water als poëzielezer. Evenzogoed zie je een vis niet meteen achteruit zwemmen uit een net. „Nee, we moeten ook aan de vis blijven denken. Die zit dan vast met z’n kieuwen.” Dan staat er ‘mijn soort is in dit water uitgezet’. Dan word je wel weer sterk bepaald bij dat ‘ik’ een vis ben. „Een metaforische vis. Mijn soort, het gaat hier toch ook wel, helaas lezer, over dichters. Maar daar hoef je niet aan te denken, het kunnen ook gewoon vissen zijn. We zijn in dit water uitgezet, dat heb je niet zelf gedaan. Je bent in dit water waarin je mag zwemmen, en zelfs ook moet zwemmen, maar dan komen die vissers.” Die hebben het voor ons verbruid – en dan komt er een enjambement dat je echt op moet lossen, of mag je daar van u ook wel even pauzeren. „Nee je moet daar echt wel doorlezen. Die doorgaande beweging, dat zwemmen, dat zit hier toch ook wel in de enjambementen. Je moet wel doorzwemmen anders kun je het niet begrijpen. Wat je bij Nijhoff ook zo mooi kunt zien in dat gedicht ‘Het souper’: ‘wij voelden hoe een groot/ Waaien ons aangreep, hoe de wieken van de/ vaart van den tijd ons droegen naar den dood.’ ”  Je moet eigenlijk in één keer doorlezen tot het eind van de strofe. Er is hier ook geen komma meer te zien. „Nee, daar let ik wel heel erg op, op interpunctie. Interpunctie kan ook allerlei mogelijkheden weer verbruien, maar ik heb komma’s en punten wel echt nodig. Hier is het goed dat er juist geen komma’s zijn.” Wie zijn die vissers? „Dat weet ik niet. Ze deugen in ieder geval niet, want ze hebben het verbruid door niet te talen naar de oude wet.” Wat is dat dan voor een oude wet? Mijn eerste associatie zou iets bijbels zijn, ook vanwege die vissers. „Ja dat heb ik ook bedacht. Ik denk aan Genesis waar God het water van het droge scheidt. Dat is de oude wet, dat die gescheiden moeten zijn, een stabiel wereldbeeld. Die vissers talen daar niet naar, ze vissen overal, ze houden zich niet aan die wet.” Dat is wat u bedoelt met ‘beperking’, een grens? „Beperking heeft ook al gauw een figuurlijke betekenis, dan kom je weer bij die mazen uit. Er is iets negatiefs voor het water, want het mag niet overal zijn, maar dat heeft weer iets geruststellends voor wie de beperking van dat water wel fijn vindt.” En wij zijn in het water. Wat is een maalstroom precies? „Dat is een grote bedreigende kolk in zee. Chaos zou een ander woord kunnen zijn. Voor wie uit de maalstroom, uit de chaos, wordt gered, was het water dus in zekere zin weer beperkt.” Waar is de ‘ik’ gebleven die uit de maalstroom is gered? „Nou die is dus op het droge. Die is voorbij zijn kieuwen gezwommen…” Wat is dat, voorbij je kieuwen zwemmen? „Ja dat is doodzijn misschien? Dat je je kieuwen achter je laat, als vis. ‘Hals over kop’ zeggen we ook. Het heeft iets te maken met adem, vissen op het droge. Dus het heeft wel iets met dood te maken.” ‘Omdat’ is hier misschien ook best moeilijk. Waar wijst dat naar terug? „Hij wordt gered omdát-ie snel voorbij z’n kieuwen zwemt, door dood te gaan dus eigenlijk. Dat heeft ook met dat net te maken, dat je niet wordt vastgehouden door die kieuwen, het heeft met ruimte en beweging van doen. Ik was er echt heel blij mee, met dat zinnetje, ‘omdat hij snel voorbij zijn kieuwen zwemt’. Zo’n zinnetje  waarvan je niet helemaal goed weet wat het uitdrukt maar gevoelsmatig, en dat is toch heel belangrijk, weet je: daar zeg ik iets.” Er is echt een wending hier in het sonnet: het begint opnieuw. ‘Ik ben een vis’. En dan: ‘ik ben een hele school’. „Ik ben niet de enige, ik hoop hier iets te zeggen wat voor meer vissen geldt. De identiteit is hier toch ook wel een identiteit die verlangt naar ergens deel van zijn.” Verlangt naar of gewoon is? „Het verlangen maakt zichzelf waar. En die school heeft dan ook te maken met dat je in een traditie staat. Een school vissen is een groot organisme zou je kunnen zeggen, net als een zwerm vogels, of bijen.” Tot in mijn graten toe. „Dat is dus tot op het bot. Bij graten denk je toch aan een dode vis, of aan een gebakken vis, maar hoe dan ook: tot in het uiterste ben ik verbonden met de anderen, ben ik een school.” Verwijst die school ook nog terug naar ‘mijn soort’ uit het octaaf? „Ja, de mensen die met taal leven. Het klinkt gauw alsof je jezelf heel bijzonder vindt, maar je leeft natuurlijk toch als je dichter bent met en van taal.”  Het is een soort. Daar kun je niet onderuit. „Het zijn wezens die zich in de taal als een vis in het water voelen, om het maar een beetje flauw te zeggen.” Die niemand eet, dat klinkt hier alsof dat ook jammer is.  „Nou misschien is een vis wel op de wereld om gegeten te worden. Als die vis ook een dichter is, wil-ie wel gegeten worden. Door de toon wil ik voorkomen dat het iets van zelfbeklag wordt, dat is niet de bedoeling, maar we weten het wel, dat dichters niet altijd eh…” Het betekent zoiets als ‘die niemand blieft’? „Ja. Maar het is dus geen klagen! Het is een opgewekt gedicht vind ik zelf. Ik hoop dat de toon het redt. Complexiteit hoeft niet zwaar te zijn. Dat hoop je dan tenminste.” Ik zwem door mazen, maar er is geen net, kan alle kanten op, ook achteruit. Mijn soort is in dit water uitgezet, maar vissers hebben het voor ons verbruid door niet te talen naar de oude wet dat zelfs het water zijn beperking kent voor wie er uit de maalstroom wordt gered omdat hij snel voorbij zijn kieuwen zwemt. Ik ben een vis, ik ben een hele school tot in mijn graten toe, die niemand eet. Vermenigvuldigd door die ene angst: dat ik ontkomen zal bij elke vangst, dat ik de enige ben die men vergeet, die als ondood door zijn woorden doolt.  Wiel Kusters Uit: Alfabels||https://www.nrc.nl//nieuws/2022/09/08/ik-hoop-iets-te-zeggen-wat-voor-meer-vissen-geldt-a4141176
2022-09-09||Column | Een postuum geschenk van W.F. Hermans||Op 1 september woonde ik in de Nieuwe Kerk in Amsterdam de afsluiting bij van het W.F. Hermansjaar. In meerdere opzichten was het een feestelijke gebeurtenis. Niet alleen omdat koning Willem-Alexander het 24ste en laatste deel van Hermans’ Volledige Werken in ontvangst nam en de serie, waarvan hem als kroonprins zeventien jaar eerder in diezelfde kerk  het eerste deel was overhandigd, nu compleet in zijn royale boekenkast had staan, maar ook omdat alle aanwezigen bij het verlaten van de kerk een cadeau meekregen.  Aanvankelijk meende ik dat het een prospectus met koninklijk keurmerk was van Hermans’ uitgeverij, maar toen ik thuis de cassette openmaakte, bleken er twee kleine boekjes met gemarmerde kaft in te zitten. Het ene was een facsimile van Hermans’ notitieboekje uit de jaren 1941-1946, dat ik ervoer als een geschenk uit het Hermansiaanse Walhalla. Het andere bevatte onder meer een transcriptie van die notities.  Het ontroerde me om de hanenpoten te zien, waarmee Hermans mogelijke titels had genoteerd voor ‘Ter schrijven proza’. Dichter bij een geliefde schrijver kun  je niet komen, besefte ik.  Het genot werd nog groter toen ik bij de lijstjes kwam met boeken die hij gelezen had. Gemiddeld waren het er zo’n twaalf per maand, vooral Duitse, Franse en Engelse klassiekers. Alsof hij daarin wilde afkijken hoe het moest.  Hermans’ literaire voorkeur lag vooral bij de negentiende en vroeg-twintigste eeuw. De Nederlanders op die lijstjes waren Marsman, C.C.S. Crone, Du Perron, Slauerhof, Vestdijk en Bordewijk. De leukste titel was Volgende patiënt, een hondenboek van dierenarts Dr. J. Gajentaan.  Even stapte ik de beklemmende wereld van W.F. Hermans weer binnen. Die sensatie werd versterkt door zijn ook in het boekje opgenomen brief aan een lezende jonkheer. Daarin schrijft hij een groot bewonderaar te zijn van het werk van Kafka, en dan vooral van eenzame personages. Toen ik daarna een door hem vertaald fragment van Nietzsche las, dat begint met  ‘Vlucht, mijn vriend, in uw eenzaamheid’, zag ik dat hij zijn literaire koers definitief had uitgezet.  Het meest ontroerde me in dit boekje echter de brief, die Hermans een maand voor zijn dood in 1995 schreef aan zijn jonge vriend Bas Godska van der Spruit. Ze hadden elkaar leren kennen in 1990, toen de 15-jarige Godska hem kwam interviewen voor de schoolkrant van het Barlaeus Gymnasium, waarvan Hermans zelf hoofdredacteur was geweest.   Uit die brief kun je opmaken dat Godska een roman wil schrijven. En dan adviseert Hermans hem: ‘Onder schrijven dient niet verstaan te worden drie versjes van twee regels elk en een boel subsidie, maar flink, meteen 250 bladzijden!’ Ook vertelt Hermans zijn jonge adept dat hij in een kliniek zal worden opgenomen. Dat zijn einde nabij is, lijkt dan nog niet tot hem te zijn doorgedrongen. En juist de afwezigheid van dat besef van de naderende dood is zo aangrijpend.   Zevenentwintig jaar later schrijft Godska Hermans postuum hoe hij kort voor de Russische invasie in Oekraïne zijn huis bij Kiev heeft verlaten met alleen hun briefwisseling op zak. De oorlog doet hem beseffen dat Hermans’ lessen over beschaving en chaos nooit eerder zo toepasselijk zijn geweest als nu. En dan schrijft  Godska tot slot: ‘Maar je regel dat alles wat niet mis kan gaan ook misgaat, blijft geldig.’ ||https://www.nrc.nl//nieuws/2022/09/08/een-postuum-geschenk-van-wf-hermans-a4141175
2022-09-09||Onrust over grotere terrassen in de hoofdstad||In de meer dan zestig jaar dat Het Lieverdje de wacht houdt op het Spui in Amsterdam, was het standbeeld stille getuige van maatschappelijke onrust en stadse fratsen. De Provo’s kwamen  bijeen rond het bronzen straatschoffie, het werd gekidnapt, versierd en omver gereden. Wie tot twee jaar geleden het kunstwerk wilde bewonderen kon dat doen vanaf de bankjes op het plein. Maar sinds corona staat Het Lieverdje ingeklemd tussen de stoeltjes en tafeltjes van Hoppe en Café Luxembourg. Alleen de oplettende kijker ziet het beeld nog staan, tussen  bloembakken en  lichtsnoeren. De openbare bankjes zijn richting de straat gedraaid om plaats te maken voor de horeca. Wie nog  van het Spui wil genieten betaalt nu een paar euro voor een stoel en een kop koffie. Fietsers, scooters en voetgangers vechten intussen om de ruimte op straat:  van de stoep is weinig meer over.   „De geschiedenis leert dat elke millimeter die door de horeca in beslag is genomen nooit meer wordt teruggegeven”, zegt Walther Schoonenberg, secretaris van de Vereniging Vrienden van de Amsterdamse Binnenstad (VVAB), terwijl hij van het Spui naar het Singel wandelt. Op de Heibrug blijft hij staan, wijzend naar de stoelen en tafels op de brugvleugel. „Waar het terras nu staat waren eerst parkeervakken. Op zich is het goed dat die auto’s daar weg zijn, maar de ruimte die vrijkomt wordt steeds gelijk weer vol gezet. Het is al erg genoeg dat voetgangers niet meer over de stoep kunnen lopen, maar je wordt zo ook verplicht om een drankje te bestellen als je aan de kade wilt zitten. ” Tijdens de coronapandemie gaf burgemeester Femke Halsema horecagelegenheden bij hoge uitzondering toestemming om hun terrassen uit te breiden. Uitbaters konden zo hun misgelopen inkomsten enigszins terugverdienen en terrasbezoekers genoten op veilige  afstand van elkaar van hun drankje. Op 31 oktober loopt dat uitzonderlijke beleid af, kondigde Halsema deze zomer aan.  Maar als het aan het nieuwe college  ligt is dat nog maar de vraag. In het coalitieakkoord van mei staat dat het stadsbestuur ernaar streeft „waar het zonder overlast kan de uitgebreide terrassen uit de coronatijd voort te zetten”. Halsema, die zich hard maakt voor een minder druk en toeristisch Amsterdam, leek verrast door deze  passage.   Inmiddels roeren  bewoners en organisaties zich in het debat. Het zou  weleens druk kunnen worden op de acht informatieavonden over het terrassenbeleid die de gemeente deze maand organiseert. In drie stadsdelen zijn die  al geweest; komende maandag, dinsdag en woensdag komen de overige stadsdelen aan de beurt (met Centrum die laatste avond, in de Zuiderkerk).   De zorgen over de coronaterrassen zijn divers. De VVAB en haar achterban maken zich druk om de teloorgang van het ‘beschermd stadsgezicht’ van Amsterdam: de karakteristieke grachten, singels en pleinen zijn volgens de vereniging geen plekken die  ten prooi moeten vallen aan smakeloze plastic tafels en parasols. „Ik ben niet per definitie tegen terrassen”, nuanceert Schoonenberg. „Maar waarom moet elke vrije centimeter gelijk naar de horeca?” Ook bij de Voetgangers Vereniging Nederland klopten bezorgde leden aan:  „Al jaren heerst er minachting voor de voetganger in de stad. Er bestaat wel een uitgebreide terrassennota, maar geen voetgangersnota”, zegt voorzitter Patty Muller. „Nu bepaalt het terras hoeveel plek er overblijft voor de voetganger. Dat zou andersom moeten zijn. De openbare ruimte is inmiddels onbegaanbaar voor mensen die slecht ter been of op leeftijd zijn.” Een voorbeeld van hoe het ook kan? Walther Ploos van Amstel, lector stadslogistiek aan de Hogeschool van Amsterdam en ondertekenaar van een protestbrief over het terrassenbeleid, wijst naar de Reguliersdwarsstraat. Daar gaan voetgangers en terrassen harmonieus samen, dankzij een verbod op fietsers en automobilisten. „Het is een kwestie van keuzes maken. De straten zijn nu eenmaal niet van elastiek.”  Ook Patty Muller en Walther Schoonenberg zien   liever terrassen op parkeervakken dan op de stoep. „Maar ook dan blijft het vraagstuk van de leefbaarheid overeind”, zegt Muller. „Er zit een grens aan hoeveel herrie, troep en patatvreterij je wilt hebben in de stad.” ||https://www.nrc.nl//nieuws/2022/09/08/onrust-over-grotere-terrassen-in-de-stad-a4141029
2022-09-09||Gaudeamus opent met een ontroerend sheng-concert||Het Utrechtse TivoliVredenburg, met zijn vele zalen bewees zich woensdagavond opnieuw de ideale locatie voor de openingsavond van het nieuwe-muziekfestival Gaudeamus.  De avond begon traditiegetrouw met een concert van Asko|Schönberg. In de kamermuziekzaal van TivoliVredenburg, Hertz, vergaten presentatoren Brechtje van Dijk en Allison Wright even dat er al een rijk voorprogramma was geweest, met onder andere een energieke performance van percussietrio XTRO en de 450 kilo wegende ‘sluisfluit’ die Gemma Luz Bosch in het water bij de eeuwenoude Weerdsluis heeft gehangen.  Hoogtepunt van het hoofdconcert bleek The Color Yellow van Huang Ruo, een nieuw concert voor de sheng, een Chinees mondorgel bestaand uit meer dan dertig bamboepijpjes.  Ruo’s mengt traditionele Chinese muziekelementen muziek. Dat gaat niet altijd even gemakkelijk; veel Chinese instrumenten zijn anders gestemd dan Westerse. Ruo verstopt dat feit niet, maar zet het juist aan: in dit concert gaf hij de musici opdracht hun instrumenten lichtjes te ontstemmen. Zo ontstond er een zijdezachte onzuiverheid die het hele stuk liet schitteren. Bijzonder aan de sheng is dat het instrument zowel bij in- als uitademing klank produceert. Dat hoorde je al bij de eerste noten van het concert. De sheng leek bezit te nemen van stersolist Wu Wei – zijn lichaam één grote blaasbalg.  De klagende finale ontroerde. Na het dissonante van de vorige delen vertraagde hier de harmonische beweging en zweefde Ruo’s oneindige melodie over een kaal landschap.  Na zo’n ijzersterke start stelde Rembrandt Frerichs’ project Off the Caroussel enigszins teleur.  In opdracht van Gaudeamus selecteerden hij en drummer Vinsent Planjer  acht klassieke musici om ze te scholen in improvisatie. Maar hoe levendig Frerichs’ basispartituur ook was, de klassieke musici bleven er nog te veel mee bezig. De avond sloot af met Feliz Anne Reyes Macahis’ Diwata, een wat zweverig stuk, en llolli-Pop van en met  Alex Paxton, trombonist en een van de genomineerden voor de Gaudeamus Award (aanmoedigingsprijs voor jonge componisten).   llolli-Pop bleek een overdonderende muzikale trip; alsof je vastgeketend zat aan een op hol geslagen draaimolen. Paxton blies en kreunde door zijn instrument, met steeds een andere demper voor de beker. Het orkest achtervolgde Paxton met demonische duizelmotiefjes. Halverwege liet hij zijn trombone hangen en schreeuwde hij zijn stem kapot. Goed? Slecht? Paxtons werk is veel te gevaarlijk voor die woorden. Klassiek Gaudeamus Muziekweek. Concerten van o.a. XTRO, Asko|Schönberg, Rembrandt en de Staalmeesters. Gehoord: 8/9, TivoliVredenburg, Utrecht. Terugluisteren via radio4.nl. Nog t/m 11/9. Inl: gaudeamus.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/08/gaudeamus-opent-met-een-ontroerend-sheng-concert-a4141173
2022-09-09||‘Hij werd met gejuich aan tafel ontvangen’||De maqlouba leek mij zeer geschikt voor een etentje met  een vriendenclub, bijeengebracht door een   overleden vriendin en vakgenoot. Geschikt omdat dit gezelschap zich heel bewust is van het effect van hun handelen op de wereld. Een veganistisch gerecht is dan een goede start voor het  tafelgesprek.  Ik heb het recept gevolgd met twee uitzonderingen: de uien heb ik na het aanbakken niet laten stoven maar bij het opbouwen meteen op de auberginelaag gelegd. En de pistachenootjes heb ik niet gefrituurd omdat me dat niet nodig leek. Na twintig  minuten keek ik in de pan: er stond nog veel te veel bouillon in. Toen dat vijf minuten later nog zo was, heb ik het teveel aan bouillon afgegoten.   Na de voorgeschreven tien  minuten uitdampen brak het uur U aan: het omkeren van de maqlouba op een groot bord. Tot mijn opluchting kwam hij er heelhuids uit, al waren de tomaten door het afgieten een beetje scheefgezakt. Hij werd met gejuich ontvangen. De gasten mochten zelf de nootjes erop scheppen. We hebben gesmuld. Emilie Randoe Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl||https://www.nrc.nl//nieuws/2022/09/08/hij-werd-met-gejuich-aan-tafel-ontvangen-a4141030
2022-09-09||ECB verhoogt rente in de eurozone met 0,75 procentpunt, grootste stijging ooit||De Europese Centrale Bank (ECB) verhoogt de rente met 0,75 procentpunt, heeft de bank donderdagmiddag bekendgemaakt. Het is de grootste verhoging ooit, waarmee de rente voor het eerst in tien jaar weer boven het nulpunt uitkomt. Met een depositorente van 0,75 procent hoopt de ECB de hoge inflatie in de eurozone te beteugelen. Later gaat de rente nog verder omhoog, staat in de aankondiging van de ECB, omdat de inflatie voorlopig nog „veel te hoog” blijft. De centrale bank voorziet gemiddelden van 8,1 procent in 2022, 5,5 procent in 2023 en 2,3 procent in 2024. Het doel van de ECB is om de inflatie stabiel rond de 2 procent te houden. Klaas Knot, president van De Nederlandsche Bank, pleitte eind augustus ook voor een verhoging van 0,75 procentpunt. „We moeten het nog steeds groeiende probleem van de hardnekkig hoge inflatie krachtig aanpakken.”  Een rentestijging remt de economie af, omdat het duurder wordt om geld te lenen en juist aantrekkelijker om te sparen. Daartegenover staat het risico van een recessie en werkloosheid. De ECB maakte in juni al duidelijk dat ze bereid is het risico te nemen. Toen werd een stijging van 0,25 procentpunt in september verwacht, maar de aanhoudende recordniveaus van de inflatie vroegen om hardere maatregelen. In augustus waren de prijzen in de Eurozone 9,1 procent hoger dan een jaar eerder, bleek uit voorlopige cijfers.  Niet alle landen zullen even blij zijn met de renteverhoging. Italië en Griekenland, die al een hoge staatsschuld hebben, zijn nu nog meer geld kwijt aan nieuwe leningen. Om dat tegen te gaan lanceerde de ECB bij de vorige renteverhoging al een nieuw monetair instrument. De botsende belangen spelen een rol in de relatief trage besluitvorming van de ECB. Zo verhoogde de centrale bank van de Verenigde Staten de rente deze zomer twee keer met 0,75 procentpunt, naar 2,25 tot 2,5 procent. De hogere rente in de VS beïnvloedt ook de wisselkoers: een euro staat op het moment ongeveer gelijk aan een dollar, terwijl een dollar normaal minder waard is. Met medewerking van Egbert Kalse.||https://www.nrc.nl//nieuws/2022/09/08/ecb-verhoogt-rente-in-de-eurozone-met-075-procentpunt-grootste-stijging-ooit-a4141158
2022-09-09||Het is niet altijd slecht als alles minder wordt||Hoelang was het geleden dat ik een naald had laten zakken op een ronddraaiende plaat vinyl? Zeker twintig, vijfentwintig jaar. En nu had ons vakantiehuisje, een verbouwde boerderij in de Achterhoek, niet alleen een perfecte platenspeler – blinkend verchroomd, kraakheldere diamantnaald – maar ook een immense platencollectie, verspreid over planken en rekken. Overwegend klassiek, maar ook wat Beatles, U2, Paul Simon, en – die zette ik als eerste op – Elvis Presley.  Well that’s all right, mama… That’s all right for you… Ongelooflijk, wat een geluid! Het was een van de originele albums, geperst in de jaren 50. Je stond gewoon midden ín de Sun Studio in Memphis. Alles hoorde je. De vingertoppen op de snaren, wat voor weer het buiten was, de schoenkleur van de bassist, Elvis’ adem.  Bevorderlijk was dat het in de wijde omgeving muisstil was. ’s Ochtends hadden we een ree gespot vanuit de tuin, die we nog niet volledig hadden verkend. Mijn zoon en ik waren teruggedeinsd bij een verlaten stacaravan met een zware, akelige atmosfeer. De dag erna hoorden we het van de eigenaresse, een weduwe van tegen de tachtig. Haar zoon was daar na een scheiding gaan wonen, bleek ernstig ziek en overleed kort daarna. Toen ik die avond  Brothers in arms (1985) van Dire Straits op de draaitafel legde, voelde dat ineens als een vorm van schennis. Was deze lp van die zoon geweest? Net als ik had hij dan ouders die vooral klassiek luisterden, en zelf had hij er een plankje moderne herrie bij gespaard.  Het volgende besef was dat dit type sensatie met de digitalisering is verdwenen. Niemand bezít meer muziek. Als je niet beschikt over eigen unieke exemplaren van gekoesterde albums, hebben die ook geen intimiteit meer waarop je inbreuk kunt maken. Vaag had ik het vermoeden dat er lessen te trekken waren uit het analoge tijdperk. Niet dat we hiernaar teruggaan, of terug zouden moeten, maar nu de sterren onloochenbaar in het teken staan van krimp, schaarste en consuminderen, kan het geen kwaad ons af te vragen of we die beperkingen ook anders kunnen ervaren dan als een achteruitgang. Kunnen we leren ze op te vatten als vooruitgang op een ander vlak? Ach, die goede oude tijd toen alles slechter was… Dat bleven onbestemde, vrijblijvende gedachten, totdat ik de drukproef in handen kreeg van het eind september te verschijnen boek This is what it sounds like. Wat muziek met ons doet van Susan Rogers, ooit opnametechnicus en producer van onder anderen  Prince, tegenwoordig hoogleraar muziekcognitie in Boston. Het is een buitengewoon aanstekelijk boek, waarin Rogers haar persoonlijke verhalen uit de muziekindustrie vermengt met wetenschappelijke inzichten.  Het analoge muziektijdperk herinnert eraan dat juist rafelranden en gebreken de wereld reliëf en gloed kunnen geven. Susan Rogers is allerminst nostalgisch, of blind voor de evidente vooruitgang van de digitale techniek, maar hier en daar onderkent ze ook wel hoeveel warmer en authentieker het analoge hifi-tijdperk klonk, en vooral: hoe technici en producenten anders zijn gaan kijken naar vermeende ‘fouten’ van artiesten tijdens de opnames: een noot die er net naast zit, een stem die te laat inzet. Digitaal is elke onvolkomenheid moeiteloos weg te werken. „Maar door dat te doen poetsen ze die unieke en onthullende muzikale gestes weg die vorige generaties zo waardeerden en die ook vele luisteraars van nu graag willen horen.” Dit gaat over muziek, maar die kun je denk ik goed als metafoor of pars pro toto zien voor een bredere cultuur die imperfectie verwerpt. In de nabije toekomst van schaarste en krimp  zullen we beslist meer imperfectie ervaren. Het analoge muziektijdperk herinnert eraan dat juist rafelranden en gebreken de wereld reliëf en gloed kunnen geven. Dat ik geniet van ruwe vintage is ook omdat dit past in mijn ‘luisteraarsprofiel’, het centrale begrip in Rogers’ boek. Ze onderscheidt zeven dimensies in luisterervaring: authenticiteit, realisme, vernieuwing, melodie, tekst, ritme en timbre. Luisteraars met een voorkeur voor realisme stellen zich tijdens het luisteren de uitvoerenden voor (17 procent), of verbeelden zichzelf op het podium (11 procent). Aan de andere kant van dit spectrum bevinden zich luisteraars die eigen herinneringen zien of abstracte visualisaties. Hun voorkeur gaat uit naar andere muziekstijlen, met gesampelde computerklanken in plaats van herkenbare akoestische instrumenten. Denk aan Dua Lipa of Chris Brown. Elke luisterdimensie correspondeert weer met een eigen breincircuit. In verschillende leeftijdsfasen kunnen weer andere dimensies dominant zijn. Voor puberbreinen is vernieuwing en avontuurlijkheid belangrijk. Daarom kan muziek die je op die leeftijd ontdekt zo’n blijvende, maatgevende indruk maken. In mijn geval kwam daar bij dat ik popmuziek aanvankelijk stiekem luisterde. In ons klassieke muziekmilieu – mijn opa was dirigent, mijn vader speelde contrabas in diens orkest, enzovoorts – gold alle naoorlogse muziek als inferieure herrie. Ik begrijp hoe komisch het klinkt, maar voor mij was Elvis Presley werkelijk een schok, een ontdekking. De eerste niet-klassieke tweedehands plaat die ik kocht was Goats Head Soup (1973) van The Rolling Stones. Het nummer dat ik grijs draaide: ‘Angie’. Authentiek, realistisch, de identificatie via de tekst: dit paste mij. Rogers schrijft: „De muziek waarop je het sterkst reageert kan die aspecten van je persoonlijkheid blootleggen die het meest ‘jezelf’ zijn – de plaatsen waarheen je geest steevast terugkeert wanneer hij fantaseert of aan het dagdromen is.” De draaitafel was een altaar voor ons ernstige ritueel Ik lees dit boek vooral als een pleidooi om bewuster, intensiever te luisteren. Dat is wat mij betreft de eerste en voornaamste les uit het analoge tijdperk. Bewuster, aandachtiger, gerichter luisteren, kijken, lezen, proeven. „Dus door meer te weten te komen over de eigenschappen van muziek die het best aansluit bij je luisteraarsprofiel, zul je niet alleen een betere luisteraar worden; je zult ook meer toegang krijgen tot de kern van je wezen.” Tijdens het draaien van die plaatjes, daar in de Achterhoek, moest ik vaak aan Matthijs denken. Matthijs had een oranje Zündapp waarop hij heen en weer scheurde tussen onze school en zijn huis, een woonboerderij in Hazerswoude. Achter in de diepe tuin, langs een vaartje waar in mijn herinnering een zwaan doorheen zwemt, had hij een eigen knutselschuur. Daar konden we ongestoord roken, blowen, en vooral: plaatjes draaien. De draaitafel was een altaar voor ons ernstige ritueel. Zodra de naald zakte, hield je je adem in. De eerste tikjes uit de speakers, de arm en het contragewicht die lichtjes deinden, het gekraak, het scheerlicht in de groeven. Elkaar verwachtingsvol aankijken. Wat zou er komen? Destijds waren die platen waardevol omdat je ervoor spaarde, omdat je er halve middagen de bakken voor afstruinde van dat tweedehandswinkeltje in de Burgsteeg in Leiden. Die investeringen maakten elke plaat op voorhand waardevol. Je oor was welwillend, maar al te bereid iets moois op te merken. Nu klik je op Spotify onmiddellijk door als alleen al een intro je niet meteen aanstaat. Die grenzeloze beschikbaarheid is natuurlijk een waanzinnige rijkdom. De digitale revolutie verloste mij, authentieke sloddervos, van de zorgvuldigheid die me aan dat draaien van lp’s ook tegenstond. Maar iets meer aandacht, iets meer zorg, iets meer oprechte koestering, dat kan geen kwaad.  Zolang we niet overdrijven. Thuis behandelden we klassieke grammofoonplaten alsof ze van perkament waren. Na gebruik moesten ze met een blaaskwastje van stofjes worden ontdaan, alvorens ze teruggingen in de antistatische hoezen waarmee het oorspronkelijke plastic was vervangen. Het beste zou zijn om ze helemaal nooit af te spelen. Elk gebruik ervan was een noodzakelijk kwaad, een concessie die mijn ouders met pijn in het hart toestonden. Niets mocht slijten. Het leven mocht nergens vat op krijgen. Er was één specifieke middag, in een nazomer, aan het einde van de schoolvakantie. We hadden Franse chansons geluisterd, er stukjes uit vertaald, met een Prisma-woordenboekje. Dat was op zichzelf allemaal al groots en meeslepend. Maar het hoogtepunt was dat Matthijs in het bezit was gekomen van een exemplaar van Waiting for the sun (1968), het derde album van The Doors, met daarop het nummer ‘Summer’s Almost Gone’, met woorden  die op mij inwerkten als mystieke poëzie: ‘Morning found us calmly unaware / Noon burn gold into our hair / At night, we swim the laughing sea / When summer’s gone / Where will we be?’ Het is niet het beste nummer van The Doors, en ook niet van hun beste lp. Waarom dan toch die geluksensatie? Was het de wiet, de wijn? De ondergaande indian summer-zon in de polder, met die zwaan die geruisloos langs schoof? Nee, begrijp ik na Rogers boek, het nummer viel gewoon naadloos mijn luisteraarsprofiel binnen. Behalve die authenticiteit en het realisme staat het schuifje ‘tekst’ bij mij beduidend hoger dan ritme, melodie en timbre. Toch speelde hier uiteraard ook iets anders: er was een vriendschap begonnen met iemand met hetzelfde luisterprofiel. Iets wat ik, met mijn wat afwijkende reis door de muziekgeschiedenis, niet voor mogelijk had gehouden.  Mijn ouderlijk huis leek in inrichting op ons vakantiehuis in de Achterhoek. Donker. Veel eiken. Etna-fornuis met gasoven. Alle apparatuur kwam uit de jaren 70 en 80, maar in mentaliteit waren dit de jaren 50, die ongeschonden de revolutie hadden doorstaan. Bij klasgenoten als Matthijs bleek dit niet heel anders. Misschien was het daarom dat wij midden in de nineties zo hartstochtelijk naar Beatles, Doors, Dylan en Stones luisterden op onze pick-ups, walk- en discmans. Misschien was het daarom dat de meisjes hippiejurken kochten op het Waterlooplein in Amsterdam, dat we wiet rookten en oosterse filosofieën lazen bij walmende wierookstokjes. We moesten de bevrijding inhalen die was voorbijgegaan aan onze ouders, die nog leefden in hun kille isoleercellen, en niet doorhadden dat het feest was op straat. In dit vakantiehuis was blijkbaar iemand opgegroeid onder een vergelijkbaar gesternte. Iemand die ik ook had kunnen zijn, gestorven in een stacaravan in de tuin van zijn moeder. O nee, dit klopt niet helemaal, hier verdraai ik iets, maar laat me maar even. Laat me mijn eigen gang maar gaan, om met Ramses Shaffy te spreken, die hier ook royaal vertegenwoordigd is, tot niet geringe vreugde van mijn luisteraarsprofiel. Wat nieuw was: we luisterden hier plotseling met z’n vieren, met het hele gezin. Door die platen kon ik de kinderen vertellen over die luistersessies bij dat polderschuurtje, en kwam hun moeder met verhalen over dansavonden (in haar profiel is ‘ritme’ een beslissende dimensie).  Susan Rogers wijst er in haar boek op dat met de introductie van de Sony Walkman in 1979 gezamenlijk luisteren goeddeels teloorging. Goed, wij deden het nog op school, zoals we ook cassettebandjes voor elkaar samenstelden. Nu heb ik geen idee wat mijn kinderen op vakantie luisteren op de achterbank. Hier geldt hetzelfde bezwaar dat George Orwell tegen de centrale verwarming had: voor de openhaardwarmte kroop het hele gezin nog samen in één ruimte. Ach vroeger, toen alles slechter was…  Nee, we hoeven niet terug naar de open haard, naar de grammofoon, maar zo af en toe gezamenlijk iets luisteren kan de onderlinge band versterken. Opnieuw is de muziek hier pars pro toto. Zouden de naderende krimp en schaarste ook in staat zijn om de sociale cohesie te versterken, en te leren dat het delen van ervaringen iets anders is dan het aantikken van een ‘share’-icoontje?  Overal alles individueel kunnen beluisteren heeft ook gevolgen voor de productiekant, lees ik bij Rogers. Zoals de nieuwe generatie digitale technici de authentieke imperfectie wil wegpolijsten, zo mag muziek die een breed publiek van passieve luisteraars wil bedienen niet te veel muzikale verrassingen bevatten. Ook dit zie je op allerlei terreinen. Netflix-series als Emily in Paris zijn gemaakt om passief te kijken. Je kunt intussen strijken, of zelfs een krant doorbladeren vol rubriekjes om maar half te lezen.  Het lijkt me geen achteruitgang als schaarste en krimp ons dwingen zo’n wegwerphouding de rug toe te keren, en ons bewuster te maken van onze kijk-, luister-, lees- en smaakprofielen.  Rogers organiseert vaak luistersessies waarin collega’s en vrienden hun favoriete muziek delen en met elkaar bespreken. Dat lijkt me iets dat elke organisatie, klas of vriendenkring geregeld zou moeten doen. Veel analoge lessen komen daarin samen: het gerichter, waarderender luisteren, het delen van ervaringen, en misschien zelfs een vermoeden hoeveel beter alles was toen alles nog slechter was.||https://www.nrc.nl//nieuws/2022/09/08/de-goede-oude-tijd-toen-alles-slechter-was-2-a4141034
2022-09-09||Als Gorbatsjov niet zo koppig en vredelievend  was geweest had de Sovjet-Unie nog bestaan||Als het aan Michail Gorbatsjov had gelegen, was de Sovjet-Unie eind 1991 niet uit elkaar gevallen, maar veranderd in een vrijwillige statenbond van nationale republieken onder zijn leiding. Hoewel het een zwaktebod was, hoopte hij daarmee toch te redden wat er te redden viel. Maar het was al te laat, om de eenvoudige reden dat zijn macht niets meer voorstelde. De welwillende politicus die de economie van zijn land had willen hervormen, mensenrechtenactivist Andrej Sacharov vrijliet, de dictatuur beëindigde, de Oostblokstaten hun vrijheid teruggaf, met de Verenigde Staten overeenkwam het kernwapenarsenaal af te bouwen, de Stalin-terreur bespreekbaar maakte, persvrijheid toeliet en zich zelfs niet tegen de Duitse hereniging verzette, werd in eigen land door velen verguisd. Zijn politiek van glasnost (openheid) en perestrojka (verbouwing) was op een ramp uitgelopen. De Sovjet-bevolking had van Gorbatsjov dan misschien vrijheid gekregen, maar geen geld. En het geld dat er was, werd met de dag minder waard. Bovendien konden ze er bijna niets mee kopen, want de schappen in de winkels waren vrijwel leeg. Toch had het niet zover hoeven komen als Gorbatsjov in eigen land niet zo’n aarzelend leiderschap had getoond en hij naar zijn voorganger en leermeester Joeri Andropov had geluisterd. De voormalige KGB-chef, die in 1982 Leonid Brezjnev als partijleider was opgevolgd, zag weliswaar de noodzaak van hervormingen in, maar dacht er geen seconde aan om de macht met anderen te delen. In een onmetelijk groot land als de Sovjet-Unie was een autoritair systeem volgens hem de beste garantie voor stabiliteit. Hoogstens kon volgens Andropov worden getornd aan de macht van het partij-apparaat, dat een obstakel vormde voor iedere denkbare hervorming. Dat Gorbatsjov hierin slaagde, is een van zijn grootste verdiensten.   Hervormingen waren vooral nodig om de Sovjet-Unie een supermacht te laten blijven. Als het aan de wereldeconomie wilde blijven deelnemen had het land met zijn zwaar verouderde productiemiddelen dringend nieuwe technologie, kennis en kapitaal uit het Westen nodig. Brezjnev was blind geweest voor die behoefte. Hij had miljarden dollar uitgegeven aan voedselimport, de financiering van exotische satellietstaten als Cuba en Vietnam en de aflossing van de enorme westerse schulden van vazalstaten als Polen, maar van het woord innovatie leek hij nooit te hebben gehoord. En dat brak de communistische heilstaat op, zeker nu aan de geldverslindende oorlog in Afghanistan geen einde leek te komen.  Andropov kreeg dan ook postuum gelijk toen een jaar na zijn plotselinge dood in 1984 zijn oogappel Gorbatsjov aan de macht kwam die in het kielzog van zijn hervormingen een mate van democratie invoerde, zoals zijn idool Lenin die voor ogen had. Over de chaos, het virulente populisme en het nationale separatisme  die daaruit voortkwamen gaat Collapse.  The Fall of the Soviet Union van de aan de London School of Economics docerende historicus Vladislav M. Zubok. Zijn boek is nu al een standaardwerk, al was het maar omdat het de economie in de nadagen van het Sovjet-imperium als uitgangspunt neemt. Nieuw is ook dat Zubok zich baseert op getuigenissen van alle hoofdrolspelers en op een lawine aan vrijgegeven officiële documenten, die laten zien hoe chaotisch en vaak funest aarzelend Gorbatsjovs besluitvorming verliep.  Tevens maakt Zubok korte metten met allerlei mythes, zoals dat de Verenigde Staten op de ondergang van de Sovjet-Unie uit zouden zijn geweest. Eerder heeft de Amerikaanse president George Bush senior alles geprobeerd om Gorbatsjov, die hij als een vriend beschouwde, uit het financiële moeras te trekken. Dat die inspanningen  uiteindelijk niets opleverden, had niet alleen te maken met Bush’ begrotingsperikelen in eigen land, maar ook met de gekrenkte trots van Gorbatsjov zelf. Opvallend is dat volgens Zubok het eigen defensiebudget geen rol van betekenis heeft gespeeld bij de val van de Sovjet-Unie. Met 15 procent van het BBP oefende het geen druk uit op de begroting. Nee, het was de som van een aantal andere, binnen - en buitenlandse  factoren die de Sovjet-Unie de doodsteek toediende. Het militaire overwicht van de VS, de lege staatskas, het opgekomen separatisme en de tegenwerkende en hopeloos verdeelde partij-elite – in 1989 waren zo’n 900.000 partijfunctionarissen ontslagen – zijn hiervan de belangrijkste.  De laatste twee waren een direct gevolg van Gorbatsjovs hervormingen. De door hem toegestane vrijheid bracht in de unierepublieken nationalistische politici naar boven, die het onafhankelijkheidsstreven daar nieuw leven inbliezen. In Georgië, Azerbeidzjan, Kazachstan en Litouwen werd het vervolgens hardhandig de kop in gedrukt, waarbij tientallen doden vielen. Gorbatsjov, die gruwde van geweld, trok zich dit persoonlijk aan. Maar al had hij het bloedvergieten proberen te voorkomen, hij was er wel verantwoordelijk voor.  Ondanks al die tegenslagen hield Gorbatsjov tot aan het eind toe hardnekkig vast aan zijn hervormingspolitiek en dan vooral aan de oeverloze discussies in het door hem opgerichte Congres van Volksafgevaardigden. Terwijl de politici in dat nieuwe overlegorgaan bekvechtend probeerden te ontdekken wat democratie was, werd de chaos om hem heen steeds groter en viel een deel van de partij-elite, die haar machtspositie steeds verder zag afbrokkelen, hem af. Volgens Zubok zegt die fatale combinatie van vasthouden aan een verkeerde koers  en besluiteloosheid niet alleen veel over het ideologische messianisme en de consensuspolitiek waarmee Gorbatsjov het roer koste wat het kost wilde omgooien, maar ook over het feit dat vrijwel niemand wist wat vrijheid, democratie en medezeggenschap nu eigenlijk behelsden. Dat bleek bijvoorbeeld toen Gorbatsjov de macht van de partijkaders  binnen de staatsbedrijven afschafte. In het vervolg werden de directeuren gekozen uit het werknemerscollectief. Maar in plaats van te investeren in moderne machines, efficiency en kwaliteit, vulden de nieuwe bazen hun zakken, verhoogden ze de salarissen en stopten ze met het maken van goedkope producten, waar juist veel vraag naar was. Er ontstonden tekorten in een land waar toch al aan alles een gebrek was. Een andere dramatische hervorming was het aan banden leggen van de alcoholverkoop. Daarmee wilde Gorbatsjov de allesverlammende dronkenschap op de werkvloer  tegengaan. Maar die maatregel bleek contraproductief en veroorzaakte een ramp voor de begroting, aangezien de belasting op alcohol eenderde van het BBP uitmaakte. De staatskas raakte hierdoor nog leger dan die al was. De invoering van kwaliteitscontrole op goederen veroorzaakte een derde ramp, omdat het grootste deel van de productie nu werd afgekeurd  en er enorme tekorten in de winkels ontstonden. Gevoegd bij de tegensputterende en gefragmenteerde partij-elite, de  dalende olieprijs, de oplopende buitenlandse schuld en het toenemende handelstekort concludeert Zubok dan ook dat de perestrojka tot mislukken gedoemd was. De ramp met de kerncentrale van Tsjernobyl in 1986, die Gorbatsjov aanvankelijk geheim hield, vormde de genadeslag voor zijn populariteit bij zijn volk.  In zijn laatste jaren stak Gorbatsjovs strijd met zijn rivaal Boris Jeltsin boven alle andere conflicten uit. Toen in augustus 1991 haviken uit de partij een staatsgreep pleegden uit verzet tegen het aangekondigde Unieverdrag, was het Jeltsin die hem redde en hem met de neus op zijn mislukking drukte. De Sovjet-Unie zou nog vier maanden bestaan.  Als je Zuboks boek uit hebt, besef je hoe symbolisch het was dat zaterdag, op Gorbatsjovs begrafenis, Novaja Gazeta-hoofdredacteur Dmitri Moeratov voorop liep in de rouwstoet met een portret van de voormalige Sovjet-leider,  die zijn inmiddels verboden krant financierde. Op dat moment werd het laatste restje  vrijheid in Rusland ten grave gedragen.  

●●●●●
||https://www.nrc.nl//nieuws/2022/09/08/als-gorbatsjov-niet-zo-koppig-en-vredelievend-was-geweest-had-de-sovjet-unie-nog-bestaan-a4141169
2022-09-09||Artsen bezorgd om gezondheid 96-jarige Queen Elizabeth II||Artsen maken zich zorgen om de gezondheid van Queen Elizabeth II. Dat heeft Buckingham Palace donderdag bekendgemaakt in een verklaring. De 96-jarige Britse koningin verblijft in Balmoral Castle, in de Schotse hooglanden, onder medisch toezicht. Prins William is onderweg om haar te zien, Charles heeft het kasteel inmiddels bereikt. De kersverse Britse premier Liz Truss heeft op Twitter laten weten dat „het hele land zich ernstige zorgen maakt” over het nieuws. Dat het achteruit gaat met de gezondheid van ‘s werelds oudste monarch is al langer bekend. Het overlijden van prins Philip en haar coronabesmetting begin dit jaar hebben haar uitgeput. En ze heeft last van wat haar staf ‘mobiliteitsproblemen’ noemt: ze kan slecht lopen en niet lang staan. Om die reden liet Elizabeth zich de afgelopen tijd al minder vaak zien. Wel ontving ze afgelopen dinsdag Truss, eveneens in Balmoral Castle, om haar officieel te aanvaarden als premier. De Britse nieuwsmedia staan volledig in het teken van de verwikkelingen in Balmoral Castle. De BBC heeft de programmering omgegooid om continu het laatste nieuws te kunnen brengen, wat aanduidt hoe serieus de Britse publieke omroep de situatie neemt. De BBC werd een lange tijd als eerste op de hoogte gebracht van overlijdens in het koningshuis. Die tijden zijn nu voorbij: als het zover is, krijgen verschillende internationale media daar tegelijkertijd melding van, schreef The Guardian in 2017. ||https://www.nrc.nl//nieuws/2022/09/08/dokters-bezorgd-om-gezondheid-96-jarige-queen-elizabeth-a4141168
2022-09-09||Het experimentele werk op  Fringe Festival gaat alle kanten op||Wie dezer dagen door Amsterdam loopt, kan ze niet missen – posters met het hoofd van een glimmende plastic sekspop, de mond suggestief wijd opengesperd. Daarboven, in vette roze letters: jaw dropping performances (vrij vertaald: voorstellingen waar je mond van openvalt). De campagne van het jaarlijkse Amsterdam Fringe Festival is smakeloos, provocatief én verwarrend – en dus een uitstekend uithangbord voor het festival dat bekendstaat om de experimentele voorstellingen van beginnende podiumkunstenaars.  Ruim vijftig voorstellingen zijn deze editie te zien, verspreid door de stad. Het betreft voornamelijk nieuw werk, aangevuld met enkele al bewezen performances, zoals het ontroerende audiodrama Rusty Brown van Anna Verkouteren Jansen (een troostrijk verhaal over eenzaamheid, gelardeerd met fijne scifi-elementen) en Suus van de jonge actrice Eeke Boonstra (een ongrijpbaar en zinnelijk liefdesepos met imponerend spel van Boonstra en sober tegenspel van theaterveteraan Gerardjan Rijnders). De truc is om je bij Fringe niet te veel te verdiepen in de promotekstjes op de website, maar lukraak twee à drie voorstellingen op een avond te prikken. Dikke kans dat je je ergens gedurende de avond gaat vervelen, maar dat er óók een onverwachte parel tussen zit, van een maker die je over een paar jaar in het reguliere theatercircuit terug zal zien.  In Theater De Roode Bioscoop klinkt bij aanvang een veelbelovende boodschap over de speakers: „Waarschuwing: je gaat anders naar de dingen om je heen kijken.” Helaas maakt de licht-filosofische theatrale denkoefening Stedelingen die daarop volgt, die premisse niet waar. Het uitgangspunt is wel intrigerend: podcastmaker Sanne Aletta van Otten doet in een fictieve audiodocumentaire verslag van een middag waarop ze, wachtend op een stadsecoloog die niet komt opdagen, in gesprek raakt met planten om haar heen. Ze maakt kennis met een treurende plataan, keuvelt met een bosje nepbamboe en ontfermt zich over een afgedankte kamerplant. „We moeten de planten leren zien als niet wezenlijk anders dan wijzelf”, zegt Van Otten. Het hoorspel – deels vooraf opgenomen, deels ter plekke verteld door Van Otten – voltrekt zich traag en slepend, en in de vooral letterlijke dialoogjes zit nauwelijks dramatische spanning of meerlagigheid. Af en toe schetst ze via een overheadprojector tamelijk overbodig de setting van het gesprek in kwestie. Componist LY Foulidis voorziet alles intussen live van een minimalistisch geluidsdecor.  Van Otten wil het hebben over de verstoorde verhouding tussen mens en natuur in de stad, maar vervalt vaak in uitleggerigheid. Stedelingen blijft daardoor hangen in een nogal vrijblijvend voorstel om bewuster om te gaan met onze omgeving.   In Fr/agile gaat danser Liam McCall een interessant duet aan met licht. In de aanvankelijk duistere zaal van theater Perdu verkent hij zijn eigen lijf met een kleine zaklamp. Het schijnsel van het licht zet interessante interacties met zijn lichaam in gang. Schokkend laten zijn ledematen zich leiden door het licht dat erop valt, het biedt houvast maar haalt hem ook uit zijn evenwicht. De half uur durende voorstelling bouwt vanuit de verstilde opening toe naar een opzwepende en zinderende climax, waarbij McCall imponeert met strak uitgevoerde breakdance. Uiteindelijk verruilt hij het geconcentreerde, kille witte licht voor een warmer oranje en vindt de ritmische, bij vlagen opgefokte etude een ontroerende rust en sensualiteit.   Debuterend artistiek leider Farnoosh Farnia koos met deze editie voor meer nadruk op storytelling en haalde de banden aan met het gelijktijdige Nederlands Theater Festival, zusterorganisatie van het Fringe. In een dagelijkse late night show in Klein Bellevue zijn op ongedwongen maar feestelijke wijze previews te zien van voorstellingen die later op een (of beide) festivals te zien zijn. Resultaat is een smeuïge voorvertoning van de veelzijdigheid van het festival: zo had de Friese dichter Erik de Boer de lachers op zijn hand met een aantal voordrachten uit zijn eigen bundel Een Waging Pogen, waarin hij in een droogkomische podiumpresentatie zijn elastisch taalgevoel aan de dag legt. Na zijn (bewust) statische en lekker stugge performance ging drag-artiest Indie Nile vervolgens een spannend, bevrijdend duet aan met een paspop. Fringe schiet als het even kan alle kanten op. Amsterdam Fringe Festival 2022. Gezien: 6/9, verschillende locaties in Amsterdam. Nog t/m 11/9. Inl: amsterdamfringefestival.nl Toni Blackwell is een aanstormend talent om in de gaten te houden, die urgent, ongemakkelijk en noodzakelijk theater maakt. Haar voorstelling Voor sletten die zijn verkracht gaat over hoe de maatschappij reageert op seksueel trauma. Onder een schuilnaam vertelt Nasim in de storytellingvoorstelling Four weddings (and an Iranian funeral) over de ondergrondse gayscene van Iran. Met niet meer dan een stoel en een kettingzweep vertelt hij over zijn eigen ervaringen. Het jonge muziektheatercollectief De Amazones gaat in de vernieuwende musical Wie de f*ck heeft dit gedaan?! op zoek naar wie de schuld heeft van de klimaatcrisis. Een vernieuwende kijk op het musicalgenre levert wellicht ook een frisse blik op de klimaatproblematiek op. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/08/het-experimentele-werk-op-fringe-festival-gaat-alle-kanten-op-a4141166
2022-09-09||‘Maar je draagt wel leren schoenen!’ - we zijn héél goed in elkaar de maat nemen over het klimaat||Toen we vorig jaar rond deze tijd waren aanbeland bij  coronapersconferentie nummer zoveel, kwam  bij mij een prangende vraag op: is het niet ook tijd voor klimaatpersconferenties? De straten van Limburg stonden blank, wat leidde tot forse schade, net over de grens in België en Duitsland vielen meer dan tweehonderd doden door noodweer. Moeten overheden, het bedrijfsleven en consumenten niet nog harder  herhaaldelijk worden wakker geschud?  Een maand later viel er een uitnodiging voor een informatieavond op mijn deurmat: de buurt zou worden bijgepraat over de potentiële bouw van metershoge windmolens. Ik, vrezend voor slagschaduw, geluidsoverlast en waardevermindering van mijn net aangekochte woning, was direct fel tegen. Enkele dagen na die primaire reactie kwam er een ander gevoel bij: schaamte. Om mijn letterlijke ‘not in my backyard’-houding – afgekort als NIMBY. Ik maakte mezelf schuldig aan klimaathypocrisie, een begrip dat volgens taalblog de Taalbank in 2010  zijn intrede deed in de Nederlandstalige media en onder andere wordt gebruikt voor een „klimaatactivist die anderen oproept klimaatmaatregelen te treffen maar zelf intussen gedrag vertoont dat klimaatverandering in de hand werkt”.  Als je het eenmaal hebt gezien, kun je het niet meer niet zien. Klimaathypocrisie is er als acteur en klimaatactivist Leonardo DiCaprio het vliegtuig pakt om een prijs voor klimaatvoorvechters in ontvangst te nemen, en daarop bakken kritiek krijgt van mensen die vast ook niet louter met de trein reizen. Het is er als de vegetariër afkeurend toekijkt hoe zijn buurman biefstukken en kipspiesjes op de barbecue gooit, en de buurman vervolgens verdedigend roept: „Ja maar jij dan, met je sproeiers in de tuin terwijl er een watertekort is.”  Het is er als je hoofdschuddend toekijkt hoe PostNL vier pakketjes bij de buren bezorgt – negerend dat het busje volgende week vermoedelijk weer voor jouw deur staat. Het is er als Liza Luesink, voormalig GroenLinks-lijsttrekker en fractievoorzitter in Zutphen, het vliegtuig pakt en door mensen wordt gewezen op hoe niet-duurzaam dat wel niet is – „Mensen die zelf ook vliegen, hè”, benadrukt Luesink. Zij is directeur van gedragsadviesbureau Duwtje, dat bedrijven en de overheid adviseert  op het gebied van gedragsverandering. „Klimaathypocrisie bestaat omdat we er een hekel aan hebben als anderen het beter doen dan wij”, meent Luesink.  De uitkomsten van een onderzoek uit 2016 van een sociaal psycholoog aan de Universiteit Utrecht naar vleeseters en vegetariërs onderstrepen dat. De ondervraagde vleeseters voelden zich niet bedreigd door de vegetariërs die geen vlees eten om gezondheidsredenen of omdat ze vlees gewoon niet zo lekker vinden. Maar mensen die vlees als ‘fout’ ervaren, wekten irritatie op bij de vleeseters. Luesink: „Als iemand ervoor kiest geen vlees te eten, dan voelt diegene die wél vlees eet diep van binnen heel goed dat zijn keuze slechter is dan die van de ander. En dat wil niemand voelen. Mensen raken bedreigd in hun zelfbeeld en beginnen dan met hun ‘ja, maar jij…’.” Klimaathypocrisie  laat volgens gedragswetenschapper Reint Jan Renes zien dat we in een andere fase van het klimaatdebat zijn beland. Hij is lector psychologie voor een duurzame stad aan de Hogeschool van Amsterdam en auteur van De Klimaatspagaat: over de psychologische uitdagingen van duurzaam gedrag (2021). „Vijf jaar geleden was er nog heel veel twijfel, moeten we ons hier wel echt zorgen om maken?”, zegt hij. „Juist doordat meer mensen nu met opgeheven vingertje naar elkaar wijzen, zie je: het leeft.” Uit onderzoek van het Sociaal en Cultureel Planbureau (SCP) dat vorig jaar werd gepubliceerd, blijkt dat 76 procent van de Nederlanders zich weleens zorgen maakt om het klimaat. Een kleiner deel (27 procent) is er  uiterst bezorgd over. Renes: „Die ontkenning, das war einmal. De vraag is nu: wat moet er gebeuren.” En bij het beantwoorden van die vraag is het makkelijker naar de ander te kijken dan naar onszelf. „Mensen hebben de neiging het gedrag van de ander te veroordelen, die ander is ‘slap en inconsistent’. Maar als wij  datzelfde gedrag vertonen, dan komt het door de omstandigheden.”     
Klimaatverandering
 		Alles over de gevolgen van en maatregelen tegen klimaatverandering	 Volgens Luesink is dat zonder context  naar de ander kijken de voedingsbodem voor klimaathypocrisie. Ze haalt een voorbeeld uit haar eigen leven aan: „Toen ik namens GroenLinks meedeed met de verkiezingen in Zutphen, hing mijn hoofd op groene posters door de stad. Ik pleitte voor een duurzame samenleving. Maar ondertussen ging ik in diezelfde periode met mijn beste vriendin op vakantie. Naar Ibiza. Met het vliegtuig.” Context: Luesink pakt vaak de trein, zij en haar vriendin spaarden hier al tien jaar voor, hadden er ook speciaal een gezamenlijke spaarrekening voor geopend, hadden het drie keer uitgesteld wegens zwangerschappen, bevallingen en daaropvolgende kraamperiodes. „Maar de buitenstaander kent die context niet en neemt die niet mee in het oordeel. Alleen mijn gedrag wordt gezien. Terwijl: hoe duurzaam leeft die buitenstaander?” De ander harder bekritiseren dan onszelf is een coping strategy om te kunnen leven met de soms schurende keuzes die we zélf maken, zegt Renes. We voelen ons beter als we kunnen concluderen: maar die treinreiziger doet óók dingen fout. Daar komt bij: „Hoe luider een klimaatactivist zich uitspreekt, zie mij eens groen en natuur zijn, hoe strenger je op die identiteit wordt aangesproken.” Luesink  daarover: „Als verkondiger van de boodschap moet je roomser dan de paus zijn. Anders fileren ze je op je gedrag of inconsequentie. Zoals vegetariërs die alom bekende uitspraak naar hun hoofd geslingerd krijgen: „Maar je draagt wel leren schoenen.” Dat merkte ook Werner Schouten. Hij was tot vorig jaar voorzitter van de Jonge Klimaatbeweging, een organisatie die de stem van jongeren in het klimaatdebat wil laten horen. En  hij is directeur van de Impact Economy Foundation, een organisatie die voor een duurzamer bedrijfsleven pleit. Door  vrienden werd hij er ooit eens op gewezen dat hij nog op een gasfornuis kookte, ‘slecht voor het milieu, Schouten’. „Dat had iets ongemakkelijks, merkte ik, ik ging ook meteen op zoek of ik het kon veranderen in mijn huurhuis. Het antwoord was ‘nee’. Maar het is goed dat dit soort dingen wordt aangekaart, dat het ongemak er is. Laten we niet zo fragiel doen, want alleen als we elkaar erop aanspreken, komt het gesprek op gang.”  Overigens gebruikt Schouten, net als Renes, liever het woord ‘klimaatspagaat’, iets neutraler, iets minder negatief, „want het laat wel bewustwording zien”.  NRC Klimaat De laatste ontwikkelingen rond klimaat, natuur en duurzaamheid  „Toch is bewustwording niet genoeg”, zegt Renes. Het klimaatvraagstuk gaat grotendeels over de intention behaviour gap, de kloof tussen intentie en gedrag, en die kloof is door velen nog niet overbrugd. Internationaal marktonderzoeksbureau Kantar deed vorig jaar onderzoek onder 9.000 burgers in tien landen, waaronder de Verenigde Staten, Duitsland, Polen, het Verenigd Koninkrijk en Nederland. Van hen ziet 62 procent klimaatverandering als grootste probleem op milieugebied, maar de bereidheid om ook echt zelf iets te doen was veel lager –  en in Nederland het laagst: 37 procent gaf aan in actie te willen komen.  Volgens Renes is zo’n zelfde kloof  te zien als het gaat om gezondheid. „We weten dat het niet gezond is om die zak chips leeg te eten, maar we doen het wel.” Dat heeft ermee te maken dat mensen vertrouwde patronen fijn vinden en gedragsverandering vaak, zeker in het geval van duurzaamheid, gepaard gaat met persoonlijke offers.  En dat maakt dat mensen goed zijn in moral licensing, zegt  Renes: ik weet dat ik vlieg, maar ik doe het wel nog maar één keer per jaar. „Daarmee geven we onszelf  morele redenen waarom  wíj het wel mogen doen.” Ook dat werkt volgens hem klimaathypocrisie in de hand. Foto Thomas Nondh Jansen
 Dat de klimaatspagaat steeds voelbaarder wordt, is volgens Schouten wel een goed teken. „Heel lang is er een collectieve stilte geweest, maar zo’n groot vraagstuk  kunnen we niet allemaal vanaf onze eilandjes doen. Al helemaal niet omdat de allergrootste en belangrijkste gedragsverandering toch echt, en snel, vanuit bedrijven en overheden moet komen.”  Renes: „Het is wel belangrijk dat we in het gesprek niet te snel oordelen.” Hij maakt zich zorgen om de tweedeling die in de samenleving ontstaat. „Niet iedereen gaat even snel. Het heeft ook met je omgeving te maken. Ik zit heel erg in mijn klimaatbubbel door mijn werk en de plek waar ik woon: de Randstad. Ik heb zelf drie broers in Twente wonen. Die snappen niet dat ik elke keer weer met de trein reis en daarna het ov-fietsje pak naar hun huis in Markelo, waar drie auto’s op het erf staan. Maar ik leg wel uit waarom ik het doe. En dat mag wringen. Weerstand betekent beweging. Onverschilligheid over andermans vervuilende gedrag was veel erger geweest.”  Discussies  moeten volgens Schouten wel op een opbouwende manier worden gevoerd. „Imperfecties heeft iedereen,  want duurzaam leven bevat zó veel facetten. Die  kunnen de basis zijn voor het gesprek. Ik doe het niet 100 procent goed, jij niet – hoe kan jij mij helpen en ik jou?”||https://www.nrc.nl//nieuws/2022/09/08/ja-maar-jij-a4141043
2022-09-09||Genomineerden voor de Prinsjesboekenprijs schetsen een somber beeld van de Nederlandse politiek||Het sleetse gezegde luidt: toon mij uw boekenkast en ik zeg u wie u bent. Een variant hierop zou de longlist van genomineerden voor de jaarlijkse Prinsjesboekenprijs voor het beste politieke boek kunnen zijn die volgende week donderdag voor de tiende keer wordt uitgereikt. Toon mij deze lijst en ik zeg u hoe het land ervoor staat.  Niet best, zou direct het antwoord zijn. Het is op één boek na allemaal ellende die komt bovendrijven in de top tien die de jury heeft samengesteld uit de 71 ingezonden boeken.  De uitzondering betreft de door Nele Beyens geschreven biografie over D66-politicus Els Borst. Het is het succesverhaal van een medicus die op haar geheel eigen manier een stempel op de Nederlandse politiek wist te drukken. Maar de rest van de oogst varieert dit jaar van zwart naar gitzwart. Van het onvermogen en opportunisme dat de aanpak van de corona-epidemie beheerste in het boek Code Roodvan Thijs Broer en Peter Kee, tot de al vijftig jaar durende inertie ten aanzien van het aanpakken van de ecologische crisis zoals beschreven in Jaap Tielbekes boek We waren gewaarschuwd. Als de selectie van de Prinsjesboekenprijs maatgevend is voor het politieke discours, dan is de politiek tussen juli 2021 en 2022 vooral beheerst door gebrek aan controle en schaamte achteraf. Zo beschreef Lise Witteman het ondoorgrondelijke Europese lobbycircuit voor de BV Nederland in het boek Sluiproute Brussel. En Maurice Swirc eindigde met zijn boek De Indische doofpot over de door Nederlandse militairen gepleegde oorlogsmisdaden in Nederlands-Indië bij de shortlist van drie boeken waaruit de uiteindelijke prijswinnaar zal worden gekozen.  Weinig hoop  of perspectief terwijl dat toch het bestaansrecht is van menige politieke partij. Sla er de titels van de verkiezingsprogramma’s van vorig jaar maar op na. ‘Nieuwe keuzes voor een nieuwe tijd’ (VVD), ‘Nu doorpakken’ (CDA), ‘Ons plan voor een eerlijke en fatsoenlijke Nederland’ (PvdA), ‘Een nieuw begin’ (D66). Maar boeken die enigszins richting geven of de weg wijzen zoals Groter denken, kleiner doen, waarmee Herman Tjeenk Willink in 2019 nog de Prinsjesboekenprijs won zijn opvallend genoeg niet doorgedrongen tot de eindselectie. Nederland verkeert in mineur en de boeken representeren dit gevoel. En dan te bedenken dat het brede chagrijn dat naar voren komt in de omgekeerde vlaggenbeweging nog te jong is om in boekvorm vermeld te worden. Dat komt waarschijnlijk pas volgend jaar. Voor zover er sprake is van een rode draad in het aanbod is dat volgens de voorzitter van de jury van de Prinsjesboekenprijs, ex-VVD-politicus en bestuursadviseur Mark Verheijen, de toenemende aandacht voor het falen van het systeem. Dat klopt inderdaad wel. Uit het begin van de coronacrisis dateert de vergelijking met contrastvloeistof. De pandemie zou het falen van de overheid en diverse instanties in al zijn facetten hebben opgelicht en zichtbaar gemaakt. Zo bij elkaar vormen de boeken een breed scala aan politiek en bestuurlijk onvermogen. Zo’n patroon maakt wel moedeloos vooral als het al enige jaren aan de gang is. Na zoveel diagnose is er behoefte aan een werkzame receptuur. Maar dat is natuurlijk een onmogelijke vraag want in het veld van belangentegenstelling waarin politiek opereert bestaat niet één allesomvattende oplossing. Al snel worden dan bezweringsformules zoals de roep om cultuurverandering van stal gehaald. Het is een inhoudsloos containerbegrip waaraan eenieder zijn of haar eigen invulling kan geven. Vandaar dat premier Mark Rutte al sinds de verkiezingen door de oppositie wordt achtervolgd vanwege het uitblijven van de door hem beloofde cultuurverandering. Maar is Rutte niet de bestuurscultuur in persoon? Nederland worstelt met zichzelf en met zijn verleden is het algemene beeld dat uit de selectie voor de Prinsjesboekenprijs 2022 oprijst. Nieuwe verkiezingen gevolgd door een nieuw kabinet zijn doorgaans momenten die een aanzet tot verandering geven. Maar een boek over de Tweede Kamerverkiezingen van 2021 of de daarop volgende eindeloze kabinetsformatie ontbreekt. Het is wel zo veelzeggend. De polderkaravaan trekt met pappen en nathouden door. Schrikken volgt pas achteraf. In de stroom publicaties over het recente koloniale verleden van Nederland neemt het boek van onderzoeksjournalist en jurist Maurice Swirc een bijzondere plaats in omdat hij het patroon van ontkenning en bagatellisering door de Nederlandse autoriteiten zo gedetailleerd beschrijft. Hij heeft het over ‘een lange geschiedenis van ontkennen, liegen, verhullen, traineren en negeren.’  Volgens hem had de Nederlandse staat het fatsoen moeten hebben al veel eerder te komen met een schadevergoedingsregeling voor de slachtoffers en hun nabestaanden. In zijn recensie voor NRC vergeleek Jeroen van der Kris het boek met ‘het opentrekken van een beerput’.  ‘Het razend spannende boek van Follow The Money-journalisten Jan Hein Strop en Stefan Vermeulen schreeuwt om een dramaserie’, schreef recensent Menno Hurenkamp in NRC over dit boek. Het was de Volkskrant die in mei 2021 onthulde dat ‘mediapersoonlijkheid’ Sywert van Lienden in het geheel niet belangeloos mondkapjes voor de zorg was gaan inslaan. Het was twee weken later journalistiek onderzoeksplatform Follow The Money dat aantoonde dat Van Lienden en zijn twee zakenpartners Bernd van Damme en Camille van Gestel ruim 20 miljoen euro hadden verdiend aan hun ingenieuze balletje-balletje spel. Hun onderzoek leidde tot een boek dat de hectiek rond de deal beschrijft maar tevens nog vele vragen onbeantwoord laat. Een compleet nieuwe woonpolitiek. Dat is wat volgens de in Amsterdam wonende stadsgeograaf Cody Hochstenbach nodig is. De wooncrisis is een politiek project betoogt hij in zijn boek. En die politiek is ‘tot op het bot ideologisch’. De politiek is verantwoordelijk voor de wooncrisis die mensenlevens ‘verwoest’ en dat moet volgens hem worden benoemd. Aan de hand van elf mythes beschrijft en bekritiseert Hochstenbach het failliete woonbeleid. Zijn boek is een radicaal pleidooi voor het recht op wonen. ‘Het streven moet niet zijn wonen iets betaalbaarder te maken maar betaalbaar wonen voor iedereen’, schrijft hij. En daarbij gaat het niet om meer treurige containers of sobere huurkazernes maar om mooie woningen ‘waar we over honderd jaar nog steeds blij mee zijn.’||https://www.nrc.nl//nieuws/2022/09/08/genomineerden-voor-de-prinsjesboekenprijs-schetsen-een-somber-beeld-van-de-nederlandse-politiek-a4141164
2022-09-09||Twintigers omarmen ‘wanstaltige’ Y2K-mode||Toen Nederland zich rond de eeuwwisseling druk maakte om de ‘millenniumbug’ – de angst dat de samenleving platgelegd zou worden door een computerstoring – was Berrit Noorman (19) uit het Friese Mildam nog niet geboren. Ook de introductie van de euro maakte ze niet bewust mee. En tijdens nog zo’n grote gebeurtenis uit dat decennium, de financiële crisis van 2008, had ze nog maar net de kleuterklas verlaten. Toch is Noorman naar eigen zeggen „verslaafd” aan de vroege jaren 2000 en dan met name de esthetiek ervan.  „Geboren in 2002. Kleed me nog steeds alsof het 2002 is”, staat er op haar TikTok-profiel, waar Noorman de afgelopen jaren 92.000 volgers verzamelde met filmpjes waarin ‘Y2K’ centraal staat – de Engelse term voor mode uit het begin van dit millennium: de vrachtwagenchauffeurpetjes van Von Dutch, dunne wenkbrauwen, mini-T-shirts, ovale zonnebrillen van Dior, klaptelefoons met nepdiamantjes en minuscule baguettetasjes, naar het stokbrood, en vooral: extreem laag uitgesneden heupbroeken, al dan niet met daarboven een string. „Het was zo’n vrolijk tijdperk”, zegt Noorman. „Ik vind het heerlijk hoe schaamteloos fout mensen toen gekleed waren. Als ik in een Y2K-outfit over straat loop, voel ik me een beroemdheid uit vervlogen tijden.” Na twee jaar pandemie waarin door het vele thuisblijven kleding vooral comfortabel moest zijn – denk aan de joggingbroek – heeft de modieuze voorhoede van generatie Z   de mode ontdekt uit een tijdperk dat wordt beschouwd als een esthetisch dieptepunt. De trend sudderde al een paar jaar, maar lijkt nu doorgebroken. In het Randstedelijke nachtleven en op festivals leek het deze zomer soms alsof je rondliep in een videoclip uit 2003. De twintigers laten zich inspireren door een uitbundige periode, de laatste dagen voor de opkomst van social media, waarin popcultuur een hoogtepunt bereikte.  Losgeslagen celebrities als Lindsay Lohan en Paris Hilton werden overal achtervolgd door paparazzi.  Madonna zoende live op tv met Britney Spears en Christina Aguilera. Sterren als Beyoncé, Lil’ Kim en Aaliyah verschenen in blote dan wel eclectische outfits (neem een rok over een broek) op de rode loper. Opzichtige merkkleding domineerde het straatbeeld, de wereldeconomie moest nog instorten. Films en series uit die tijd – zoals Mean Girls (2004) en The O.C. (2003), of dichter bij huis Costa (2003), tonen maximalistische, felgekleurde kleding die zó wanstaltig en camp is dat het een bepaald soort zorgeloosheid uitstraalt. Paris Hilton Foto Getty Images
 Dat is ook waarom de Amsterdamse haarstylist en pruikenmaker Igor Zynwala (21) zich zo aangetrokken voelt tot dit tijdperk. „Natuurlijk had je toen ook ellende in de wereld. Maar qua kleding hadden mensen nog een veel persoonlijkere, expressieve stijl. Subculturen floreerden. Sindsdien is het bergafwaarts gegaan. Door fast fashion en sociale media is iedereen zich steeds meer hetzelfde gaan kleden.” Zynwala’s kast hangt vol met Y2K-kleding: wijd uitlopende spijkerbroeken („voor de Justin Timberlake-vibe”), Chanel-zonnebrillen en baguette-tasjes. Inspiratie vindt hij bij  zijn favoriete beroemdheden uit die tijd: rapper Lil’ Kim, basketballer Dennis Rodman en miljardairstweeling ‘the Olsen twins’. Zelf maakt en verkoopt Zynwala pruiken, die refereren aan subculturen uit de jaren 2000. Ook de grote merken hebben de trend opgepikt. Diesel, GmbH en MiuMiu verwerkten in recente collecties de Y2K-esthetiek – een extreem laag en kort plooirokje van MiuMiu ging afgelopen lente  viraal op sociale media   TikTok-filmpjes met hashtag ‘Y2K aesthetic’ zijn bijna 1,2 miljard keer bekeken, met als favoriet  de heupbroek – #lowrisepants heeft dertig miljoen resultaten. Instagramaccounts met rodeloper- en paparazzifoto’s uit die tijd worden door honderdduizenden mensen gevolgd. Ook zijn er  Instagramfilters waarmee je foto’s eruitzien alsof ze gemaakt zijn met een klaptelefoon.  Het is een wetmatigheid in de mode dat elke twintig jaar een stijl terugkeert, wat de plotselinge populariteit van de vroege jaren 2000 zou kunnen verklaren. Zakenblad Fortune gaat verder en noemt de vrolijke, kitscherige kledingstijl een manier om even te ontsnappen aan alle ellende in de wereld. In tijden van crises zijn mensen gevoelig voor nostalgie en keert generatie Z  terug naar de tijd waarin ze nog met blokken speelden. Tijdschrift Time bestempelt het in een analyse als ‘einde-van-de-wereld’-decadentie.  Maar nostalgie heeft ook een keerzijde: negatieve elementen van een periode blijven buiten beschouwing. Op sociale media is, met name onder millennials, die de vroege jaren 2000 bewuster hebben meegemaakt, onrust te bemerken over de verheerlijking van ‘Y2K’. „Het was niet alleen kumbaya. Het is schokkend om met de bril van nu te kijken naar het vrouwelijke schoonheidsideaal van toen”, zegt kunstenaar Angel-Rose Oedit Doebé (27) uit Amsterdam, die zich als kind middels tv onderdompelde in de popcultuur van toen.   „Je moest jong, wit, dun en rijk zijn. Dikkere mensen werden compleet buitengesloten van de modewereld.”  Dennis Rodman Foto Getty IMages  „Veel millennialvrouwen zeggen dat ze nerveus zijn over de terugkeer van de heupbroek, omdat destijds niet de kleding de mode was, maar je líchaam. Je liet niet [alleen] zien wat je droeg, je toonde je [platte] buik”, zei TikTokker Collin McCarthy vorig jaar in een ruim 380.000 keer geliket filmpje. Op Instagram schreef een New Yorkse podcastmaker in een  bericht dat viraal ging: „Hou op over de heropleving van Y2K, tenzij je wil toegeven dat je terugverlangt  naar een tijd waarin dikke mensen geen kleding mochten hebben.” Modeblad Dazedschreef eerder dit jaar  over de „verontrustende terugkeer naar ‘maatje 0” die deze trend zou stimuleren. De blote kleding van destijds nam de lichaamsmaten van pubermeisjes als ijkpunt. Ook TikTokker Berrit Noorman ziet het geregeld terug in de reacties, als ze een filmpje van zichzelf in heupbroek plaatst. „Dan schrijven ze: ik zou dit nooit kunnen dragen, ik heb er het lichaam niet voor. Dat vind ik jammer om te lezen, omdat ik hoop dat de stijl terug kan komen op een inclusieve manier.” De onrust past bij  bredere kritiek op het schoonheidsideaal van een tijdperk dat niet eens zo heel lang geleden is. Zo verscheen  een onthullende documentaire op Netflix over Abercrombie & Fitch, het kakkineuze merk dat in de jaren 2000 populair was onder tieners en waar, zo bleek naderhand, voornamelijk knappe, slanke en witte mensen in de winkels mochten werken. Op TikTok ging recentelijk een uit 2003 afkomstig filmpje viraal van tv-programma America’s Next Top Model waarin een deelneemster door de jury de grond in wordt geboord vanwege minimale rondingen. Het was een tijdperk waarin antipathie voor de vrouwelijke beroemdheden uit die tijd op een hoogtepunt was, schreef The New York Times in februari. In roddelbladen verschenen vrouwelijke sterren in bikini op de cover, ingezoomd op hun cellulitis.  Kunstenaar Angel-Rose Oedit Doebé heeft een haat-liefdeverhouding met het tijdperk, zegt ze. „Ik groeide ermee op en ik kan  enorm genieten van het uitbundige maximalisme en van hoe camp het was. Aan de andere kant kon ik mezelf totaal niet herkennen in de popcultuur van toen, als vrouw van kleur met een maatje meer.” In haar afstudeerwerk voor de Hogeschool van de Kunsten in Utrecht maakte ze een collage van foto’s van beroemdheden uit die tijd. Lil’ Kim Foto Getty Images Nu geeft Oedit Doebé haar eigen draai aan de Y2K-mode. „ Je vindt vrijwel geen vintage items uit die tijd voor grotere maten, dus moet ik creatief zijn.” Ze draagt Chanel-zonnebrillen, met diamantjes in hartvorm erop, Von Dutch-petten en een knalroze joggingpak van Juicy Couture (met ‘Juicy’ op de billen) – dat merk bracht de afgelopen jaren, vanwege hernieuwde belangstelling, lijnen uit met grotere maten. Alleen de heupbroek, die komt haar kledingkast niet in. „Ik vind het een vetfobisch kledingstuk. Als ik die draag, snijdt het in mijn vlees.”  Meer mensen uit generatie Z   komen met een eigen, ‘body positive’- Y2K-stijl. Modetijdschrift Teen Vogue  publiceerde vorige maand  foto’s  van mensen met dikke(re) lichamen die kleding van toen dragen, óók de heupbroek. Eerder fel bekritiseerde merken als  Victoria’s Secret en Abercrombie & Fitch hebben  hun marketingstrategie gewijzigd en presenteren zich als inclusief, bijvoorbeeld door meer modellen van kleur  of dikkere modellen in hun campagnes te gebruiken.  Een modejournalist van Harper’s Bazaar moedigde vorig jaar   iederéén aan om  heupbroeken uit te proberen. „Draag ze, het is jullie tijd om te schitteren.”  Eén kledingtrend mag van haar wel in de jaren 2000 blijven:  meerdere polo’s over elkaar dragen. „Dat overleeft niemand.”||https://www.nrc.nl//nieuws/2022/09/08/y2k-mode-met-een-keerzijde-a4141033
2022-09-09||Spookvaren op de Nieuwe Maas: ‘Hij dacht dat  het wel kon’||Een groepje zwanen danst op de golfslag als scheepvaartmeesters Marcel de Vliegh en Dick van de Pol met hun speedboot vanuit de Rijnhaven de Nieuwe Maas op varen. „Goed vasthouden nu”, roept De Vliegh. Met een snelheid van rond de 90 kilometer per uur spuit het vaartuig vooruit, in de richting van de Nieuwe Waterweg.  Voor De Vliegh en Van de Pol begint deze zaterdagochtend een nieuwe werkdag. Op het programma staat een inspectie van de pleziervaart. Het is nog rustig op de rivier. „We zitten aan het einde van de vakantieperiode, de grootste drukte is voorbij”, zegt Van de Pol. Maar het wordt mooi weer vandaag, dus ze verwachten later op de dag wel „wat meer beweging” op het water. De scheepvaartmeesters zijn in dienst van het Havenbedrijf Rotterdam, dat de controle op de recreatievaart de afgelopen jaren heeft opgevoerd. Steeds meer mensen zoeken het water op, varen met hun bootje de rivier op of stappen in een watertaxi of waterbus. Tegelijkertijd is de pleziervaart „een uiterst kwetsbare deelnemer” aan het scheepvaartverkeer, aldus het Havenbedrijf, te midden van grote zee- en binnenvaartschepen.  De drukte op het water brengt zorgen over de veiligheid met zich mee. Hoewel het aantal landelijke incidenten volgens cijfers van Rijkswaterstaat al jaren stabiel en beperkt blijft, werd juist Rotterdam opgeschrikt door enkele ernstige ongevallen. In 2018 raakten drie mensen gewond toen een watertaxi en een sloep met elkaar in aanvaring kwamen. Een jaar later voer een speedboot over een sloep waarbij twaalf opvarenden te water raakten. Er viel één dode en twee mensen raakten zwaargewond. Afgelopen juli werd een watertaxi overvaren door een rondvaartboot van de Spido. De taxi verdween geheel onder water, de inzittenden konden worden gered. Het onderzoek naar het ongeval loopt nog.  Om de plezier- en passagiersvaart beter te kunnen controleren, nam het Havenbedrijf drie jaar geleden een speedboot in de vloot op, de RPA 5. Het is een zogenoemde ‘rhib’ (rigid-hull inflatable boat), snel en wendbaar genoeg om de ook steeds snellere pleziervaart bij te kunnen houden. Ook kan de rhib door zijn snelheid in korter tijdsbestek een groter vaargebied controleren. De controles zijn niet voor niets: tot eind augustus zijn ruim vierhonderd inspecties van pleziervaartuigen uitgevoerd, zegt een woordvoerder van het Havenbedrijf. „Bij de helft hebben we bevindingen [overtredingen] geconstateerd. Dat is nu al méér dan vorig jaar. Dus alle voorlichting rondom de pleziervaart, zoals de  campagne ‘Varen doe je samen’ en de inzet van waterstewards in drukke weekeinden, levert weinig verbetering op van het vaargedrag.” „Opletten, we maken nu een bocht naar links”, waarschuwt Van de Pol. De rhib helt sterk over als hij ter hoogte van Schiedam de rivier oversteekt een weer koers zet richting stad. De scheepvaartmeesters hebben een motorjacht gespot dat ze willen controleren. „Goedemorgen, mevrouw, mag ik even aan boord komen”, vraagt De Vliegh. „We zijn op weg naar de Veerhaven. Kan het wachten totdat we daar zijn aangekomen?”, reageert de vrouw. „Is goed, dan blijven we even achter u aan varen.” Meestal is de sfeer gemoedelijk, zegt De Vliegh. „Mensen zijn verplicht ons aan boord toe te laten. Toch vragen we het altijd netjes. Dat voorkomt irritaties. Maar over het algemeen zijn mensen die op het water zijn in een goede stemming.” De Nieuwe Maas is een heel druk punt, boten komen van links en van rechts Rien Bek bootbestuurder In de Veerhaven hebben Rien en Leni Bek hun jacht vastgelegd. Ze zijn vanochtend uit Rhoon vertrokken, maar ze komen uit Rotterdam en zijn vandaag op bezoek bij vrienden met een ligplaats in de Veerhaven. De Vliegh stelt hen gerust: er is niets aan de hand, dit is gewoon een routine-controle. Maar het echtpaar is toch al niet onder de indruk. „We zijn vaker aangehouden.” Als routiniers op het water kennen ze de Nieuwe Maas goed. „Het is een heel druk punt, boten komen van links en van rechts.” Hebben zij het drukker zien worden de laatste jaren? „Het lijkt wel of corona iedereen het water heeft opgestuurd. Logisch ook, want dat was een van de weinige plekken waar het vrij en veilig was. Dat heeft de belangstelling voor de watersport weer doen toenemen”, zegt Rien. Of het daarmee ook onveiliger is geworden, durven ze niet te zeggen. Rien vindt wel dat er een hoop mensen op het water zitten die „niet ter zake kundig” zijn. Die gaan volgens hem niet goed voorbereid op pad. Vaak zit de onkunde bij de sloepen en de kleine speedbootjes, zegt Leni. „Dat zijn dan mensen met weinig ervaring die een keer op de Bergse Plas zijn geweest, en het nu leuk vinden om eens via het Boerengat en de Oude Haven een rondje over de rivier te maken. Maar dat is heel ander vaarwater.” Als je een klein bootje hebt en je kunt slecht uitwijken, moet je gewoon zorgen dat je niet in de weg ligt, vindt ze. „Wij hebben genoeg motorvermogen om ons uit de voeten te maken, maar je ziet soms bootjes die dat niet kunnen en niet doorhebben hoe snel een groter schip nadert.” „Dan wil ik nu alleen nog een brandblusser en twee zwemvesten zien”, zegt De Vliegh als hij de papieren heeft gecontroleerd. Alles is in orde. Terug in de rhib: „Deze mensen weten waar ze mee bezig zijn, hebben ook allebei een vaarbewijs. Ze hebben gelijk: er zijn er een hoop die met mooi weer denken: leuk, we gaan varen in Rotterdam, maar de regels niet kennen. Vooral daar hebben we last van.” Niemand die deze waterrecreanten tegenhoudt. Voor grotere jachten is een vaarbewijs verplicht. Maar is je boot niet langer dan 15 meter en kun je niet sneller varen dan 20 kilometer per uur, dan heb je geen papieren nodig. De aandacht van de scheepvaartmeesters richt zich dan ook met name op deze groep. „Als een watertaxi te veel mensen aan boord heeft, of de Waterbus vaart te hard en maakt hinderlijke golfslag, spreken we ze daar ook op aan”, zegt Van de Pol. „Maar dat zijn professionele partijen, met stuurmannen in dienst die een vaarbewijs hebben en vaak jarenlange ervaring. Het zijn niet voor niets beroeps.” Bovendien maakt het Havenbedrijf met deze bedrijven aan de voorkant al afspraken over het gebruik van de rivier. „Wij hebben er in elk geval minder werk aan.” De rhib vaart langzaam het Boerengat in. Jachten liggen er zij aan zij. „Hier zijn ook steeds meer ligplaatsen bij gekomen”, weet Van de Pol. Het loopt tegen het middaguur. Aan de kade én op het water genieten mensen van de zon. In het Haringvliet en de Oude Haven liggen historische schepen voor de kant. Halverwege de Wijnhaven vaart er een Hot Tug langs, een drijvende badkuip met elektrische motor. Van de Pol: „Die mag niet de rivier op.” Bij de Leuvebrug is het dringen geblazen om de rivier weer op te varen. De Borrelboot en een rondvaartboot van het Maritiem Museum moeten even op elkaar wachten, en op het grote binnenvaartschip dat net langs vaart.  Ter hoogte van de Schiehaven krijgen de scheepvaartmeesters een schipper in het oog die aan de verkeerde kant vaart. In een mum van tijd zijn ze bij hem. Van de Pol klimt aan boord van het bootje. Schepen moeten net als auto’s rechts houden, oftewel stuurboord. Willen ze linksaf naar een vaarweg, dan moeten ze de rivier recht oversteken.  Terwijl Van de Pol bij de man aan boord zit, legt De Vliegh uit wat de gevaren zijn. „Kijk, hier passeren we links de St. Jobs-haven. Als daar nou een snelle taxi uitkomt, die rekent niet op verkeer van rechts. Hij kan hem ook nooit zien aankomen… en andersom ook niet. Bovendien hindert hij het tegemoetkomende verkeer.” ‘Spookvaren’ – het niet houden van stuurboord – is een van de drie meest voorkomende overtredingen ofwel ‘bevindingen’ die de scheepvaartmeesters aantreffen. De andere zijn het binnenvaren van havenbekken en het ontbreken van de juiste papieren.  De ‘spookvarende’ schipper wilde even verderop de Parkhaven in, om door de Parksluizen de Schie op te gaan, doet Van de Pol verslag als hij weer plaatsneemt in de rhib. „Daarom was hij alvast aan die kant gaan varen, hij dacht dat het wel kon.”  Omdat verder alles wél in orde was, komt hij er zonder boete vanaf. Hij staat vanaf nu wel geregistreerd: bij een volgende overtreding is het raak. Van de Pol: „Dat heb ik ook tegen hem gezegd. Ik moest wel drie keer uitleggen hoe gevaarlijk het is wat hij deed. Maar ik geloof dat het kwartje uiteindelijk is gevallen.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/spookvaren-op-de-nieuwe-maas-hij-dacht-dat-het-wel-kon-a4141013
2022-09-09||‘Er móést iets gebeuren. Ik had overal schulden’||Ze is nu 25. Ze vertelt in een kamertje in het gemeentehuis van Rotterdam over hoe ze in de schulden kwam, en hoe ze de weg eruit vond. Naast haar zit jongerenconsulent Constantia Baag. De 25-jarige vrouw doet haar verhaal anoniem, ze schaamt zich. „Met mijn moeder, stiefvader en jongere  broertje verhuisde ik uit Polen naar Rotterdam-Zuid toen ik 12 was. Mijn stiefvader ging hier werken, mijn moeder ook – ze had allerlei baantjes. Ik ging naar de Internationale schakelklas (ISK) om Nederlands te leren. „Ik was opstandig want ik wilde helemaal niet naar Nederland. In Polen had ik mijn school, mijn vrienden. Mijn familie, mijn opa en oma. Hier had ik niets. Na de ISK en het vmbo, ging ik naar het mbo. Eerst deed ik de opleiding detailhandel en daarna beveiliging op niveau 2.  „Op mijn veertiende was ik uit huis geplaatst. Ik maakte veel ruzie met mijn stiefvader, mijn ouders vonden me onhandelbaar. Ik werd van opvang naar opvang verplaatst, en zat tussen allemaal meiden met zware problemen. Dat maakte me niet, eh, handelbaarder. „Op mijn vijftiende kwam ik in een pleeggezin. Dat gezin had al een meisje van mijn leeftijd en een meisje van zeventien. Ik heb daar tweeënhalf jaar gewoond. Dat ging behoorlijk goed. Mijn pleegouders waren echt goed voor me. Na een tijdje kreeg ik kamertraining. Ik zou een eigen plek krijgen. „Daar ging het mis. Ik vind achteraf dat ik niet goed begeleid ben. Zo wist ik niet dat ik vanaf mijn achttiende huur moest betalen voor het begeleid wonen. Na een aantal maanden had ik opeens een hoge huurachterstand. Mijn pleegouders hebben dat betaald. Dat was echt tof van hen. „Het was niet het enige probleem. Ik wist niet dat je vanaf je achttiende verplicht een zorgverzekering moet hebben. Als je die niet afsluit, krijg je een boete en wordt er een zorgverzekering voor je afgesloten. „Ik wist ook niet goed met geld om te gaan. Dat had ik nooit geleerd. Zo ging ik dagelijks naar de supermarkt en kocht wat ik nodig had. Het Jongeren Perspectief Fonds bestaat sinds oktober 2019 en is er voor Rotterdammers van 18 tot en met 26 jaar met flinke schulden die geen gebruik kunnen maken van de reguliere schulddienstverlening, omdat zij nauwelijks kunnen aflossen. Ze volgen een opleiding en hebben studiefinanciering of werken en verdienen nog niet veel. 297 jongeren zitten in dit traject.  De gemeente Rotterdam overlegt met schuldeisers over het gedeeltelijk aflossen van de schulden en kwijtschelding van de rest. Het fonds neemt de rest van de schuld over, de jongere verricht een tegenprestatie.  Anders dan in de reguliere schulddienstverlening, wordt een jongere tijdens het traject niet alleen begeleid en ondersteund op het gebied van geldzaken. Samen met de coach maakt de jongere een plan om zijn of haar leven op orde te brengen en te houden: ze bespreken samen onder meer opleiding, plek om te wonen, gezondheid, netwerk, persoonlijke ontwikkeling. De jongere wordt tenminste twee jaar en maximaal vijf jaar begeleid op al deze gebieden.  „Het ging niet goed met me. Ik woonde een tijdje in Schiedam. Het voelde ver van familie en vrienden, ik voelde me eenzaam. Op mijn achttiende kreeg ik epilepsie waardoor mijn droom – een baan bij de politie – niet door kon gaan. Ik ging naar het Scheepvaart en Transport College. Ik vond de school te streng, ik moest onterecht nablijven en stopte met de opleiding. Toen zat ik thuis. Maar ik vertelde niemand dat ik met school was gestopt. Ik kreeg nog wel studiefinanciering maar dat was dus onterecht. Ik werkte wel parttime bij de Wibra. „Op m’n twintigste ging ik met mijn vriendje samenwonen. Het was een dure woning, 1.100 euro huur per maand. Aanvankelijk betaalde hij de huur, hij verdiende goed. Na een tijdje betaalden we ieder de helft. „Mijn schulden liepen op. Ik had wel het gevoel dat het niet goed was, maar ik wist niet goed wat ik moest doen. In Schiedam was ik al een keer naar een voorlichtingsavond gegaan voor mensen met schulden, maar toen werd ik niet echt geholpen. „Begin 2020 dacht ik: nu is het klaar. Er móét iets gebeuren. Ik ben naar de gemeente gegaan en heb hulp gevraagd. Eerst kwam ik terecht bij het Expertise Team Financiën. Samen met een trajectbegeleider heb ik mijn schulden op een rij gezet. Je maakt dan samen een ‘schuldenmap’. Zo noemen ze dat. Zij zoeken dan contact met de schuldeisers om te proberen een oplossing te vinden. Dat kostte veel tijd. Want ik had overal schulden. „Omdat ik pas 22 was, kon ik terecht bij het Jongeren Perspectief Fonds. Toen kwam ik bij Constantia. Zij ging me echt helpen. Het fonds nam mijn schulden over. Ik voelde me meteen een stuk lichter. „Ik moest wel mijn leven aanpassen. Ik ben een tijdje bij mijn moeder gaan wonen, zodat ik niet meer die hoge huur had. Nu woon ik op een kamer waar ik 430 euro per maand voor betaal. Voor mij is het heel fijn dat ik een opleiding kon gaan volgen. In een normaal schuldentraject moet je juist extra gaan werken om je schulden af te lossen. Ik doe nu de opleiding helpende zorg en welzijn. Ik wil gaan werken met jongeren, of met verslaafden of met mensen met psychische problemen. „Ik moet een tegenprestatie leveren: ik ben nu mentor van een autistisch meisje. We doen samen elke week iets leuks en ik help haar met de dingen waarmee ze moeite heeft. Zo doe ik dan iets terug voor de hulp die ik krijg.” Veel mensen denken dat jongeren die schulden hebben, in dure merkkleding rondlopen en de nieuwste telefoon hebben, zegt jongerenconsulent Constantia Baag. „Het komt voor dat jongeren dure aankopen doen waar ze eigenlijk geen geld voor hebben.” Veel vaker ziet ze dat jongeren in de schulden komen omdat ze niet weten dat een zorgverzekering verplicht is als ze achttien worden, en door te hoge huur en telefoonabonnementen. Niet alle jongeren krijgen een financiële opvoeding van hun ouders, zegt Baag. „Ze weten bijvoorbeeld niet dat als ze een telefoon niet meer gebruiken, het abonnement gewoon kan doorlopen. Ik zie hier jongeren met drie, vier abonnementen waar ze geen weet van hebben.” Daarnaast ziet ze ook vaak ‘impulsieve uitgevers’, zoals de jongedame die nu naast haar zit. Baag: „Ze hebben nooit geleerd te budgetteren. Ze gaan naar de supermarkt en kopen waar ze trek in hebben. Of kopen kleding waar ze geen geld voor hebben. Je moet leren om je geld te beheren. Dat doen we hier.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/er-moest-iets-gebeuren-ik-had-overal-schulden-a4141016
2022-09-09||Een egel met sarcastische stekels en hoe wolven de natuur kunnen redden|| Alpinist, kunstenaar én media-personality Mauro Corona (1950) zou je een voorganger van Paolo Cognetti (De acht bergen) kunnen noemen, maar Corona’s werk werd niet eerder in het Nederlandse vertaald. Als een steen in de stroom is meteen een goede roman om zo kennis met de schrijver te maken. Het is voor een deel autobiografisch, vertelde Corona bij verschijning. Hij schrijft dan ook over   zijn ongelukkige jeugd zonder moeder en hoe hij is getekend door de ramp die zich in 1963 voltrok met de Vajontdam in de Dolomieten  – Corona was 12 – waarbij de stad Longarone door een vloedgolf van de kaart werd geveegd: 1.917 mensen verdwenen onder de modder. In het tweede deel passeren twee levens elkaar in de tijd. Dat van een kluizenaar in zijn berghut die voornamelijk ‘praat’ met een hinde en zich door mummies verhalen laat dicteren. Tegelijkertijd volgen we zijn vrouw die honderden kilometers verderop in haar huis zit opgesloten tussen ‘zijn’ houten sculpturen. Corona schreef een allegorisch verhaal over een man die het leven in de bergen verkiest boven zijn habitat in een dorp in de Dolomieten. Hij baseert zich daarbij op de gedachte dat er in ieders leven een dier is dat met hem (of haar) overeenstemt. Waar de man zijn vrouw in de hinde hoort en ziet, heeft de vrouw een egel in de tuin: een eenling, stug, een nachtdier, onvoorspelbaar en ‘altijd bereid om met stekels van sarcasme te verwonden’.   Mauro Corona: Als een steen in de stroom. (Come sasso nella corrente) Vertaling Marieke van Laake.  Wereldbibliotheek, 224 blz. € 22,99  Ook de Canadese romanfiguur Inti Flynn verkiest de natuur maar om een andere reden; de biologe  is naar Schotland gekomen om er in de Hooglanden de wolf te herintroduceren. De verrassende roman Ooit waren er wolven van de Australische schrijver Charlotte McConaghy komt als geroepen in het stikstofdebat want de wolf is volgens Flynn de redding van de natuur. Alleen de buurtbewoners moeten wel overtuigd worden voordat er veertien wolven in een gebied los worden gelaten. Door hun terugkeer, zo krijgen ze te horen op een introductieavond, zal het landschap ten goede veranderen, de bodem zal gezonder worden, er zal minder overstromingswater zijn en koolstofemissies zullen worden beperkt. Ook worden de  wolven ingezet om populaties herten ‘uit de weg te ruimen’, roofdieren terug te laten keren en de vossenstand in toom te houden waardoor dassen en bevers weer kunnen gedijen. Opmerkelijk is verder dat Flynn lijdt aan zogenaamde ‘spiegel-aanraking-synesthesie’ waardoor ze de pijn van een dier in nood of van een gewond mens kan voelen. Ze moet dan hard tegen zichzelf zeggen: ‘Niet jouw pijn. Niet jouw lichaam.’ Ooit waren er wolven is een goed geschreven ecologische roman als het gaat om de terugkeer van de wolf om de natuur te redden, een detective als het gaat over de dood van een boer (de bevolking staat al klaar om de hele roedel af te schieten) en een psychologische roman over opvoeding en (zuster-)liefde. Een beetje veel misschien – als McConaghy het bij de wolf had gelaten, dan was het al een ijzersterk verhaal geweest. Charlotte McConaghy: Ooit waren er wolven.  (Once There Were Wolves) Vertaling Dennis Keesmaat. Prometheus, 334 blz. € 22,50  De met wielerkennis geschreven novelle De Spaanse renner van Lidewey van Noord verbeeldt een Vuelta die, net zoals deze zomer, begint in Nederland. De hoop van Spanje, Miguel Correal, wordt, terwijl hij op kop rijdt in de slotfase van de openingsrit, op de hielen gezeten door de Nederlandse kampioen Nils Vendelaar. Zou die er nu nog langsgaan? En dan in een paar seconden is het gebeurd. Correal stuurt enkele centimeters naar rechts, corrigeert meteen maar zijn grote concurrent is gevallen en de chaos is compleet. We zien natuurlijk meteen de beelden van wielrenner Dylan Groenewegen voor ons die in 2020 in de openingsrit van de Ronde van Polen in de massasprint van zijn baan afweek waardoor zijn landgenoot Fabio Jakobsen in de dranghekken werd gekatapulteerd. Jakobsen werd afgevoerd naar het ziekenhuis. Groenewegen werd schuldig bevonden aan het veroorzaken van het ongeval.   Zo ziet ook de Spaanse renner    de krantenkoppen al voor zich. Want ook Nils Vendelaar wordt naar het ziekenhuis gebracht. Correal ontsnapt ongezien en wordt later bewusteloos ergens in de berm teruggevonden. Dan volgen dagen van verstoppen voor de ploegleiders die hem manen terug te komen en het ontlopen van de media. Van Noord heeft de tweestrijd van professionele druk en humane incassering in de sport goed in kaart gebracht. Lidewey van Noord: De Spaanse renner. Volt, 140 blz. € 10,-  Hoeveel mensen uit de ‘Jappenkampen’ zullen na de oorlog niet het advies hebben gekregen, de nachtmerries en dromen van zich af te schrijven? Een van die mensen was Elly Campioni-Soeters (1907-1985) die, inderdaad op doktersadvies, besloot de oorlogstijd van zich af te schrijven maar niet met de intentie haar aantekeningen uit te geven. Wel schreef ze: ‘Laat iedereen die dit leest goed voor ogen houden dat het noodlot voor mij uiterst gunstig is geweest. Dat ik altijd van alle kanten hulp heb ondervonden en dat vele honderden minstens evenveel meemaakten; en dan onder veel moeilijker omstandigheden’. Elly Campioni werd in juli 1943 kamphoofd van Jappenkamp Grogol bij Batavia (Jakarta), waar ze de leiding had over ruim achthonderd vrouwen en kinderen.  Die memoires zijn zorgvuldig bewerkt door Toine de Graaf en Elsedien de Groot in overleg met Els Algie-Campioni, de dochter van Campioni-Soeters, die samen met haar moeder vier kampen overleefde voordat ze in mei 1946 met een ‘troepentranssportschip’ naar Nederland terugkeerden. Kamphoofd tegen wil en dank is een indrukwekkend ooggetuigenverslag van wat zich in Indië afspeelde ten tijde van de Japanse bezetting.  Elly Campioni-Soeters: Kamphoofd tegen wil en dank. Indische oorlogsherinneringen. Flamingo Management, 224 blz. € 22,25 Journalist en schrijver Ton Damen (1958) werd geadopteerd en had nooit de behoefte  op zoek te gaan naar zijn biologische moeder. Totdat zijn zoon wel een DNA-test deed en er een match bleek te zijn met een halfzus van Damen. Er werd contact gelegd met deze halfzus om samen de gangen van de  biologische moeder na te gaan en zo kwam hij tot de ontdekking dat zijn moeder, Anna Zandvliet, de adoptie had proberen te voorkomen maar onder druk van zowel haar moeder, als haar echtgenoot en de Kinderbescherming, uiteindelijk instemde met de adoptie. Het  actuele Verstoten beschrijft overtuigend hoe het is om een  ‘afstandskind’ te zijn en hoe pijnlijk het is om erachter te komen dat de biologische moeder geen afstand van hem wilde doen. Dat zijn moeder als jong meisje zelfs wereldnieuws is geweest omdat ze als verstekeling met haar broertjes van Australië naar Nederland was gekomen, maakt het verhaal nog indrukwekkender. Damen wisselt de zoektocht af met een verslag van een reis die hij maakte met zijn Armeense vrouw naar Georgië; zij vluchtte tijdens de Armeense genocide met haar familie naar Nederland maar heeft nog veel familie wonen in Georgië. Dat familiebanden zo hecht kunnen zijn, ondervond hij ook bij de vele familiebijeenkomsten van de familie van zijn adoptiemoeder – alle reden om ook over zijn biologische familie meer te weten te komen. Goed journalistiek verhaal, al komen er herhalingen in voor die door een strakkere eindredactie voorkomen hadden kunnen worden.  Ton Damen: Verstoten. Op zoek naar mijn biologische moeder. De Kring, 256 blz.  € 19,99  ‘Ik heb me het Paradijs altijd voorgesteld als een soort bibliotheek’ schreef Jorge Luis Borges (1899-1986). De Amerikaanse schrijver en journalist Daniel Smith citeert de Argentijnse dichter in Een kleine wereldgeschiedenis in 50 boeken waarmee hij een voorproef neemt op wat er allemaal in die bibliotheek zou moeten staan. Elk door hem gekozen werk wordt in een historische context geplaatst. Van oude werken als Het Epos van Gilgamesj en de Ilias van Homerus, via heilige en filosofische werken (Confucius en Plato) naar wetenschappelijke werken om uit te komen bij de complete werken van Shakespeare, Goethe’s Faust en Oorlog en vrede van Tolstoj. Ook is er een respectvolle bespreking van Het dagboek van een jong meisje  van Anne Frank die Smith het ‘symbool van hoop’ noemt. Dat de keuze bij voorbaat selectief is, beaamt Smith en hij stelt voor er een literair spel van te maken welke boeken er wel of niet in passen. In ieder geval is dit al een mooi overzicht van wat zich kan bevinden in Borges’ Paradijs. Daniel Smith: Een kleine wereldgeschiedenis in 50 boeken. (A Short History of the World in 50 Books). Vertaling Eric Strijbos Spectrum, 332 blz. € 18,99||https://www.nrc.nl//nieuws/2022/09/08/een-egel-met-sarcastische-stekels-en-een-bevrijde-wolf-a4141163
2022-09-09||Koekjes van mais, een stuk minder saai||De vakantie mag dan achter ons liggen, met een beetje geluk hebben we nog een staartje zomer. En mocht de zon onverhoopt  niet schijnen, dan kunnen we hem in elk geval in onze keukens nog wat langer koesteren. Er valt zoveel heerlijks te oogsten: culinair gezien is september een bijzonder gulle maand. Laten we daarom, zoals gebruikelijk in deze rubriek, nog zo lang mogelijk nazomeren. De pompoenen en paddestoelen staan dan misschien te popelen in de coulissen, ze kunnen best nog even wachten. Het podium is nu eerst aan een kwartet maiskolven. En volgende week aan de courgette. En daarna, nou ja, we zien wel hoe het verder loopt. Om eerlijk te zijn ben ik niet erg tuk op mais uit blik. Ik vind het niet vies, maar ik vind er niks aan. Verse mais daarentegen gaat bij mij thuis regelmatig op de barbecue. Wanneer je zo’n hete, rokerige kolf rondom met boter bestrijkt en bestrooit met zout en versgemalen peper en er een hap uit neemt, dat is zoiets heerlijks. Je kunt die boter ook een smaakje geven. Komijnboter smaakt goed bij mais, net als knoflookboter. Zulke kolven zijn overigens ideaal barbecuemateriaal voor vegetariërs, niet in de allerlaatste plaats omdat je er echt je tanden in kunt zetten, à la een lamskoteletje, zeg maar. (Tja, ik wil hier natuurlijk niemand voor het hoofd stoten, maar ik heb beslist de indruk dat veel vegetariërs dat missen.) Ons maiskwartet gaat echter niet op de grill vandaag. In plaats daarvan snijden we de rauwe korrels van de kolven en verwerken die tot koekjes. Fritters zouden we ze beter kunnen noemen, al is het een Engels woord. Koekjes klinken immers al snel naar zoet en thee. Maisfritters dus, die je als snack of voorgerecht kunt serveren. En de lege kolven gooien we niet weg, daar kun je een fantastische bouillon van trekken.   De verhoudingen in mijn recept zijn gebaseerd op de corn fritters van de Australische chef en kookboekenauteur Bill Granger. Ik heb ze alleen iets pittiger gemaakt met chili- en cayennepeper en wat frisser met limoenrasp. Het grootste verschil zitten hem dan ook niet in de ingrediënten, maar in de manier van bakken. Granger bakt zijn koekjes in een bescheiden drie eetlepels olijfolie. De mijne worden gefrituurd in een laagje olie – dat kan prima olijfolie zijn, maar arachide- en  rijstolie zijn ook goede opties. Ik heb beide methoden geprobeerd en geloof me, dat frituren tilt ze naar een heel andere dimensie. Ze worden opeens krokant en daardoor nog veel lekkerder.  Granger’s corn fritters zijn blijkbaar nogal beroemd, want in zijn boek Plenty More verwijst Yotam Ottolenghi er eveneens naar. Anders dan zijn Australische collega roostert hij de kolven eerst op een grillpan. Hij scheidt de eieren en klopt de eiwitten luchtig voor hij ze toevoegt aan het maismengsel en hij bakt de koekjes in geklaarde boter. Ofwel hij maakt ze net even wat ingewikkelder – ik denk dat de lieverd het gewoon écht niet kan laten.  Wat Ottolenghi dan weer wel simpel houdt is de begeleiding: die bestaat bij hem uit niet meer dan partjes limoen. Granger serveert ze juist weer vrij overdadig met een avocadosalsa. Zonder het te hebben geprobeerd vrees ik dat dat de aandacht te veel van de fritters afleidt. Ik heb gekozen voor zure room met limoenrasp en een beetje -sap. Dat geeft precies wat ze nodig hebben: zuur, romigheid en verkoeling.  Voor 16 – 18 stuks: 4 flinke maiskolven (u heeft 500 g korrels nodig);
	1 middelgrote rode ui, in kwarten;
	1 groene chilipeper, in grove stukken;
	15 g koriander (steeltjes en al);
	2 eieren; 100 g bloem;
	1 tl zout;
	1 tl bakpoeder;
	cayennepeper naar smaak;
	2 limoenen;
	plantaardige olie om in te bakken;
	125 ml zure room  Verwijder de schutbladeren en draden van de maiskolven. Zet de kolven rechtop in een grote schaal en snijd met een groot, scherp mes de korrels eraf. (Het kan natuurlijk ook op een snijplank, maar dan moet u daarna waarschijnlijk wel korrels van de keukenvloer rapen.)  Doe tweederde van de maiskorrels in de mengkom van de keukenmachine. Voeg de ui, groene chilipeper en koriander toe en pureer tot een grove massa. Voeg de eieren toe en pureer nog wat verder, maar laat het mengsel niet te glad worden. Schep het in een kom en voeg de resterende hele maiskorrels, de bloem, het zout, bakpoeder, een snuf cayennepeper en de rasp van 1 limoen toe. Meng tot een grof beslag.  Verhit een laagje olie van ongeveer 1 centimeter in een koekenpan en schep er, op enige afstand van elkaar, drie of vier volle eetlepels maisbeslag in. Bak de fritters 1,5 minuut, keer ze en bak de andere kant nog 1 minuut, of tot ze gaar zijn. Laat de fritters uitlekken op keukenpapier en houd ze warm onder een deksel (of in een warme oven) terwijl u de rest bakt. Schep overigens tussendoor vooral losse maiskorrels uit de olie, want die kunnen gaan poffen, met rondspetterende olie als gevolg. Pas echt op hoor! Roer voor het sausje de zure room los met de rasp van de tweede limoen. Maak op smaak met een minisnufje zout en 1 – 2 theelepels limoensap en serveer bij de fritters.  Nodig: lege maiskolven; ander groenteafval  Voor deze bouillon heeft u geen exacte ingrediëntenlijst nodig, u kunt gebruiken wat u toevallig nog in de groentela heeft liggen. Ik zette de 4 lege maiskolven die ik overhield van de maisfritters op met de schil van de rode ui en voegde er het groen van een prei en 2 stengels kwijnende bleekselderij aan toe. Snuf zout erbij en een flinke poos laten trekken op een laag vuurtje. Zelf vergat ik de bouillon helemaal en ontdekte na zo’n 2,5 uur dat er nog maar een krappe 250 ml vocht in de pan zat. Dat bleek vervolgens een van de lekkerste en krachtigste groentebouillonnetjes die ik ooit had geproefd. Ik geef het maar even mee.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/08/nazomeren-a4141031
2022-09-09||Restaurant in de Euromast: iets te hoog van de toren||In het bijna-hoogste gebouw van de stad eten we in het bijna-hoogste restaurant van Nederland. Het schitterende uitzicht doet zijn werk, maar zelfs dat verliest zijn glans als je maar lang genoeg moet wachten op middelmatig eten.  In 2020 kwam de Euromast in handen van het Franse M56, een in toeristische attracties gespecialiseerd bedrijf dat onder andere  eigenaar is van het observatiedek van de Tour Montparnasse in Parijs, de Fernsehturm in Berlijn en een krokodillenpark in Zuid-Frankrijk.  Als we het uitkijkplatform op stappen, botst mijn gezelschap bijna met zijn hoofd tegen de vrij lage deurpost. Ironisch, in zo’n hoge toren, helemaal als je weet dat de architect ervan, Hugh Maaskant, zelf meer dan twee meter lang was.   Alles is meteen vergeven en vergeten door het uitzicht. De groene oase van Het Park, een meanderende Nieuwe Maas met haar bruggen en havens, de hoogbouw eromheen... het blijft onbetaalbaar.  Je zou bijna vergeten dat we hier voor het restaurant komen. Daar valt het strakke witte interieur op, een tijdloze erfenis van de restyling die Jan des Bouvrie in 2004 deed. De tafeltjes voor twee staan aan de westkant, om romantisch van de ondergaande zon te kunnen genieten.  Op de kaart staan moderne klassiekers, eigentijdse hits en meerdere vegetarische gerechten. Wij gaan voor het driegangen à la carte diner, dat we in een keer moeten bestellen, omdat „het dessert nog ontdooid moet worden”, zegt onze jonge serveerster.  Het personeelstekort wreekt zich, met lange wachttijden en onervaren bediening. Bij het inschenken van de huiswijn (een lauwe Roemeense pinot noir die van elke andere druivensoort gemaakt had kunnen zijn, zo inwisselbaar smaakt hij), laat ze de fles op de rand van het wijnglas rusten, het horeca-equivalent van met je nagels op het schoolbord krassen. Er is blijkbaar niemand om haar te leren hoe het wel moet.  Van het eten is de carpaccio nog het best. Het rundvlees is smakelijk en niet te koud. De schotel is royaal voorzien van pijnboompitjes, parmezaan en dotjes piccalillymayonaise. Die smaakt gewoon naar kerrie, maar alles zonder truffelmayo is wat mij betreft winst.  Mijn tafelgenoot heeft minder geluk met zijn tartaar van tomaat met vadouvan. Van tomaten en specerijen proeven we weinig, eigenlijk overheerst vooral zuur.  Sfeer  Strak en fris ingericht met veel wit, een erfenis van Jan des Bouvrie.   Eten Eigentijds internationaal en voor-elk-wat wils: van Euromastburger en klassieke carpaccio tot modieus buikspek en vega-creaties. Prijs de rekening bedroeg €112,25 plus 2 x entree (€23,00) = € 135,25 . Als je boekt voor een brunch is de entree inbegrepen.  Parkhaven 20, Rotterdam Tijdens het wachten op het hoofdgerecht bewonderen we de afbladderende verf in de hoekjes en randjes. Een tweede glas wijn bestellen hebben we inmiddels opgegeven.   Mijn zeebaarsfilets liggen op een uitgedroogd bergje saffraanrisotto, alsof het bord te lang onder de warmhoudlamp heeft gestaan. Het garnituur van salsa verde en paprikasaus is oké. Mijn tafelgenoot koos de vegetarische Wellington. Een klassieke beef Wellington, in bladerdeeg gebakken ossenhaas met een laagje fijngesneden paddenstoelen, is een kunstig gebraad dat je aan tafel in mooie plakken kan snijden. Op dit bord ligt echter geen Wellington, maar een deegflapje uit de Allerhande. Het is gevuld met een prutje van biet en geitenkaas en rust op harde parten artisjok en rauwe rode ui.  Tot overmaat van ramp zijn de frieten koud, en duurt het natuurlijk even voordat we weer een ober zien. De fout wordt  hersteld, en  moet gezegd: warm zijn de frietjes fantastisch.  De zon is al achter het Marconi-plein verdwenen als de (ontdooide?) desserts arriveren. Ze zijn prima. Dan is er helemaal geen ober meer te bekennen. Meer dan een kwartier lang is het onmogelijk om af te rekenen en dat uitzicht op West kennen we nu wel. Als het  eindelijk lukt valt de rekening mee: 112 euro. Dat is nog zonder de entree voor de Euromast zelf, en zonder alle denkbeeldige drankjes die we niet hebben kunnen bestellen.  Als troost werpen we op het platform nog een laatste blik op Zuid en alle stadse lichtjes. Zelfs dát uitzicht kan het restaurant niet aan een voldoende helpen.    
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/08/restaurant-in-de-euromast-iets-te-hoog-van-de-toren-a4141008
2022-09-09||‘Het Betty Asfalt Complex is nu een écht complex’||Wie nu door het monumentale pand aan de Nieuwezijds Voorburgwal loopt, ziet hier over ruim een week nog niet elke avond 120 bezoekers genieten. Er staan nog geen tafels en stoelen in de opgeknapte foyer van Het Betty Asfalt Complex, wel verfpotten, stellages, en er ligt bouwpuin. De kelder, waar een tweede zaal komt, oogt nu bovenal als een opslag van tientallen jaren archiefmateriaal – er staat een paspop met een oud T-shirt van Dominee Gremdaat en dozen met oude exemplaren van Mens & Gevoelens, het literaire tijdschrift dat Paul Haenen en Dammie van Geest jarenlang hebben uitgegeven. Maar de twee mannen – inmiddels vijftig jaar samen, sinds 2018 getrouwd – houden allebei vertrouwen. „Het komt goed”, bezweert Van Geest, het zakelijke brein van hun samenwerking. Ja, de verbouwing duurde onder meer door corona een jaar langer dan gepland. En er ontbreken nog steeds cruciale onderdelen, zoals twee grote ‘afzuigmachines’ die de luchtverversing in het hele pand garanderen. „Ze komen uit China, dus de aanvoer is vertraagd, zoals voor veel bouwmaterialen geldt”, legt Van Geest uit. „Maar we hebben er in elk geval eentje.” Het pand met de zesraamsgevel kent een lange geschiedenis. Rond 1725 woonde hier burgemeester Hendrik Bicker, daarvóór zat er een klooster. In de eerste helft van de 20ste eeuw huisvestte het gebouw de Prinsenschool. Na de oorlog werd het gesplitst: een deel werd het onderkomen van de Engelse Kerk, in het rechterdeel openden cabaretier Sieto Hoving theater Tingel Tangel. Het echtpaar Haenen-Van Geest nam de exploitatie in 1989 over en herdoopte het pand tot Het Betty Asfalt Complex. „Het was de periode dat Paul net doorbrak”, vertelt Van Geest (77) liefdevol. „Hij trok volle zalen, maar we waren gebonden aan de beperkte speelperiode die theaters geboekt hadden. Het leek ons geweldig een eigen plek te hebben waar we konden doen wat we wilden.” De naam verwijst naar een personage uit een stuk dat artistieke duizendpoot Haenen (76) in die periode schreef voor actrice Mary Dresselhuys. „In het stuk werd gesproken over Maison Helene Asfalt”, legt Haenen uit. „Ik vond dat een mooie combinatie van beschaving en platvloersheid. De meeste namen bedenk ik heel snel: het gaat vaak vooral om de klank. Veel mensen denken inmiddels dat ze een verzetsheldin was.” De twee mannen exploiteren het theater al sinds het begin zonder enige cultuursubsidie; ze hadden geen zin aan commissies verantwoording af te leggen over hun programmering. Een groot deel van Haenens inkomsten van congressen of tv-optredens stoppen ze in het theater. „We kunnen heel snel schakelen”, legt Haenen uit. „Als ik inspiratie heb voor een nieuw stuk, kan het er over twee weken worden gespeeld. Die flexibiliteit is een grote luxe.”  Het Betty Asfalt Complex ontwikkelde zich tot een vrijplaats voor jong talent. De Comedytrain van Raoul Heertje trad er vroeger vaak op en Hans Teeuwen vond zichzelf hier  opnieuw uit nadat zijn cabaret-partner Roland Smeenk in 1992 plotseling was overleden bij een tragisch auto-ongeluk. Vrijwel alle grote namen hebben er in de loop der jaren gestaan – Youp van ’t Hek of Theo Maassen spelen hier steevast hun try-outs. Maar er vonden ook filmfestivals plaats, bijvoorbeeld om afgewezen films te eren.  Altijd uitverkocht is de anti-kerstshow die Haenen in de decemberweken maakt met zijn populaire alter ego’s Margreet Dolman en Dominee Gremdaat – ‘voor mensen die een hekel hebben aan de feestdagen’. Tot 2019 was de gemeente Amsterdam eigenaar van het pand; dat jaar kwam het in handen van Stadsherstel Amsterdam. De organisatie bepaalde dat de fundering moest worden vervangen en kwam met het plan de kelder,  tot dan toe vooral in gebruik als opslagplek, uit te graven om de capaciteit van het pand te vergroten. In eerste instantie zou de beneden-etage gebruikt worden voor kantoorpanden van Stadsherstel, maar het voorstel van de twee mannen om het theater verder uit te breiden werd enthousiast ontvangen. In de kelder komt dus een tweede zaal met zestig plaatsen en een grote foyer waar feesten, partijen en boekpresentaties kunnen worden georganiseerd – de totale oppervlakte van het theater bedraagt nu 600 vierkante meter.  „We zijn nu een écht complex”, lacht Haenen trots. „Het studentikoze gevoel dat overheerste is verdwenen.” Ook werd de bestemming van het pand officieel vastgelegd. „Zodat er als wij ooit gaan stoppen niet binnen twee dagen een supermarkt komt”, legt Van Geest uit.  Het echtpaar bruist nog van de energie, er is niets in hun gedrag of taalgebruik dat hun werkelijke leeftijden verraadt. Integendeel, de verbouwing heeft Haenen alleen maar geïnspireerd. „Die tweede zaal leent zich bijvoorbeeld perfect voor een zondagochtendpreek van Dominee Gremdaat”, noemt hij als voorbeeld. „Ik kan me zo goed voorstellen dat mensen daar in deze donkere tijden behoefte aan hebben.” Ook maakt Haenen sinds kort een podcast rond Margreet Dolman.  Binnenkort richten ze een stichting op om het voortbestaan van het theater ook zonder hun bemoeienis te garanderen. „Het optreden zelf blijft leuk en geeft nog steeds energie. Maar alles erom heen wordt soms wat zwaarder”, legt Haenen uit. „Je staat altijd aan, er zijn altijd dingen te doen.” Ze zoeken dan ook gericht naar een derde persoon aan wie ze een deel van de logistieke verantwoordelijkheden kunnen overdragen. Haenen: „Misschien dat we dan eindelijk eens tijd vinden voor die grote reis naar Amerika waar we al zo lang van dromen.”||https://www.nrc.nl//nieuws/2022/09/08/betty-asfalt-is-nu-een-echt-theater-a4141028
2022-09-09||Grote storing bij ziekenhuis Maastricht, duizenden behandelingen gaan niet door||Het Maastricht Universitair Medisch Centrum (MUMC+) kampt sinds donderdagochtend 09.00 uur met een computerstoring, waardoor behandelingen van duizenden patiënten donderdag niet doorgaan. Dat meldt het ziekenhuis op de website. Alleen de poliklinieken — voor medische consultaties of kleine behandelingen — zijn gesloten. Voor een dialyse of oncologische behandeling is het ziekenhuis wel toegankelijk. Geplande opnames van patiënten kunnen ook gewoon doorgaan. De oorzaak van de storing is nog niet bekend. Het MUMC+ is momenteel telefonisch en digitaal niet bereikbaar en adviseert mensen in nood om het alarmnummer te bellen. De systemen met patiëntgegevens liggen eveneens plat, waardoor consulten en behandelingen nagenoeg onmogelijk zijn. Het ziekenhuis heeft een crisisteam de taak gegeven om te achterhalen „wat er precies aan de hand is, oplossingen te bedenken en de schade te beperken”, aldus een woordvoerder. Wie toch naar het ziekenhuis komt, wordt opgevangen en huiswaarts gestuurd. Omdat het ziekenhuis door de storing patiënten niet kan afbellen, betreft dat volgens de woordvoerder van het MUMC+ een „flink aantal”. Zodra de storing is opgelost worden nieuwe afspraken ingepland. Volgens de woordvoerder kunnen mensen „die hun situatie inschatten als medisch noodzakelijk” wel terecht bij hun behandelaar. Het ziekenhuis is niet bang dat patiëntengegevens op straat komen te liggen.||https://www.nrc.nl//nieuws/2022/09/08/grote-storing-bij-ziekenhuis-maastricht-poliklinieken-dicht-a4141162
2022-09-09||Rotterdamse koopmanshuizen overleefden het bombardement én de sloopkogel|| Hoe een ijsvogeltje, bijna drie eeuwen eerder aangebracht op de plafondschildering in het koopmanshuis aan de Rechter Rottekade, symbool kan staan voor de lange geschiedenis van het pand. „IJsvogeltjes kunnen hun nest bouwen op woelige baren, ze blijven kalm in moeilijke omstandigheden. Ze staan voor doorzettingsvermogen, voor vertrouwen in een goede afloop”, zegt Anja Berkelaar. Dat de zeventiende eeuwse huizen op de hoek van de Rottekade en de Vriendenlaan moeilijke omstandigheden hebben gekend, is een understatement. Het scheelde een haar of ze waren er niet meer geweest. Ze overleefden ternauwernood het bombardement van de Duitse Luftwaffe en de sloopkogel van de Rotterdamse stadsvernieuwing.  Anja Berkelaar woont in het hoge koopmanshuis met de nummers 405 en 407. Samen met de lagere huisjes op de nummers 411 en 413 is het een officieel Rijksmonument: zie daar de goede afloop. Per toeval kwam ze er in 2007 te wonen, via een vriendin die werkte bij Stadsherstel Historisch Rotterdam. Die had de panden aangekocht, laten restaureren en zocht er bewoners voor.  „Ik kwam er binnen en was op slag verliefd. De liefde is nooit overgegaan.” Maar van de geschiedenis van de koopmanshuizen wist ze niets. Als mensen er vragen over stelde, moest ze het antwoord schuldig blijven. Ze verzamelde deskundigen om zich heen om onderzoek te doen. Het resultaat daarvan heeft ze neergelegd in een boekje dat onlangs is verschenen: Rotterdamse Rococo. In het boekje staat een tekening van een onbekende kunstenaar die waarschijnlijk in 1793 aan de overkant van de Rotte moet hebben plaatsgenomen om de rechter kade vast te leggen. Het is de oudst bekende afbeelding van de huizen, dan al in de huidige vorm.  Die vorm is waarschijnlijk dertig jaar eerder tot stand gekomen. In 1756 liet bewoonster Antonetta Verkanten de voorgevel vernieuwen. Zij was de weduwe van koopman Claes Langenberg en zette zijn handel voortvarend voort. Uit dat jaar stammen ook de schilderingen in de Koopmanskamer op de eerste verdieping. Die zijn een ode aan de handel en de (economische) vrijheid. De schouw in rococo-stijl is van Braziliaans palissanderhout. „Prachtig toch om te bedenken dat drie eeuwen geleden mensen hier naar stonden te kijken zoals wij er nu naar kijken?”, zegt Berkelaar.  Geïnspireerd door de Franse Salonnières uit vroeger tijden houdt ze geregeld bijeenkomsten in de Koopmanskamer: debatten, voorstellingen, en concerten onder de noemer Rotterdamse Salon. Wat Berkelaar tijdens haar onderzoek opviel, is dat het eenlingen waren die de koopmanshuizen hebben opgebouwd en later hebben behoed voor de ondergang.  Zaterdag 10 en zondag 11 september zijn de Open Monumentendagen en openen veel Rotterdamse monumenten hun deuren. Het thema is dit jaar: ‘Transities – duurzaam duurt het langst’. Er zijn onder meer lezingen en rondleidingen. Meer dan vijftig monumenten kunnen worden bezocht, zoals het Schielandshuis, de Hefbrug, het Justus van Effencomplex en Buitenplaats De Tempel in Overschie.  Bij het bombardement in mei 1940 lag het pand net buiten de brandgrens, maar door de vuurregens dreigde het alsnog vlam te vatten. De toenmalige bewoners, met name vader Anton en zoons Pieter en Fred Maas, zijn 24 uur lang in de weer geweest om het huis met water uit de Rotte nat te houden. Over de rol van de gemeente is zij minder te spreken, vooral ten tijde van de stadsvernieuwing. Ze laat een foto zien uit de jaren vijftig, waarop rechts naast de koopmanshuizen nog een paar monumentale panden staan die het bombardement hadden overleefd maar later toch zijn neergehaald. „Ik zeg wel eens: ze hebben de Herengracht van Rotterdam gesloopt.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/koopmanshuizen-overleefden-het-bombardement-en-de-sloopkogel-a4141006
2022-09-09||Dieuwertje Blok en Floris Kortie volgen  Paul Witteman op: ‘Wij zijn obers die muziek mogen serveren’||Zondag start de opvolger van het klassiekemuziekprogramma Podium Witteman. Nadat de naamgevende presentator Paul Witteman zijn laatste uitzending presenteerde in mei, moest de NTR in allerijl op zoek naar een nieuwe presentator. Ze vonden er twee: Floris Kortie, bekend gezicht uit Podium Witteman, en een gloednieuwe nestor: Dieuwertje Blok. Blok (65), gepokt en gemazeld in de  (cultuur)televisie, oogt begin deze week, met de voorbereidingen voor het nieuwe programma in volle gang, helemaal in haar nopjes met haar nieuwe baan. Blok: „Als je van cultuur houdt, en klassieke muziek, en je houdt van live televisie waar je met je neus bovenop die muziek mag zitten, dan is dit toch een droom?”  Paul Wittemans schoenen, groot geworden in acht jaar Podium Witteman, wil ze niet passen. „Zijn kennis van klassieke muziek is veel groter dan de mijne. Ik grap wel eens dat ik niet word gehinderd door kennis van zaken. Maar, Paul was dan weer niet de man van de grote emotie. Daarom vond ik het altijd zo leuk als hij wel even geëmotioneerd raakte. Ik kan zichtbaarder van muziek genieten en ik denk dat het me lukt mijn enthousiasme over te dragen op anderen.”  Verbaasd was ze wel, toen ze gevraagd werd om eens de dynamiek met Floris Kortie en vaste sidekick pianist Mike Boddé te komen uitproberen. „Ik dacht dat ik met mijn leeftijd nu wel een gepasseerd station zou zijn, maar wat heerlijk dat leeftijd geen rol speelt.” En, schalks: „Laat dat ook meteen een voorbeeld zijn voor alle andere vrouwen bij de omroep boven de 60!” Floris Kortie (35) kent het vaste publiek van Podium Witteman al van een wekelijks kort item over één muzikaal onderwerp, maar zijn nieuwe rol als medepresentator is een flinke stap omhoog. En toch, had het niet Podium Kortie moeten worden, met Kortie als anchorman? Kortie: „Nee! Podium Witteman was vanuit Paul gedacht. Logisch dat het Witteman ging heten. Maar mijn eigen naam in een programma had me onprettig geleken. Ik heb me natuurlijk wel voorgesteld hoe het zou zijn om alleen te presenteren, maar sinds we het programma aan het voorbereiden zijn met Dieuwertje, voelt het heel goed. En je moet presentatie ook niet groter maken dan het is; uiteindelijk zijn wij gewoon de obers die de muziek mogen uitserveren. Het enige wat belangrijk is, is dat we zelf enthousiast zijn over ons gerecht.” Het eigen enthousiasme  was ook belangrijk voor Paul Witteman, die de teugels van zijn programma strak in handen hield. Plannen van de redactie waar Paul zelf niet warm voor liep, haalden vaak de show niet. „Soms was dat wel jammer hoor”, zegt Kortie daarover. „Dan dacht ik: hè, Paul, mijn idee is toch hartstikke leuk? Maar dan vroeg Paul: ‘wordt het niet te lollig?’”  Dat stemmetje heeft zich in Korties achterhoofd genesteld, en hij vindt het inmiddels goed dat het daar zit. „Paul hield zo de redactie scherp. Het programma werd nooit een gemakzuchtige invuloefening. Dat is wat ik hopelijk meeneem van Paul, durven zeggen: ‘nee dit past niet’, of ‘nee deze kwaliteit is niet hoog genoeg’”. Maar, denkt Blok: „ik denk dat wij ons makkelijker door de ideeën van de redactie laten verleiden.” Fans van Podium Witteman hoeven niet bang te zijn voor een switch naar een helemaal nieuw programma. Pianist Mike Boddé blijft gewoon bijdragen leveren vanachter de vleugel en behalve dat Blok en Kortie allebei denken dat ze samen wat lichtere interviewers zijn dan Witteman, verandert er  weinig aan de inhoud. Naar een eigen invulling gaan ze samen gestaag zoeken.  Willen ze wel graag iets veranderen? Blok: „Ik hou ervan als mensen muziek meenemen uit een andere muziekcultuur of uit een andere tijd, en die in muziek van nu stoppen. Ik hoor graag die muzikale roots, daar wil ik wel meer van horen. Zeker als ze de randjes  van een genre opzoeken, en daar soms overheen gaan.” Kortie: „Aan de brede muziekmix wil ik niks veranderen, maar ik hou erg van opera. Er mag wel een vleugje meer theatraliteit in het programma. Tv leent zich daar uitstekend voor. En misschien een nageltje meer muziek van Nederlandse componisten, van vroeger en nu?” Zondag brengen de nieuwe presentatoren ieder  een gast mee die ze per se in de eerste uitzending wilden, en die naadloos op die nieuwe smaken aansluit. Blok laat een fragment zien van  Bo Floor, een trompettist uit het duo Äktaro die de Zweedse slaapliedjes die zijn moeder voor hem zong in zijn muziek verwerkt en die ze snel in de studio wil uitnodigen, omdat het muziek met wortels in een andere cultuur is. Kortie ontvangt J’Nai Bridges, de sopraan die nu Carmen zingt in de gelijknamige opera, nu te zien bij De Nationale Opera. Wie doet aankondiging zus, wie interview zo? Blijven ze aan tafel zitten of gaan ze door de studio rondlopen? De eerste paar uitzendingen zullen nog zoekend zijn, dat beamen Blok en Kortie allebei. Maar juist naar die vrije puzzel kijken ze duidelijk uit. Één ding is zeker, na een paar uitzendingen gaat Kortie bij Paul Witteman op de koffie. „Voor tips en advies. Horen wat hij ervan vindt. Ja, daar hou ik mijn hart wel een beetje voor vast. Maar toen ik acht jaar geleden als sidekick bij het programma kwam, gaf Paul me ook tips. Die waren toen heel bemoedigend.”   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/08/dieuwertje-blok-en-floris-kortie-volgen-paul-witteman-op-wij-zijn-obers-die-muziek-mogen-serveren-a4141159
2022-09-09||Vitesse in handen van Amerikaans investeringsbedrijf Common Group||De Amerikaanse Common Group wordt de nieuwe grootaandeelhouder van voetbalclub Vitesse. Dat maakt de club donderdag bekend. In maart, kort na de Russische invasie in Oekraïne, maakte de Rus Valeri Ojf kenbaar dat hij vanwege „de huidige situatie” besloten had om zijn aandelen van de hand te doen. Valeri Ojf zal eerst de aandelen overdragen aan Vitesse, waarna de Common Group de aandelen weer overneemt van de club. De transactie moet alleen nog goedkeuring krijgen van de licentiecommissie van de KNVB.  Vitesse was een van de weinige clubs in West-Europa met een Russische eigenaar. In 2013 werd de club gekocht door de Russische miljardair Aleksandr Tsjigirinski en in 2018 werd Valeri Ojf grootaandeelhouder. Ojf stak via een brievenbusfirma volgens verschillende media zo’n honderdvijftig miljoen euro in de club. Hierdoor dekte hij de jaarlijkse verliezen die de club had.  Het Amerikaanse investeringsbedrijf heeft een financiële garantstelling getekend voor een periode van vijf seizoenen (tot en met juni 2027). Volgens Vitesse is dit ruim voldoende om de jaarlijkse tekorten af te dekken en de beoogde investeringen te financieren. Het is nog niet bekend wanneer de KNVB akkoord gaat met de overname maar Vitesse kan in de tussentijd wel verder. ||https://www.nrc.nl//nieuws/2022/09/08/vitesse-in-handen-van-amerikaans-investeringsbedrijf-common-group-a4141157
2022-09-09||Op de fiets en met vliegtuigen de Rotterdamse luchtkwaliteit meten: kloppen de cijfers wel?||In de vroege ochtend stapt Mirjam den Hoed van het KNMI op haar blauwe fiets bij het kantoor van milieudienst DCMR langs de A20. Vanuit het apparaat in het mandje aan haar stuur klinkt zacht gezoem. Een keer per seconde wordt een pufje lucht opgezogen door een plastic buisje en door de aethalometer geanalyseerd op roet. Aan het stuur bungelt een fijnstofmeter en een camera die haar traject in beeld brengt. Rustig trapt ze de zware fiets de Erasmusbrug op. „Hoe langzamer ik fiets, hoe meer metingen er worden gedaan.” Onderweg kijkt én ruikt ze naar mogelijke veroorzakers van luchtvervuiling. Tweetakt brommers,  dieselvrachtwagens of  barbecues die bij het uitlezen van de apparaten aan het stuur zorgen voor pieken in de fijnstof- en roetmetingen. Gaat het om een incidentele vervuiler of een knelpunt langs het traject? Veertig vrijwillige fietsers, vooral studenten en ouderen, trappen zo vier keer per dag de meetfiets over het 18 kilometer lange parcours door de stad. Den Hoed is coördinator van deze ‘meetfietsers’. De ochtendshift van 7.30 u is het minst populair, die doet ze dus vaak zelf. Met een fiets, twee bakfietsen, een auto, vrachtwagen, twee vliegtuigen, weerballonnen en een satelliet werd afgelopen drie weken  de Rotterdamse luchtkwaliteit  gemeten. Er is al veel bekend bij milieudienst DCMR en het RIVM over welke bronnen zorgen voor welke uitstoot in de haven en stad, zegt VU-professor Sander Houweling gespecialiseerd in broeikasgassen en klimaat en coördinator van de meetcampagne in Rotterdam. Door drie weken metingen te verrichten hopen de tachtig onderzoekers vast te stellen of die papieren berekeningen overeenkomen met de daadwerkelijke uitstoot. „Een onafhankelijke check”, noemt hij dat.  Tegelijkertijd is het een manier om bestaande rekenmodellen voor luchtkwaliteit te verbeteren. „De lucht mengt zich in de stad, met al die straten en gebouwen, heel anders dan op het platteland. Daar houden modellen niet altijd rekening mee.” De intensieve meetcampagne is onderdeel van het Ruisdael Observatorium. Een samenwerking van KNMI, TNO, RIVM en  universiteiten om voorspellingen van het weer en luchtkwaliteit te verbeteren.  Rotterdam is een interessante stad met ruim 600.000 inwoners en een hele hoge CO2-uitstoot. „85 procent van de uitstoot vindt plaats in de haven”, zegt Houweling. Rotterdam heeft ambitieuze klimaatplannen om die te verminderen. „Bij metingen komen we verwachte en onverwachte pieken tegen. Die gegevens willen we straks delen met de gemeente, dan weten ze waar nog winst te behalen is.”  Student milieuwetenschappen Pascalle Ooms stuitte met de meetauto in de straten van Charlois op zulke onverwachte pieken. De buis die geplakt zit op het dak van de auto, zuigt voortdurend lucht naar binnen. Op de achterbank zoemt een grote zwarte machine die de resultaten twee seconden later vertaalt naar een lijntje op een tablet. „Als we langs een sloot rijden, zien we bijvoorbeeld een methaanpiek”, zegt Ooms. Maar die pieken verschenen ook op plekken zonder water. De oorzaak ligt dan meestal ónder het wegdek.  „Bij verouderde gasleidingen ontstaan kleine gaslekjes.” Ook die zorgen voor een methaanpiek. De verouderde gasleidingen worden al stukje bij beetje vernieuwd. „Maar door onze metingen wordt duidelijk waar de problemen het grootste zijn”, zegt Houweling.  Een hoge piek, betekent overigens lang niet altijd dat er iets mis is, zegt Arjan Hensen van TNO. Hij deed drie weken lang metingen vanuit een speciale vrachtwagen. Verschijnt zo’n piek voor een stoplicht, dan komt dat meestal omdat de katalysator van de voorganger niet goed staat afgesteld. „Bij metingen in Roemenië zagen we onlangs een heel hoge methaanpiek. Toen we achteraf de beelden terugkeken, bleek dat op die plek een mobiel toilet stond. Dat was geen gaslek, maar schijt.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/op-zoek-naar-een-hele-hoge-methaanpiek-a4141014
2022-09-09||Column | We zullen allemaal boeren worden||De marineband zette Sweet Home Alabama in toen we de snikhete Parkkade op slenterden. De kinderen vergaapten zich aan een onderzeeër, drukten hun neus tegen een aquarium waar een kikvorsman in zwom, schrokken van een scheepshoorn.   De haven die ons leven regeert is het hele jaar uit beeld – een forgotten space zoals de Amerikaanse fotograaf Allan Sekula het noemde – behalve dat ene weekend in september: dan is de haven een kermis met vuurwerk toe.  En ik houd van kermis, vuurwerk. Het was de eerste normale editie van de Wereldhavendagen sinds de pandemie, maar alles leek weer bij het oude, alles leek weer op dertig jaar terug toen ik zelf als kind over die kade liep. Zelfde containers, zelfde Korps Mariniers, zelfde boodschap: de haven is goed.  De kinderen kregen een bouwplaat van de Chinese containerreus Cosco Shipping; ik kreeg een persbericht over de nieuwe watertaxi op waterstof.  Maar over de kermis hing de schaduw van de grote ontwrichting. Ja, er stond een Maerskcontainer in regenboogkleuren. Ja, die watertaxi. Maar alleen het kunstgras in de stad was nog groen, en deze hitte was slechts voorspel. Binnen honderd jaar zou de schade door stormen en zeespiegelstijging de opbrengst van containerhandel wegstrepen, had ik gelezen. Nu al was er een oorlog gaande die slechts een opmaat was voor de grote oorlog van onze tijd, die tussen China en de VS. En dan was er de dreiging van oproer in eigen land, deze herfst, nu de armoede die er voor 80.000 Rotterdammers altijd al was, mainstream ging. De haven brengt groei – maar onze huizen zitten al te vol met spullen Sweet home Alabama, zong de frontman, Where the skies are so blue. De haven zong het oude lied van groei: er was een nieuwe watertaxi en de Mediterranean Shipping Company had net plannen bekend gemaakt voor een gloednieuwe terminal. „Dit is een forse versterking van onze leidende positie als Europa’s grootste containerhaven”, had de baas van de haven, Allard Castelein, gezegd.  O wat was ik trots op de haven – dertig jaar terug. Grootste van de wereld, toen.  En nog steeds vond ik de Maasvlakte de mooiste plek van de stad. Ik was er zelfs een tijdje gaan werken, in de haven, als stackerdraaier. Hier was de stad het ruimst, het meest ruimdenkend ook: hier vond je de echtste mensen. Alleen zou ik zo graag willen dat de haven weer kleiner werd, even klein als toen de haven nog de grootste van de wereld was. De haven levert banen op – maar er zijn juist te veel banen, te weinig personeel. De haven brengt groei – maar onze huizen zitten al te vol met spullen.  Er is een watertaxi op waterstof – ja, en er is die cruisemaatschappij die waterflesjes verbood maar bleef varen op stookolie. Het oude lied.  De marineband op het dek van de Titanic zette Smoke on the water in. Wijze economen pleitten al jaren voor degrowth, voor verstandige krimp. Niet iedereen vond krimp verstandig, er was debat over, er kwamen voetnoten. Maar wat deed het er nog toe? De krimp kwam toch. Wal keerde schip.  We stevenen af op het einde van de grote weelde en het is goed zo: terug naar toen we minder spullen hadden, maar minstens zo veel geluk – minder onmin.  Want zo onzeker is de wereld niet. We zullen allen boeren worden: mensen die hun manier van leven drastisch moeten veranderen. Misschien zullen we tegen die tijd ook de echte boeren beter begrijpen. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/we-worden-boeren-a4141015
2022-09-09||De tijd dat de staat héél lang fouten mocht maken van de rechter lijkt nu wel voorbij||Op 10 februari  dit jaar zit ik in een zaaltje van de Centrale Raad van Beroep, in een vooroorlogs deel van het Utrechtse Paleis van Justitie. Op de gang ruikt het naar archief en oud schoolgebouw. Het zaaltje, een pijpenla, is niet echt berekend op pers of publiek. Op de gang is het doodstil. Dit is een niche van de rechtsstaat – de hoogste rechter in onder meer sociale verzekeringskwesties. Het is één van de maar liefst vier hoogste rechters in het sterk verkavelde  bestuursrecht.  Na de Toeslagenaffaire knaagt het, althans bij mij. Schrijven journalisten niet te veel over strafrecht? En te weinig over bestuursrecht, waar dat schandaal vrij ongezien kon ontstaan? Daarom zit ik hier. En ik heb mazzel: de zaak van hovenier Marco vandaag springt eruit. De vraag is of hij zelf had moeten opmerken dat zijn uitkering niet klopte. Net als in de Toeslagenaffaire was zijn uitkering voor arbeidsongeschiktheid er een ‘op voorschot’. De hoogte zou achteraf definitief vastgesteld worden. Hem was verzekerd dat dit automatisch zou gebeuren. Zodra hij aangifte bij de fiscus zou doen, werd het UWV, de uitkeringsinstantie, automatisch op de hoogte gebracht.  Maar dat gebeurde dus niet.  In de computer van het UWV was zijn dossier niet correct aangevinkt, waardoor zijn fiscale gegevens niet binnenkwamen. Waarna het UWV hem jarenlang te veel uitbetaalde. Die fout kwam pas in 2019 aan het licht – Marco had zeven jaar lang te veel geld uitgekeerd gekregen. Uiteindelijk ongeveer een ton. Had hij dat zelf moeten zien? Of mocht hij vertrouwen op het UWV? Alleen omdat Marco zich in 2019 opnieuw meldde, met een volgende blessure, schoot het UWV wakker. En begon terug te rekenen. De hovenier is in een variant op de Toeslagenaffaire verzeild geraakt, met zijn WIA-uitkering uit 2012. Ook nu gaat het om een uitkering waarvan de hoogte pas achteraf definitief wordt vastgesteld. Ook nu is de vraag waar de burger op mag vertrouwen en hoelang de staat nog mag terugvorderen.  Op de zitting een vertegenwoordiger van het UWV die geen millimeter wijkt, ook niet na herhaalde vragen van twee rechters. En een almaar nijdiger advocaat wier blikken door het perspex wandje priemen, richting de UWV-dame, die met een flesje water frunnikt. En Marco dus, die bij de zoveelste keer dat hem wordt verweten z’n juridische burgerplicht te hebben verzaakt tenslotte uitroept „…maar ik ben túínman!”. Marco had zeven jaar lang te veel geld uitgekeerd gekregen. Uiteindelijk ongeveer een ton. Had hij dat zelf moeten zien? Het is een mooie zitting, met kritische rechters, die de staat het vuur aan de schenen leggen. Heeft u overwogen meneer tegemoet te komen? Het UWV wil dus géén gebaar maken? En een ongenaakbare UWV-ambtenaar, die vooral wil voorkomen dat de rechter Marco’s beroep op verjaring vanaf de fout gaat honoreren. En niet vanaf het ontdekken van de fout, wat het UWV wil.  Uiteindelijk beperkt het geschil zich tot zijn plicht tot terugbetalen over 2012 en 2013. Over de jaren erna is hij met wat onderhandelen tot een deal gekomen. Hij  aanvaardt dat hij te veel kreeg uitgekeerd en lost nu af . Maar die laatste 17 mille, die voelen onrechtvaardig – daar wil hij een streep door. Zijn fout was het immers niet, maar die van het UWV. En het is écht te lang geleden. Bestuursrechters mogen van de wet zes weken over een uitspraak doen, drie keer zo lang als de strafrechter. Begin maart vraag ik bij de Raad de uitspraak op. Helaas, is het antwoord, de termijn is verlengd, met nog eens zes weken. Als zich dat herhaalt, vraag ik wat er aan de hand is. Er is nog ‘intern overleg’ nodig, is het antwoord. Intrigerend: gaan rechters na de zitting uit het zicht verder met procederen? Was die zitting dan wel gesloten? En met wie praten ze dan nog door?  Op 13 juli is de uitspraak binnen. Dat is 23 weken na de zitting, 17 weken later dan de wet eist. Marco heeft glansrijk gewonnen. De beslissing van het UWV hem te laten terugbetalen over 2012 en ’13 is in strijd met het beginsel van rechtszekerheid. Het UWV is immers zelf nalatig geweest en Marco hoefde „redelijkerwijs geen rekening te houden” met het zoveel jaren later alsnog verlagen van z’n uitkering.  Bellen met de persrechter dus. De beslissing is vrij eenvoudig, nauwelijks vijf alinea’s. Waarom duurde dat 23 weken – en met wie moest er dan zo nodig nog worden overlegd?  Intussen heb ik de doorlooptijden van de Centrale Raad opgezocht. Die blijkt landelijk hekkensluiter: slechts in 2 of 3 procent van de zaken slaagt de Raad erin binnen de normen te blijven. Het jaarverslag van de Centrale Raad geeft als gemiddelde 86 weken, meer dan anderhalf jaar. De Raad kampt ook met een stevige voorraad ‘oude zaken’, waarvoor 150 (!) weken staat. Recentere zaken halen de eindstreep in 73 weken. Tussen de anderhalf en drie jaar wachten dus. Het gaat bij de Centrale Raad dus langzaam, heel langzaam of uiterst langzaam.  Mijn verbazing over Marco’s uitspraak blijkt volstrekt naïef. Sterker: zijn zaak blijkt relatief juist zeer voorspoedig te zijn afgehandeld. De hovenier verloor vorig jaar op 30 juli bij de rechtbank. Met een zitting bij de Raad ‘al’ begin februari en een uitspraak half juli is een doorlooptijd van 54 weken gerealiseerd. Marco’s advocaat Annette Terpstra moet lachen om mijn verbazing. „Dit was juist heel snel”. Zij bereidt haar cliënten standaard voor op anderhalf jaar of langer wachten.  Persrechter Zimmerman van de Centrale Raad, die toevallig ook Annette heet, heeft me dan al uitgelegd dat Marco’s uitspraak waarschijnlijk eerst is besproken met andere raadsheren in hetzelfde vakgebied. Concept-uitspraken die een nieuwe richting inslaan plegen binnen de Raad eerst te rouleren. De uitspraak in Marco’s zaak kan aldus in concept door wel twintig andere rechters zijn bekeken en becommentarieerd. Soms zelfs buiten de Centrale Raad – er zijn in andere rechtsgebieden andere hoogste bestuursrechters, die veelal met dezelfde wetten en beginselen werken. In Marco’s zaak is de reikwijdte van het beginsel rechtszekerheid uitgebreid – en de marge voor overheden om fouten te mogen (blijven) maken verkleind.   Is dat een trend, na ‘toeslagen’? Advocaat Terpstra is voorzichtig. Het zou kunnen. Sociaal zekerheidsrecht was altijd ‘heel formeel’. Maar nu lijken overheden toch niet meer zó makkelijk weg te komen met fouten als vroeger. Het ‘klakkeloos accepteren’ lijkt voorbij. Rechters, vooral de jongere garde, denkt zij, zijn zich meer bewust van de kwetsbare positie van de burger en laten dat ook op zitting merken.  En, zegt Terpstra, de tijd dat de overheid héél lang fouten kon maken zonder dat die fataal bleken – dat begint te kenteren. „Vier jaar geleden zou deze uitspraak niet zo zijn uitgevallen.” De reden? „Toch wel de Toeslagenaffaire, denk ik.”  NRC-redacteur Folkert Jensma onderzoekt hier iedere maand hoe de rechtsstaat functioneert.
		Lees ook de NRC-nieuwsbrief Recht en onrecht.||https://www.nrc.nl//nieuws/2022/09/08/de-tijd-dat-de-staat-heel-lang-fouten-mocht-maken-van-de-rechter-lijkt-nu-wel-voorbij-a4141155
2022-09-09||Opinie | Beperk de instroom van buitenlandse studenten, Erasmus Universiteit!||De Nederlandse universiteiten zijn in trek. Jaarlijks kiezen meer buitenlandse studenten voor een studie in Nederland. Ook Rotterdam is populair. Onze Maasstad met zijn internationale allure trekt zowel interessante bedrijven als allerlei nationaliteiten aan. Op gebied van onderwijs heeft Rotterdam studenten veel te bieden, met aantrekkelijke hogescholen en de Erasmus Universiteit Rotterdam (EUR). In de stad is men trots op het feit dat onze EUR en hogescholen in Rotterdam internationaal bekend zijn. Het gaat de onderwijsinstellingen voor de wind. Waren er in 2016 nog 25.594 studenten op de EUR ingeschreven, in 2020 was dat aantal gestegen tot 39.150 studenten. Sinds 2016 komt bijna één op de vijf studenten aan de EUR uit het buitenland. Een mooie ontwikkeling die goed past bij het internationale karakter van Rotterdam.  De groei van buitenlandse studenten, met name studenten die korter dan één jaar blijven, zorgt tegelijkertijd voor grote uitdagingen. Druk op de woningmarkt, woonoverlast, uitbuiting van studenten door malafide huurders en het wegconcurreren van Nederlandse studenten.  Waar Rotterdam meestal voorop loopt met nieuwe ideeën en creatieve oplossingen, kwam het nieuws deze week uit Amsterdam. De Universiteit van Amsterdam (UvA) kondigde begin deze week in NRC aan vanaf volgend jaar de instroom van buitenlandse studenten voor de studies psychologie en politicologie te willen beperken. Zo wil de UvA Nederlandse studenten een grotere kans geven een studie te gaan volgen én de werkdruk voor de medewerkers verlagen. Bijna tweederde van de studenten die zich inschrijven voor deze studies komt nu uit het buitenland. Rotterdam kan niet achterblijven – het is tijd voor de EUR hier werk van te maken. Het goede van een instroombeperking is dat het niet alleen ruimte biedt voor Nederlandse studenten, het gaat ook helpen bij het oplossen van andere problemen. Allereerst verlaagt het de druk op huisvesting. Afgelopen jaren is de kamernood voor studenten groot geworden, ook in Rotterdam. Gevolg is dat steeds meer studenten bij hun ouders blijven wonen. Buitenlandse studenten die voor een éénjarige masteropleiding naar Rotterdam komen, zorgen voor meer druk op de beschikbare woningen. Door deze woningnood zijn huizen in bepaalde straten opgekocht en omgetoverd in studentenhuizen waar het altijd feest lijkt te zijn. Met als consequentie: minder kansen op een woning voor starters, leerkrachten, zorgmedewerkers en andere bewoners.  34 van de 39 masters aan de EUR zijn Engelstalig. Meer Nederlandstalige masters maakt het voor buitenlandse studenten minder aantrekkelijk Ten tweede vermindert de instroombeperking de woonoverlast. Een aantal jaar geleden was er nog sprake van een goede balans en harmonie tussen de stadsbewoners en studenten. Inmiddels wordt studentenwijk Kralingen overspoeld door studenten met de meest uiteenlopende nationaliteiten. De instroom van studenten uit binnen- en buitenland is zo groot geworden, dat de balans zoek is. Steeds meer studenten komen tussen gezinnen en werkende Rotterdammers te wonen. Zeker buitenlandse studenten, die hier kort verblijven, hebben geen binding met de wijk. Ze willen plezier maken en houden geen rekening met de omgeving waarin ze terecht zijn gekomen. Het zijn Amsterdamse toestanden in Rotterdam. Ten derde krijgen malafide huisbazen minder kans door instroombeperking van studenten. De overspannen woningmarkt werkt uitbuiting van studenten in de hand. Malafide verhuurders vragen extreem hoge huurprijzen voor een piepkleine kamer. Zeker buitenlandse studenten weten niet wat normale tarieven zijn én zijn al blij met een kans op woonruimte. Minder instroom is minder druk op de woningmarkt en minder uitbuiting. Hierin heeft de EUR ook een verantwoordelijkheid te nemen, om voor internationale studenten passende woonruimte te realiseren. De EUR probeert dat ook. De laatste jaren zijn er al studentencomplexen op de Campus bijgebouwd. Het bouwen gaat alleen niet snel genoeg en kan de enorme instroom niet bijhouden. Bovenop de instroombeperking kan de EUR ervoor kiezen extra toelatingscriteria in te stellen. Denk aan de verplichting als buitenlandse student eerst onderdak te hebben in de regio alvorens toegelaten te worden aan de universiteit. Daarnaast kan de EUR de instroom van kortstondige buitenlandse studenten beperken door minder masterstudies in het Engels aan te bieden. Intussen zijn 34 van de 39 masters aan de EUR Engelstalig.  Meer Nederlandstalige masters maakt de studie voor buitenlandse studenten minder aantrekkelijk en zal de instroom beperken. Hierdoor kun je ook meer ruimte bieden voor studenten die de volledige vierjarige bacheloropleiding willen volgen. Die geef je dan een eerlijkere kans op een woning en die hebben meer binding met de wijk. Kortom, het beperken van de instroom van buitenlandse studenten is breder dan alleen een gelijker speelveld creëren voor Nederlandse studenten. Mijn advies: EUR, pak deze kans en laat zien dat wij de stad zijn van de aanpakkers én de oplossingen voor de toekomst. Dan leven we nog lang en gelukkig met onze studenten in één stad! 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/08/beperk-de-instroom-erasmus-a4141011
2022-09-09||Geen duidelijke oorzaak voor oversterfte; onderzoekers hebben onvoldoende data||Het blijft onduidelijk wat de oorzaak is van de oversterfte waar Nederland al een halfjaar mee te maken heeft. De afgelopen maanden overleden honderden mensen meer dan verwacht voor de tijd van het jaar. Wetenschappers die onderzoek deden naar de oorzaak, hebben niet voldoende data in handen om tot een conclusie te komen. Het RIVM en de GGD’s kunnen die persoonlijke gegevens niet delen vanwege privacywetgeving. Dat bevestigt een RIVM-woordvoerder donderdag na berichtgeving van de Volkskrant.  Naar aanleiding van een motie van het onafhankelijke Tweede Kamerlid Pieter Omtzigt gaf het kabinet de opdracht tot een onderzoek naar de oversterfte. De verwachting was dat het coronavirus een rol speelt. De onderzoekers hebben geen overzichten van wie wel of niet gevaccineerd is, daarom is de motie volgens hen „niet uitvoerbaar”. Ook missen ze uitslagen van coronatesten. Het RIVM stelt dat gevaccineerden voor hun inenting tegen Covid-19 ervoor hebben getekend dat het instituut hun data niet deelt, alleen met het Centraal Bureau voor de Statistiek (CBS). Volgens het RIVM ligt „de bal nu in Den Haag” en moet het ministerie van Volksgezondheid toestemming geven om de data alsnog vrij te geven. Een woordvoerder van het departement stelt woensdag belang te hechten aan het onderzoek naar oversterfte. „We willen dat verdere studie doorgang vindt en de onderzoekers toegang krijgen tot de data. Maar het moet wel kunnen.” Ambtenaren op het ministerie zoeken uit of en hoe de data op een later moment bij de onderzoekers kan komen, zonder dat dit in strijd met de wet is.  Omtzigt zelf reageert donderdag via Twitter op het nieuws. Hij pleit voor een hoorzitting met het CBS, RIVM en de onderzoekers. „Hopelijk al volgende week.” Het partijloze Kamerlid vindt het „bizar” dat de onderzoekers nog geen toegang tot de data hebben. „Je had een QR-code nodig, een bewijs dat je gevaccineerd was of besmet en genezen en iedereen mocht het zien. En nog mogen onderzoekers dat niet geanonimiseerd gebruiken voor onderzoek waarom er oversterfte is.” In juni van dit jaar deden het RIVM en het CBS onderzoek naar de oversterfte uit de afgelopen jaren: ook toen was de oorzaak onduidelijk. Bij 3.400 sterfgevallen was die niet vast te stellen.  In 2020 en 2021 overleden zo’n 340.000 mensen, zo’n 10 procent meer dan gebruikelijk. Van dat aantal stierven 40.000 mensen aan Covid-19. Ook speelt mee dat ongeveer één op de vier coronadoden waarschijnlijk aan iets anders zou zijn gestorven zonder besmetting. De andere 30.000 sterfgevallen aan Covid-19 kwamen redelijk onverwacht.   In april 2020 - twee maanden na de eerste coronabesmetting in Nederland - was het coronavirus doodsoorzaak nummer één, met vier op de tien overlijdens die terug te leiden waren tot het virus. Volgens CBS-onderzoekers was het coronavirus over heel 2020 en 2021 de derde doodsoorzaak in Nederland: aan hart- en vaatziekten en psychische- en hersenaandoeningen, waaronder dementie, stierven meer mensen. ||https://www.nrc.nl//nieuws/2022/09/08/geen-oorzaak-duidelijk-voor-oversterfte-onderzoekers-hebben-onvoldoende-data-a4141154
2022-09-09||Met kwikzalf  over water lopen||Welk scheikundig element spreekt op het blote oog nou meer tot de verbeelding dan kwik? Het heeft iets magisch, met dat zilverschijnende, glibberige uiterlijk. Dat karakter komt ook mooi terug in de oude benaming kwikzilver.   Aan kwik zijn eeuwenlang bijzondere krachten toegedicht. Met kwikzalf op de voeten zou je over water kunnen lopen. Fameus is Qin Shi Huang (259-210 v.Chr.), de eerste keizer van een verenigd China, die frequent wijn en honing nuttigde waaraan het roodzilveren kwiksulfide – het meest voorkomende kwikerts – was toegevoegd. Het zou hem onsterfelijk maken. Helaas, het vergiftigde hem juist. Het is die giftigheid waarmee kwik nu wordt geassocieerd. Het element heeft daardoor veel van zijn glans verloren. Onterecht, want het is fascinerend spul. Het is het enige metaal dat bij kamertemperatuur vloeibaar is. Het is ook ongelooflijk dicht. Lood drijft erop. In een zwembad met kwik zak je slechts een paar centimeter weg. En nog zo’n bijzondere eigenschap: bij stijgende temperaturen zet kwik heel gelijkmatig uit. Zo ontwikkelde Daniel Fahrenheit de kwikthermometer. Kwik vormt ook makkelijk legeringen, met metalen zoals goud, zilver en tin. Van die eigenschap wordt dan weer gebruik gemaakt bij het mijnen en zuiveren van goud. En tandartsen vulden gaatjes lange tijd met een amalgaam van kwik met zilver, tin en/of koper. Kwik is een van de weinige elementen die op basis van hun scheikundige aanduiding moeilijk vallen af te leiden. Na is natrium, Si is silicium. Maar Hg? Het komt van het Griekse hydrargyros, een samenvoeging van hydor (water) en argyros (zilver). En kwik is dus ook giftig. Daarom is het sinds 2008 steeds meer uit onze levens verbannen. Dat is vrij laat, want de eerste gevallen van kwikvergiftiging zijn al in 1865 beschreven. In te hoge concentraties blijkt het element schadelijk, voor het zenuwstelsel, hart en bloedvaten en het afweersysteem. Het meest toxisch is de verbinding methylkwik, die in bodem en water kan worden gevormd door micro-organismen. Het hoopt zich op in de voedselketen, en kan in vis en schelpdieren gevaarlijke concentraties bereiken. Daarom heeft de EU maximumgehalten aan kwik vastgesteld voor voedingsmiddelen. Daarnaast zijn er verboden voor kwikhoudende batterijen, thermometers en barometers. En sinds 2018 is kwik in tandheelkundige amalgamen verboden voor kwetsbare patiënten, onder andere kinderen. Het heeft de uitstoot binnen de EU fors teruggebracht. De belangrijkste hedendaagse bronnen zijn kolencentrales en de productie van ijzer, staal en cement. Maar kwik blijft Europa ook vanuit het buitenland nog binnenwaaien. Volgens het Europees Milieuagentschap is de concentratie kwik nog steeds te hoog in 46.000 van de 110.000 rivieren, meren en plassen, waardoor dieren schade oplopen. Kwik blijft ook opduiken in de winkelschappen. Afgelopen maart waarschuwde de Nederlandse Voedsel- en Warenautoriteit nog voor illegale huidbleekmiddelen. Het kan verkeren. In de 15de eeuw werden mensen met syfilis ingesmeerd met een kwikzalf, en als dat niet werkte werden ze boven een bad met kwikdamp gezet. ||https://www.nrc.nl//nieuws/2022/09/08/met-kwikzalf-over-water-lopen-2-a4141076
2022-09-09||Oekraïne claimt aanvallen op de Krim||De explosies die vorige maand een luchtmachtbasis op de Krim troffen, waren het gevolg van een Oekraïense raketaanval. Dat schrijven Valeri Zaloezjny, commandant van de Oekraïense krijgsmacht, en parlementslid Mychajlo Zabrodsky woensdag in een artikel op de Oekraïense nieuwssite Ukrinform. De ontploffingen vlakbij de stad Saki eisten volgens een Russische bestuurder één leven.  Eerder waren er al vermoedensd at de explosies door Oekraïense raketten waren veroorzaakt, maar de aanval werd tot nu toe nog niet officieel opgeëist. In augustus waren er ook elders op het geannexeerde Oekraïense schiereiland explosies, maar die noemt Zaloezjny niet specifiek. Hij heeft het over een „serie succesvolle raketaanvallen op vijandelijke luchtmachtbasissen op de Krim, in de eerste plaats het Saki-vliegveld”. Zaloezjny hoopt dat de steun van Russen voor de oorlog afneemt als de oorlogsdreiging voor hen dichterbij komt, schrijft hij op Ukrinform. „Door de afstand zijn ze zich minder bewust van de tol van de oorlog. Volgend jaar is de taak van de Oekraïense strijdkrachten om dat gevoel voor de Russen scherper te maken.”||https://www.nrc.nl//nieuws/2022/09/08/oekraine-claimt-aanvallen-op-de-krim-a4141152
2022-09-09||Deze docuserie komt heel dicht bij ouders van vroeg geboren   baby’s||Natuurlijk wakkerde er een waakvlammetje toen ik afstemde op Handen aan de couveuse van de EO. Bij die omroep zullen ze wel vinden dat elk leven gered moet worden, hoe klein en kwetsbaar ook. En voor je het weet zit je dan bij de kwestie wanneer in de zwangerschap een kind een kind is volgens de hemelse vader. Niet dat er in de serie ook maar één woord over religie wordt gerept hoor, het waren mijn eigen reserves vooraf.  Op de  intensive care Neonatologie in het Erasmus MC Sophia Kinderziekenhuis waar Anne-Mar Zwart mag meelopen, geldt de wereldse wet die bepaalt dat in Nederland artsen baby’s vanaf 24 weken oud mogen behandelen. Een normale zwangerschap duurt 40 weken, het leven van een extreem vroeg geboren kind is allesbehalve zeker en ligt in handen van hoog-technologische apparatuur en mensen die weten wat ze  moeten doen. Direct is volkomen duidelijk dat de filmploeg hier niet vijf dagen heeft rondgelopen, maar weken en waarschijnlijk  maanden. Zo dicht als Anne-Mar Zwart bij Lianne en John mag komen, de ouders van Edith, geboren met 26 weken, 940 gram. De moeder heeft zich geharnast met make-up en rode nagellak, maar zweeft ergens tussen pril  optimisme en wanhoop. Samen de baby verschonen is een hoogtepunt. De ouders wriemelen behendig tussen de buisjes, infusen en piepende apparaten alsof ze nooit anders deden.  De vraag wordt gesteld óf  ouders wel gefeliciteerd willen worden met hun veel te vroeg geboren kind dat misschien veel te vroeg zal sterven. Is een gelukwens te voorbarig? Hun dochter is er, zeggen deze ouders. En ze zijn er blij mee. Ze hebben daarom besloten toch geboortekaartjes te sturen. De verpleging hoef je niet te vragen of ouders gefeliciteerd willen worden. Voor de verjaardag van moeder Lianne hangen ze slingers aan de couveuse en maken een kaart met daarop de afdruk van de minuscule voetjes van haar kind.  Beetje gek om het geluk te noemen, maar tijdens de opnames diende zich een geval aan dat de artsen van  het Erasmus MC  nog nooit meemaakten. Een zwangere moeder met ernstige complicaties door corona. Ze wordt in coma gehouden en ligt aan de hartlongmachine op de intensive care als de bevalling spontaan op gang komt. De neonatologen hoopten dat het kind nog wat langer zou „binnenblijven”, maar het valt niet tegen te houden. „Het kind wil zichzelf redden,” weet gynaecoloog-perinatoloog Hans Duvekot. Twee teams worden in allerijl opgetuigd. Eén voor de moeder. En in een kamer ernaast één voor haar kind.  Niks obligate interviewtjes met de dokters en verpleegkundigen over of hoe zwaar of dankbaar hun werk is. Je ziet wat ze doen. Eerst de moeder, Jennifer. Halverwege de bevalling krijgt ze een bloeding, de  hartslag van de baby daalt. Tig mensen aan het bed. De vrouw in het midden zegt: „Mes. Mes. Mes. Steriel gaas. Nú steriel gaas. Klemmen.” Spoedkeizersnede. En dan: „De baby is geboren.” Hóllen met een bloederig bundeltje naar het kamertje ernaast. Neonatoloog erbij plus verpleegkundigen. Alsof ze een rondje quizvragen doen. „Hartactie?” Nee. „Hoor je inkomend ademgeruis?” Ook niet. Drie paar handen op een heel klein lichaampje om het hart aan de gang te krijgen. De vader, Bonito, staat toe te kijken, zijn eigen vader houdt hem vast. Hij wordt in alle geconcentreerde consternatie niet vergeten. „Papa, kom er maar bij hoor”, zegt de neonatoloog. Na acht minuten hebben ze het meisje aan het  ademen. De vader wordt met zachte hand haar leven in geduwd. „Even een foto van uw dochter maken, meneer.” Zij weten: nu zit haar gezicht nog niet onder de plakkers en pleisters. Nu leeft ze. „Hoe gaat ze heten?”  Vajèn, zegt de vader. „Maar of je dat nou met een V of een F schrijft... ”, vraagt hij zich vertwijfeld  af. „Daar heb ik Jennifer voor nodig.” Met haar leven zijn de IC-artsen  dan nog  bezig.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/08/deze-docuserie-komt-heel-dicht-bij-ouders-van-vroeg-geboren-babys-a4141153
