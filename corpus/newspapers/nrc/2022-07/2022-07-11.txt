2022-07-11||Positieve reacties en kritiek na excuses aan nabestaanden Srebrenica: ‘Minister benoemde in feite niets’||De „diepste excuses” die de Nederlandse regering maandag aanbood aan nabestaanden en overlevenden van de massamoord in  Srebrenica door Bosnische Serviërs,  zijn in de Bosnische gemeenschap in Nederland positief ontvangen. Kenners zoals advocaat Liesbeth Zegveld zien vooralsnog geen  juridische consequenties van de excuses.  Maandag maakte minister Kajsa Ollongren (Defensie, D66) in het Bosnische Potocari    excuus  voor het feit dat Nederlandse militairen die in 1995 geacht werden de moslims te beschermen in de safe haven  Srebrenica,  daartoe niet bij machte waren. Nadat Bosnische Serviërs de enclave hadden ingenomen, werden zo’n achtduizend mannen vermoord, de grootste oorlogsmisdaad  in de naoorlogse Europese geschiedenis.    Minister Ollongren zei maandag: „Als deel van deze [internationale] gemeenschap deelt de Nederlandse regering in de verantwoordelijkheid voor de situatie, waarin dit kon gebeuren. Daarvoor bieden wij onze diepste excuses aan.” De minister woonde de 27ste herdenking  van de massamoord bij.   Sinds 1995 is er elke vijf jaar een Nederlandse bewindspersoon aanwezig bij de herdenking, maar afgelopen twee jaar ging de plechtigheid niet door vanwege  corona. Alma Mustafic, dochter van een  vermoorde moslimman, reageerde   positief op de toespraak.  Ze tweette over de excuses: „Geaccepteerd, we hebben lang moeten wachten, maar dit is de 1e stap in de goede richting. Op naar concrete afspraken hoe Srebrenica een plek te geven in de NL maatschappij.”  Daarbij doelde Mustafic op de gezamenlijke inspanningen van veteranen en nabestaanden voor een nationaal monument in Den Haag ter nagedachtenis van de slachtoffers. Advocaat en hoogleraar Liesbeth Zegveld, die eerder Bosnische nabestaanden bijstond, is minder enthousiast. „Minister Ollongren benoemde in Potocari  in feite niets.” Volgens Zegveld suggereren de woorden van de minister „een grote betrokkenheid bij wat er gebeurd is, maar die betrokkenheid blijkt vervolgens nergens uit. De vraag blijft dan waarvoor je precies excuus aanbiedt”, aldus Zegveld. Als deel van deze [internationale] gemeenschap deelt de Nederlandse regering in de verantwoordelijkheid voor de situatie, waarin dit kon gebeuren. Daarvoor bieden wij onze diepste excuses aan Kajsa Ollongren minister Defensie Ollongren beklemtoonde dat Nederland als deel van een grotere, internationale vredesmacht had geopereerd. De internationale gemeenschap en Nederland deden „de belofte dat ze u zouden beschermen”, aldus de minister, „met de beste intenties. Ondanks dat is Srebrenica nietsontziend onder de voet gelopen. Waarna onze militairen bleven doen wat ze konden, om hun taak zo goed mogelijk uit te voeren en weerloze mensen te beschermen.”  De minister negeerde in haar toespraak  eerdere uitspraken van de Hoge Raad over de aansprakelijkheid van Nederland, constateert Zegveld.  In 2013 sprak het hoogste rechtscollege uit dat Nederland aansprakelijk  was voor de dood van drie moslimmannen die door Dutchbat van de compound waren gestuurd en vervolgens door Bosnische-Serviërs werden vermoord. Zes jaar later,  in 2019, stelde de Hoge Raad dat Nederland voor  10 procent aansprakelijk  was voor de dood van nog eens 350 moslims. Na beide uitspraken volgden schadevergoedingen van  Defensie voor nabestaanden. In juni bood premier Mark Rutte (VVD) namens de regering honderden Dutchbat-veteranen excuses aan voor de handelwijze van het kabinet rond het drama in Srebrenica. De 325 aanwezige Dutchbatters kregen daar van  Ollongren het Ereteken voor Verdienste. Het kabinet achtte de Nederlandse staat verantwoordelijk voor „het gebrek aan steun toen Dutchbat III onterecht in het beklaagdenbankje terechtkwam”, zei Rutte.  Al in 2020 had een commissie onder leiding van Hans Borstlap van de Raad van State  het kabinet aangeraden om een dergelijk gebaar richting veteranen te maken. Het kabinetsbesluit om ook de nabestaanden excuus te maken, was gekoppeld aan het besluit omtrent de veteranen, aldus de woordvoerder van Ollongren.   De excuses in Potocari van maandag zijn dus geen reactie op de ophef die ontstond na de verontschuldigingen aan het adres van  Dutchbat, zegt de woordvoerder. Bosnische nabestaanden, zoals Mustafic, waren in juni  boos geworden over het gebrek aan aandacht voor de Bosniërs en  omdat ze niet voor de militaire  plechtigheid  waren uitgenodigd. Nadat Mustafic zich daarover bij  Ollongren had beklaagd, nodigde de bewindsvrouw  haar uit op het departement van Defensie.  Op 8 juli, vorige week vrijdag, tweette Mustafic: „Vandaag een goed gesprek gehad met @DefensieMin. Gepleit voor meer betrokkenheid van NL regering richting Bosnië én Bosnische gemeenschap in NL.” ||https://www.nrc.nl//nieuws/2022/07/11/diepste-excuses-van-regering-aan-nabestaanden-en-overlevenden-van-srebrenica-a4136200
2022-07-11||Fabrikant vegaproducten past tekst ‘niet zomaar’ aan onder druk boeren|| De enigen die vorige vrijdag tevreden naar huis gingen, waren de boeren. Ze hadden met tien tractoren bij vleesvervangerfabrikant Schouten in het Overijsselse Goor gedemonstreerd. Ze hadden de oprit van het bedrijf geblokkeerd. Ze hadden gebarbecued. En ze hadden het voor elkaar gekregen dat de directie van het bedrijf, na een gesprek met twee boeren, teksten op hun website over de nadelen van vlees eten zouden aanpassen. Precies die laatste uitkomst leidde afgelopen weekend tot verontwaardigde reacties. Esther Ouwehand, fractievoorzitter voor de Partij voor de Dieren, twitterde over een vegabedrijf dat „zich gedwongen voelde te buigen voor de blokkeerboeren”. Maar het bedrijf is niet zomaar van plan de tekst aan te passen, zegt Peter Schouten, directeur van het familiebedrijf, nu. De kritiek van de boeren richtte zich vooral op een passage waarin vier nadelen van vlees eten worden genoemd. Er staat onder meer dat het houden van vee bijdraagt aan de „uitstoot van broeikasgassen en klimaatverandering”, dat het teveel aan mest „problemen” veroorzaakt in de buurt. Peter Schouten was niet ter plekke  op de dag van het protest, zijn vader Henk Schouten overlegde wel met twee demonstranten. Dat gesprek verliep goed, hoorde zoon Schouten achteraf. „We hebben gezegd dat we zouden kijken óf er fouten op de website staan. Als dat zo is, verbeteren we dat. Maar daarvoor hoef je niet met de tractor te komen. Als iemand gewoon belt, neem ik dat ook serieus.” Er was volgens de directeur geen sprake van intimidatie. Hij heeft begrip voor de boeren. „Als onderdeel van een familiebedrijf snap ik hoe zij zich voelen. Ik begrijp dat ze gefrustreerd en boos zijn, angst hebben voor wat er gebeurt. Ik wil daar op zekere hoogte ook wel voor misbruikt worden.” Daarom is het zuur dat de boeren juist zijn bedrijf blokkeerden, vindt hij. „Ze hebben in Schouten eerder een partner dan een tegenstander. Ons bedrijf werkt al 130 jaar samen met agrariërs.” De boeren vinden dat de site er op sommige punten naast zit of niet genuanceerd genoeg is. Het steekt ze dat er nadelen van vlees eten op de site staan.  Ronald Wolters, vleesveehouder uit Lichtenvoorde voerde namens de boeren het gesprek met Schouten. Het managementteam heeft volgens hem toegegeven dat een aantal zaken op de site „niet klopt” of „niet genuanceerd genoeg was” en dat ze dat gaan aanpassen. „Ik herhaalde die belofte buiten ook nog eens, en zij stonden ernaast en knikten.” Kuiper vond de sfeer tijdens het protest prima. „Je ziet de mensen van Schouten in eerste instantie schrikken als we aankomen, maar wij doen niks.” Hun zin doordrijven, daar was absoluut geen sprake van, zegt hij. „We hebben om uitleg over de site gevraagd. Als er intimidatie is, kan je nooit een goed gesprek voeren. Ik snap dat tractoren indruk maken, maar er is niemand door het lint gegaan en er waren geen verwensingen.” Schouten ziet dat onder sommige boeren het sentiment heerst dat de ‘vegabeweging’ antiboer zou zijn. „Da’s niet waar. We zijn juist hun klant.” Praten met de boeren was een bewuste keus. „We hadden ook het recht gehad om te zeggen: sodemieter op met je trekker. Maar zeker nu kan je beter zeggen: kom binnen, hier heb je koffie en we gaan in gesprek.”||https://www.nrc.nl//nieuws/2022/07/11/fabrikant-vegaproducten-past-tekst-niet-zomaar-aan-onder-druk-boeren-a4136182
2022-07-11||De bosoppervlakte in Nederland neemt wéér af, maar er is ook goed nieuws||Een omgevallen, dode beuk, ligt in boswachterij De Vuursche in Baarn. „Dood hout wordt heel sponzig”, zegt Mart-Jan Schelhaas, bosbouwdeskundige van de Wageningen University & Research, terwijl hij zijn vinger in de bast drukt. Een paar pissebedden kruipen tevoorschijn. „Dode bomen zijn minstens zo belangrijk voor de biodiversiteit als levende.” Er staat en ligt steeds meer dood hout in de Nederlandse bossen. Het is een van de trends die staat beschreven in de Zevende Bosinventarisatie,  die maandag verscheen. Elke vijf jaar wordt de toestand van het Nederlandse bos, in opdracht van het ministerie van Landbouw, Natuur en Voedselkwaliteit (LNV)  geïnventariseerd.  Dat gebeurt op basis van luchtfoto’s en satellietbeelden. „En we hebben meer dan drieduizend metingen in bossen uitgevoerd”, zegt Schelhaas, eerste auteur van het rapport.  Het bos blijkt ook gemengder en opener geworden. Er is meer struikgroei. En het oppervlak met loofbomen is toegenomen en ligt inmiddels net iets hoger  dan dat van naaldhout. „Al die variatie is bedoeld om het risico op schade te verminderen”, zegt Bas Lerink, collega van Schelhaas en coauteur van het rapport. „En een diverser bos is beter bestand tegen klimaatverandering.” De meest voorkomende soort is trouwens nog steeds een naaldboom: de grove den. Hij beslaat 28 procent van het bosgebied.  Opvallend is dat het oppervlakte bos in Nederland voor de tweede periode op rij is afgenomen. In 2013 was er zo’n 376.000 hectare bos, in 2017 was dat afgenomen tot 366.000 hectare. Het is sindsdien verder gedaald naar 364.000 hectare. Terwijl het ministerie van LNV in november 2020 in de bosstrategie aankondigde dat het Nederlandse bos in 2030 met 37.000 hectare moet zijn uitgebreid, onder meer om in de strijd tegen klimaatverandering meer van het broeikasgas CO2 op te nemen. „Dat wordt nog een hele opgave”, zegt Lerink. Tachtig tot honderd jaar geleden werden nog hoofdzakelijk monotone naaldhoutbossen aangeplant, zegt Lerink. Voor de levering van productiehout. Maar ideeën over wat een bos is, en wat een bos zou moeten zijn, veranderen. „Bossen moesten netjes zijn. Er bleef geen dood stuk hout liggen.” Bij boswachterij De Vuursche  liggen nu overal dode stammen en takken.  Er komt ook steeds meer oog voor variatie. De zomerse droogtes van de afgelopen jaren heeft laten zien hoe kwetsbaar monotone bossen zijn voor ziektes. In de cijfers komt dat het duidelijkst naar voren bij de es en de fijnspar. In essenbossen zagen de onderzoekers op 70 procent van de meetpunten bomen met een verminderde vitaliteit, een indicator die nu voor het eerst is opgenomen in de inventarisatie. De soort heeft ernstig te lijden van de essentaksterfte, een ziekte die wordt veroorzaakt door een schimmel.  Voor vitaliteit hebben ze geen definitie, legt Schelhaas uit. „De beoordeling gaat op het geoefende oog.” Hij wijst naar een fijnspar verderop. „Die heeft relatief weinig naalden. Zie je? En links daarvan staat een fijnspar met veel bruine naalden.” Hij keert zich om. „Vergelijk dat eens met die fijnspar daar, die heeft een hele dichte begroeiing.” Bij de fijnspar was de vitaliteit op 20 procent van de meetpunten verminderd. Die soort had in de droge zomers de afgelopen jaren veel te lijden van de letterzetter, een soort snuitkever. Foto Olivier van Middendorp
 Bij een indrukwekkende beukenlaan is aan de zijkant een paar jaar geleden een stuk vrijgemaakt, vertelt een woordvoerder van Staatsbosbeheer,  eigenaar van het terrein. „Zo’n mooie laan wil je behouden, dus geven we de beuken de ruimte.” Er schieten nu jonge beuken en lariksen op.  „Hier heb je een douglas”, zegt Schelhaas. Hij telt de scheuten, de stukken tussen de achtereenvolgende zijtakken. Ze geven de jaarlijkse groei aan. „Deze is twaalf jaar oud. Zie je hoe groot die laatste scheut is? Hij heeft echt een spurt gemaakt.”  De woordvoerder van Staatsbosbeheer benadrukt dat variatie in het bos inmiddels het nieuwe streven is. „Mengen, mengen, mengen, daar gaat het om.” De organisatie is begonnen  extra bos aan te planten. „We moeten de neergaande trend keren.” Veranderende trends kunnen wel spanningen opleveren, zegt Lerink. De Europese Commissie wil meer biodiversiteit. Vandaar die nadruk op meer variatie. Maar de Europese Commissie voorziet óók dat er meer hout nodig is, in de bouw bijvoorbeeld, als vervanging van beton en staal. „Houtbedrijven werken het liefst met monoculturen van naaldhout. Daar zijn ze op ingericht.” Lerink vraagt zich af hoe die twee toekomsten met elkaar verenigd moeten worden. „Gaan wij in Nederland ons hout straks allemaal uit Zweden of uit de tropen halen?” De onderzoekers hebben een strakke definitie  voor wat als bos meetelt: een terrein met houtachtige begroeiing van tenminste een halve hectare,  tenminste dertig meter breed. De kroon van de bomen moet de lucht voor minstens 20 procent bedekken,  bomen moeten een minimale hoogte kunnen bereiken van vijf meter.  Maar Belgisch onderzoek van een paar jaar geleden heeft aangetoond dat kleinere bossen verhoudingsgewijs veel CO2 opnemen. En dat de biodiversiteit er relatief hoog is. „In de achtste inventarisatie zullen we die kleinere bossen ook meenemen”, zegt Schelhaas. De komende jaren zal er ook meer gekeken worden naar de schade van stikstofneerslag op bossen. „Op sommige plaatsen in Nederland veroorzaakt het eikensterfte.” Stikstofneerslag is een probleem dat al langer bestaat, zegt Schelhaas. „Maar het is nu dringender geworden.”  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/11/mengen-mengen-daar-gaat-het-om-2-a4136181
2022-07-11||PvdA - eigenlijk al jaren - verdeeld over CETA||Voor de Eerste Kamer staat maandagochtend een metershoog opblaasbaar Trojaans paard. Zij aan zij, met aandacht voor de aanwezige fotografen, staan tientallen activisten vlaggenzwaaiend voor het paard. Ze scanderen: „Stem CETA weg!” Van negen uur ’s ochtends tot laat in de avond debatteert de Eerste Kamer over de goedkeuring van CETA, het handelsverdrag tussen de EU en Canada. Een dag later, dinsdag, zal de Eerste Kamer stemmen. Eindelijk, want CETA is al sinds 2017 deels in werking. Toen vervielen veel importtarieven op goederen uit de EU en Canada. De stemming in de Eerste Kamer leek lang uit te lopen op een fiasco voor het kabinet. In de Tweede Kamer was de oppositie tegen, en de coalitie heeft geen meerderheid in de Eerste Kamer. Maar dit weekend besloot de Eerste Kamerfractie van de PvdA om dinsdag toch voor te stemmen. Eerste Kamerlid Ruud Koole gaf drie redenen: de „drastisch veranderde geopolitieke situatie”. De duurzaamheidshoofdstukken in het verdrag en de verbeteringen in het arbitragehof van CETA. En het klachtenmechanisme – voor als de duurzaamheidshoofdstukken niet worden nageleefd. Daarbij: „Het verdrag is al vijf jaar in werking zonder grote problemen.” PvdA-leden reageerden verbolgen: De jongerenorganisatie van de PvdA riep de partij middels een open brief op om tóch tegen te stemmen. Oud-Kamerlid Michiel Servaes op Twitter: „Weet niet wat ik pijnlijker vind: draaien terwijl er niks aan verdrag veranderd is - of de oorlog erbij halen om dat te rechtvaardigen #fail”. En dinsdag in NRC pleiten ook Jan Pronk (oud-Kamerlid PvdA) en Jan Terlouw (oud-D66-leider) tegen CETA. Verrassend is die reactie niet, de PvdA is al jaren verdeeld over CETA. In 2017 onthield de PvdA-fractie zich in het Europees Parlement van stemming over het handelsverdrag. Agnes Jongerius, leider van de PvdA-fractie in het Europees Parlement, noemde CETA toen „geen topakkoord”. Terwijl het PvdA-minister Lilianne Ploumen was die namens Rutte II het verdrag uitonderhandelde en aanpassingen wist door te voeren. Nu wil Jongerius de verschillende afwegingen van de PvdA in de Eerste en de Tweede Kamer niet van commentaar voorzien. „Wij hebben ons onthouden van stemming, omdat we vonden dat er verbeteringen moesten komen. We hebben afgedwongen dat nationale parlementen moesten instemmen met CETA. De beoordeling of er genoeg verbeteringen zijn aangebracht is aan de  parlementen.” In 2020, toen de Tweede Kamer CETA moest goedkeuren, keerde vrijwel de hele oppositie (inclusief de PvdA) zich tegen het verdrag. De coalitie stemde voor, dus het verdrag werd aangenomen. Vorige maand deed de oppositie in de Tweede Kamer nóg een poging het verdrag in te trekken – een motie om CETA terug te trekken werd door de gehele oppositie gesteund. Wederom, óók door de PvdA. Nu helpt de PvdA het kabinet aan een meerderheid in de Eerste Kamer – vlak voor de zomer, toch nog een succes voor het kabinet.  Nu helpt de PvdA het kabinet in de Eerste Kamer aan een meerderheid Nederland is niet het laatste land dat het verdrag ratificeert. Ook het Franse parlement  moet nog instemmen. De Duitse coalitie heeft pas  aangekondigd  voor CETA  te stemmen. De goedkeuring door de Eerste Kamer lijkt een done deal. En toch staan er  activisten voor de Eerste Kamer. „De kans dat we nog iets kunnen veranderen is klein”, zegt Sara Murawski van Handel Anders!, de organisatie achter de demonstratie. „Maar wie weet: de PvdA ís al twee keer gedraaid... Het is belangrijk om van ons te laten horen.”  Activisten van Extinction Rebellion, FNV-vertegenwoordigers, lieden van Food Watch, De Goede Zaak, Partij voor de Dieren en een enkeling in een PvdA-trui verzamelen zich maandag. Verrassende bondgenoten zijn de  vertegenwoordigers van boerenorganisaties als Agractie. „De tractors zijn onderweg!”, meldt Murawski enthousiast tussen de sprekers door. Milieu-activisten zijn bang dat Canadese goederen in Nederland belanden die geproduceerd zijn met minder aandacht voor dierenwelzijn. Boeren vrezen dat de sector lijdt onder Canadese concurrentie – zeker als Nederlandse boeren zich moeten houden aan de nieuwe stikstofdoelen. Anderen hekelen het ICS (Investment Court System). Dat is een onafhankelijk arbitragehof waar buitenlandse investeerders een ‘claim’ kunnen indienen tegen de  staat, als ze onterecht benadeeld worden door nationale wetgeving. Tegenstanders zijn bang dat miljardenclaims de belastingbetaler geld kosten, en het kabinet ervan weerhouden harde milieuwetgeving door te voeren. Volgens het kabinet is de kans dat het leidt tot grote claims zeer klein. Demonstranten verzetten zich tegen ‘het neoliberalisme’, waarvan CETA een uiting zou zijn. „Er zijn duizenden technische bezwaren, maar de kern is: wij zijn tegen een handelstoename”, zegt Jesse Oberdorf van De Goede Zaak en Extinction Rebellion. „We zijn niet tegen internationale betrekkingen, we vinden dat we niet nóg meer shit moeten verhandelen.” Terwijl de beloofde tractoren arriveren in de Kazernestraat debatteert de Eerste Kamer fel over het verdrag.   „Ik vind het pijnlijk om kritische vragen aan Ruud Koole te stellen”, zegt Farah Karimi (GroenLinks), verwijzend naar de samenwerking tussen GroenLinks en de PvdA in de Eerste Kamer, voordat ze vraagt waarom Koole een „ouderwets en vervuilend verdrag” níet zou willen stoppen.  Koole blijft kalm en herhaalt zijn argumenten. „Ook wij willen  een rechtvaardige wereld. Waar wij in verschillen, is de waardering van dit verdrag.”||https://www.nrc.nl//nieuws/2022/07/11/pvda-eigenlijk-al-jaren-verdeeld-over-ceta-a4136180
2022-07-11||Recessieangst: euro daalt richting 1  dollar|| Amerikaanse toeristen die deze zomer vakantie vieren in Europa kunnen zich verheugen op flink wat budget voor diners, hotels en souvenirs. Vergeleken met een jaar geleden kunnen ze, voor elke dollar die ze in Europa uitgeven, 15 procent meer besteden. Met dit percentage is de euro in een jaar tijd in waarde gedaald ten opzichte van de Amerikaanse dollar.    Sinds een week staat de eurokoers extra onder druk: er  ging zo’n 3 procent vanaf. Maandag kwam een symbolische grens in zicht: 1 euro is 1 dollar. Kort tikte de euro 1,005 dollar aan, om daarna weer wat op te veren. Veel analisten gaan ervan uit dat ‘pariteit’ (1  euro = 1 dollar) snel, mogelijk deze week nog, wordt bereikt. En dat de euro daarna minder waard wordt dan de dollar. Voor het laatst kwam die situatie voor in 2003. Wat zegt dit? Het gaat over de euro, maar ook over de dollar.  Eerst de Europese kant van het verhaal. Sommige analisten voorspellen al maanden dat pariteit in zicht komt.  Dit omdat de Russische invasie van Oekraïne  een  forse klap betekent  voor de economische groei in Europa. Het Institute of International Finance,  een club van grote banken, voorzag in maart al dat de eurokoers in dollars onder de 1 zou gaan zakken. Als de economie in een valutagebied het slechter gaat doen, worden beleggingen in die munt minder waard. De munt zelf daalt dan mee.   De laatste weken – en zeker de laatste dagen – is de discussie over een nakende recessie in Europa opgelaaid. De hoge inflatie raakt de koopkracht van consumenten, die minder gaan uitgeven. Daar bovenop komen dreigende, mogelijk ernstige, tekorten aan (Russisch) gas. Duitsland, het economisch motorblok van Europa,   maakt zich grote zorgen over de gastoevoer aan zijn industrie.    Behalve de recessiedreiging speelt ook mee dat de Europese Centrale Bank in vergelijking met de Amerikaanse  Fed traag is met het verhogen van de rente om de inflatie te temmen. De rente in de eurozone gaat deze maand voor het eerst omhoog, terwijl de Fed al sinds maart de rente aan het ophogen is. Hoe lager ergens de rente is, hoe minder beleggingen er naar verhouding renderen – en ook dát drukt de koers van de munt.   Dan de Amerikaanse kant van het verhaal. Ook daar speelt recessiegevaar, alleen zijn de VS vanwege hun ligging minder vatbaar voor de effecten van de oorlog in Oekraïne. Amerikaanse banencijfers vorige week waren verrassend positief en sterken bij valutahandelaren de overtuiging dat de Fed de rente agressief zal blijven verhogen om de inflatie te temmen.  Verder heeft de dollar op de financiële markten de reputatie  van ‘veilige haven’. In tijden van grote onrust profiteert de dollarkoers altijd van kapitaal dat naar de VS stroomt. Niet alleen uit Europa, maar ook van elders, zoals uit opkomende landen. Andere ‘veilige havens’  zijn de Zwitserse frank en de Japanse yen. De Zwitserse frank is sinds vorige week duurder dan de euro. Wie deze zomer op vakantie gaat in het toch al dure Zwitserland, kan zijn borst natmaken. ||https://www.nrc.nl//nieuws/2022/07/11/recessieangst-euro-daalt-richting-1-dollar-a4136179
2022-07-11||Belgische familie achter olietankerrederij Euronav is tegen fusie met Frontline|| Zesenzestig mammoettankers hebben ze samen. De Belgische olietankerrederij Euronav en de Noorse concurrent Frontline. Veertig zogenoemde very large crude carriers (VLCC) zijn van Euronav, dat volgend jaar nog drie nieuwe reuzentankers krijgt geleverd vanuit Zuid-Korea. En drieëntwintig zijn er van Frontline. Elke tanker –  te groot  om door het Suezkanaal te varen – heeft een capaciteit van 2 miljoen vaten ruwe olie. Samen gaan het Belgische en het Noorse bedrijf de grootste olietankerrederij van de wereld vormen. Met zesenzestig VLCC’s en nog eens tachtig kleinere tankers – die wel door het Suez-kanaal passen. De directies van Euronav en Frontline maakten maandag bekend dat zij een overeenkomst hebben over een aandelenruil.  In april presenteerden beide bedrijven al hun eerste fusieplannen. Voor elk aandeel Euronav, genoteerd in Brussel en New York, moeten aandeelhouders van het Belgische bedrijf nu 1,45 aandelen Frontline krijgen. Het Noorse bedrijf heeft beursnoteringen in Oslo en New York. Het fusiebedrijf krijgt de naam Frontline, topman wordt de Belgische Euronav-bestuursvoorzitter Hugo De Stoop.  Of de deal daadwerkelijk zal slagen, hangt af van de schatrijke Belgische familie Saverys. De redersfamilie heeft veel zakelijke belangen in de zeevaart. Zo controleert de familie onder meer bulkgoederenbedrijf CMB in Antwerpen. Pater familias Marc Saverys is oprichter van Euronav. De familie Saverys heeft de afgelopen jaren haar belang in de olietankerrederij gestaag afgebouwd, maar is de laatste maanden weer aandelen gaan kopen. De reden: de familie ziet niets in de fusie van het bedrijf dat zij hebben groot gemaakt, met Frontline en wil die plannen blokkeren. Beter zou Euronav zich volgens de familie concentreren op het vervoer van duurzamere brandstoffen in plaats van te gokken op olie. Tegen de Vlaamse zakenkrant De Tijd zei Alexander Saverys, topman van CMB en zoon van Marc: „Aan een oliebedrijf nog meer olie toevoegen in een wereld die nood heeft aan een snelle vermindering van de broeikasgassen is geen goede strategie.” De exclusieve focus op fossiele brandstoffen en de daaraan gekoppelde geopolitieke risico’s kunnen de onderneming zelfs in gevaar brengen, aldus Alexander Saverys tegen De Tijd.  De familie Saverys heeft nu bijna 18 procent van Euronav. Frontline, van de Noorse scheepstycoon John Fredriksen, bezit 18,8 procent van de aandelen in zijn Belgische concurrent. Als genoeg aandeelhouders de fusie zien zitten, gaan Frontline en Euronav samen, maar zonder overeenstemming met de familie Saverys mislukt het (bijkomende) plan om de Belgische rederij van de Brusselse beurs te halen. Frontline en Euronav benadrukken dat zij samen juist beter de overstap naar duurzamer scheepstransport kunnen maken. Ze willen gezamenlijk een sterkere positie verwerven op de gefragmenteerde en zeer cyclische markt voor olievervoer. Het fusiebedrijf krijgt een wereldwijd marktaandeel tussen 8 en 10 procent.  Hoe cyclisch de tankvaart is, getuigen de financiële resultaten van Euronav en Frontline van de afgelopen twee jaren. Voor beide ondernemingen was 2020 een topjaar. Euronav haalde een omzet van 1,21 miljard dollar (1,20 miljard euro) en een winst van 473 miljoen dollar. Frontline boekte iets meer omzet, 1,22 miljard dollar, maar een lagere winst, 413 miljoen. Door de lage olieprijs huurden olieproducenten tankers om hun olie op te slaan in afwachting van betere tijden. Wie olietankers exploiteerde zoals de Belgische en Noorse rederijen, deed goede zaken.  In 2021 kwam de terugval. De coronacrisis liet zich voelen in de tankvaart, olieproducerende landen beperkten hun productie. Euronav haalde een omzet van 420 miljoen dollar, een derde van 2020, en leed een verlies van 339 miljoen. De omzet van Frontline was 749 miljoen, iets meer dan de helft van 2020, en een nettoresultaat van min 11 miljoen.  Beide olietankerrederijen doen het inmiddels weer beter. Dat komt met name door de Russische inval in Oekraïne. De tankers die vanwege de westerse sancties tegen Rusland niet langer olie vervoeren naar Europa varen nu langere routes naar  onder meer China en India. En langere routes betekenen meer inkomsten voor de olierederijen.||https://www.nrc.nl//nieuws/2022/07/11/belgische-familie-achter-olietankerrederij-euronav-is-tegen-fusie-met-frontline-a4136174
2022-07-11||De krachtsverhoudingen tussen Oekraïne en Rusland lijken enigszins verschoven||De afgelopen weken vlogen ze één voor één de lucht in: Russische munitie- en brandstofdepots, vaak ver achter de linies gelegen.  Op 15 juni explodeerde een enorme munitie-opslagplaats bij Chroestalny, in de regio Loehansk. Daarna circuleerden er bijna dagelijks nieuwe filmpjes op sociale media: beelden van dikke zwarte rookwolken aan de horizon, lichtflitsen van exploderende granaten, soms gevolgd door een alles verzengende vuurbal. Overal in door Rusland bezet gebied werden depots opgeblazen: in Popasna, in Donetsk, in Makiivka, in Cherson. Soms werd een gebied in een straal van tweehonderdvijftig meter volledig verwoest. Op andere locaties gingen de detonaties van de opgeslagen granaten nog dagenlang door.   Door Oekraïne getroffen Russische munitiedepots De exploderende opslagplaatsen zijn op het conto te schrijven van twee nieuwe, dodelijke raketsystemen die het Verenigd Koninkrijk en de VS aan Oekraïne hebben geleverd: het M270 Multiple Launch Rocket System (MLRS) en de M142 HIMARS (de afkorting staat voor High Mobility Artillery Rocket System).  Ook Rusland en Oekraïne beschikken van oudsher over MLRS-systemen, waarmee gronddoelen op grote afstand kunnen worden bestookt. Maar Sovjetlanceerinstallaties als de Grad (‘Hagel’) of Oeragan (‘Orkaan’) vuren ongeleide raketten af en zijn daarom erg onnauwkeurig. Met ‘grads’ bestrijk je een groot gebied, het liefst met (lichte) clustermunitie, zodat de kans op treffers zo groot mogelijk is. Effectief tegen troepenconcentraties, maar minder geschikt voor aanvallen op ‘harde’ infrastructuur.  De Westerse systemen zijn een ander verhaal. Een nieuwe generatie gps-gestuurde raketten heeft van de ‘domme’ raketartillerie een precisiewapen gemaakt waarmee doelen op grote afstand kunnen worden getroffen. De raketten die aan Oekraïne zijn geleverd, hebben een bereik van rond de zeventig kilometer en een nauwkeurigheid van één tot drie meter. De wapens zijn zo effectief dat ze nu al het verschil maken op het slagveld – hoewel Oekraïne tot nu toe slechts twintig lanceerinstallaties in het veld heeft.  In de slag om de Donbas, die half april begon, heeft het enorme Russische overwicht in artillerie tot nu toe de doorslag gegeven. Volgens schattingen beschikken de Russen over tien à vijftien keer zoveel vuurmonden als de Oekraïners, en terwijl Moskou lijkt te beschikken over een eindeloze hoeveelheid munitie is Kiev inmiddels aangewezen op leveringen van NAVO-landen.  Door het nietsontziende artillerievuur leden de Oekraïners zware verliezen (tot wel tweehonderd gesneuvelden per dag) en moesten ze Sjevjerodontsk en Lysytsjansk, de laatste twee grote steden in de regio Loehansk die Kiev nog in handen had, prijs gegeven.  Inmiddels zijn de krachtsverhoudingen enigszins verschoven. Terwijl de Russen de Oekraïense linies verpulveren met brute kracht, lijkt Kiev bezig met het systematisch uitschakelen van strategische Russische doelen in het achterland.  Volgens analisten van het Amerikaanse Institute for the Study of War (ISW) hebben de Russen inmiddels een ‘operationele pauze’ ingelast om de eigen troepen op adem te laten komen voordat Moskou zich richt op Slovjansk en Kramatorsk in de regio Donetsk. Maar zonder munitie en brandstof kan een nieuw Russisch offensief niet van de grond komen.  Russische staatsmedia pochten aanvakelijk nog dat moderne Russische luchtafweersystemen als de S400 korte metten zouden maken met inkomende HIMARS-projectielen. Maar de westerse raketten zijn te klein en vliegen te snel (ruim 2,5 keer de geluidssnelheid) om te kunnen worden onderschept, zo blijkt. „De Russische luchtafweersystemen zijn niet effectief gebleken tegen massale aanvallen met HIMARS-raketten”, schreef Igor Girkin, in 2014 commandant van de pro-Russische separatisten in Donetsk, deze week op zijn Telegram-kanaal.  Geen wonder dat Girkin en andere Russische bloggers de alarmklok luiden over de westerse wapenleveranties. Afgelopen vrijdag kondigde Washington de levering van vier extra HIMARS-systemen aan. Westerse wapens, zo zei de Oekraïense president Zelensky, beginnen „eindelijk” het verschil te maken. ||https://www.nrc.nl//nieuws/2022/07/11/oekraine-is-zeer-effectief-met-inzet-westerse-raketten-2-a4136173
2022-07-11||&#8216;Voormalige Haagse gemeenteambtenaar vervalste paspoort voor Taghi&#8217;||Een voormalige gemeenteambtenaar uit Den Haag wordt verdacht van het vervalsen van paspoorten voor criminelen, onder wie Ridouan Taghi, hoofdverdachte in de strafzaak Marengo. Dat bleek tijdens een rechtszaak die maandag diende in Amsterdam, en waarover onder meer het AD, Het Parool en De Telegraaf schrijven.  Tussen 2009 en 2014 zou de vijftigjarige verdachte 22 vervalste paspoorten hebben gemaakt, die ieder honderden euro’s opbrachten. In 2020 werd ze op staande voet ontslagen. De vrouw zou zijn omgekocht door een veertigjarige man, die volgens Het Parool momenteel vastzit vanwege een „omvangrijke drugszaak”. De zaak rond de vervalste paspoorten wordt op 28 november en 1 december inhoudelijk behandeld.  De gemeente Den Haag erkent maandag dat de vrouwelijke verdachte zich „herhaaldelijk” niet heeft gehouden „aan de voorgeschreven strenge procedures en werkinstructies voor de uitgifte van paspoorten”. Een woordvoerder zegt tegen persbureau ANP dat de gemeente naar aanleiding van de zaak maatregelen heeft genomen. Zo mag een ambtenaar die een aanvraag voor een paspoort of een ander reisdocument in behandeling neemt, voortaan niet óók het paspoort uitreiken. Ook zegt de gemeente scherper te zullen gaan letten op hoeveel identiteitsbewijzen er binnenkomen en worden uitgegeven. Afgelopen vrijdag schreef staatssecretaris Alexandra van Huffelen (Digitalisering, D66) aan de Tweede Kamer dat er „structurele problemen” zijn met de manier waarop in Nederland paspoorten uitgegeven worden, met „fouten en fraude” tot gevolg. Volgens Van Huffelen zijn er „tientallen voorbeelden” bekend van vervalste Nederlandse paspoorten, die zijn aangemaakt en verstrekt door corrupte ambtenaren.||https://www.nrc.nl//nieuws/2022/07/11/voormalige-haagse-gemeenteambtenaar-vervalste-paspoort-voor-taghi-a4136168
2022-07-11||Minister Hanke Bruins Slot: ‘Een grondwet moet je dus ook onderhouden’||Weinig ministers maken in hun eerste half jaar – of überhaupt – een Grondwetswijziging mee, maar Hanke Bruins Slot (Binnenlandse Zaken, CDA) beleefde het vorige week, na een stemming in de Eerste Kamer. Het briefgeheim werd aangevuld met het ‘telecommunicatiegeheim’, een eerlijk proces bij een onafhankelijke rechter is voortaan een grondrecht, Nederlanders die in het buitenland wonen, mogen straks ook – indirect – voor de Eerste Kamer  stemmen. En, opvallend, er komt een aanhef bij de Grondwet, een ongenummerd artikel dat luidt: „De Grondwet waarborgt de grondrechten en de democratische rechtsstaat.” De Grondwetswijzing van 2022 is daarmee de meest omvangrijke sinds de grote herziening van 1983, toen het discriminatieverbod en de onaantastbaarheid van het lichaam werden vastgelegd. Bruins Slot kon het „bijzondere” en „mooie” parlementaire moment van dinsdag waarderen, vertelt ze. Een aantal wijzigingen wortelen nog in adviezen van de staatscommissie-Thomassen uit 2010. „Johan Remkes zei ooit dat het makkelijker is de wet over de zwaartekracht te veranderen dan de Grondwet. Een grondwet moet je dus ook onderhouden, vernieuwen en verbeteren.” Hoewel ze „als minister geen gradaties” mag aanbrengen in de nieuwe artikelen, vindt ze het grondrecht op een eerlijk proces eigenlijk het mooiste. Vooral omdat dit Grondwetsartikel „breder werkt” dan het gelijkluidende recht op een eerlijk proces in het Europees Verdrag voor de Rechten van de Mens. Dat beperkt zich tot procederen in het strafrecht en het civiele recht. „Een groot deel van het ambtenarenrecht en het vreemdelingenrecht vielen daar nog niet onder, maar nu dus wel”, constateert ze tevreden. Behalve de symbolische waarde van een eigen, bij de rechter direct bruikbare, Grondwet zijn er volgens Bruins Slot voor de burger ook praktische voordelen. „Grondrechten in verdragen hebben soms een beperktere reikwijdte dan die in onze Grondwet. Bovendien kennen grondrechten in verdragen soms meer mogelijkheden om uitzonderingen te maken.” De nieuwe intro van de Grondwet is duidelijk geen bloemrijke passage geworden naar Amerikaans voorbeeld à la:  ‘Wij, het volk van Nederland.’ In 2009 vroeg NRC de lezers  een preambule te  bedenken en koos als winnaar: „Wij, de burgers van Nederland, zijn verantwoordelijk voor onze rijk geschakeerde samenleving, die gebaseerd is op de beginselen van vrijheid, gelijkheid, verdraagzaamheid, rechtvaardigheid, solidariteit en duurzaamheid. Ons land is een open, democratische en pluriforme rechtsstaat, en maakt deel uit van een sterk en bezield Europa.” Zo’n aanhef zou niet passen bij het sobere karakter van de Grondwet, meent Bruins Slot. Bovendien wenste de Tweede Kamer een ‘zwaardere’ algemene bepaling, die als ‘interpretatief kader’ voor de overheid zou moeten werken. En dat bovendien het begrip ‘democratische rechtsstaat’ in de Grondwet verankert, dat tot nu toe nog nergens voorkwam. In veel politiebureaus is nu artikel 1: „Allen die zich in Nederland bevinden, worden in gelijke gevallen gelijk behandeld” symbolisch als muurschildering aangebracht. „Dat hoeft echt niet te worden overgeschilderd”, zegt Bruins Slot. De nieuwe beginzin: „De Grondwet waarborgt de grondrechten en de democratische rechtsstaat”, is vooral een opdracht aan de wetgever, zegt ze. „Iedereen die zich met wetgeving bezighoudt, ambtenaar, bestuurder, parlementariër, en de Grondwet openslaat, moet eerst deze drempel nemen.” Het zinnetje is daarmee ook een middel om de zogeheten constitutionele toetsing te versterken als een wet wordt geschreven. Dat wordt nog meer dan nu nodig omdat het kabinet op 1 juli per brief duidelijk maakte hoe het de wens van de Tweede Kamer wil uitvoeren om het bestaande artikel 120 te schrappen, het toetsingsverbod door de rechter. Historisch was de gedachte achter het verbod dat toetsing aan de Grondwet het best overgelaten kon worden aan de wetgever zélf. Het kabinet en Staten-Generaal dus, daarbij geadviseerd door de Raad van State. Dat leerstuk heet ook wel ‘het primaat van de wetgever’ binnen de trias politica. Zelf beoordelen of nieuwe wetten binnen de marges van de Grondwet blijven, is ook een machtskwestie. Verdragen hebben vaak niet de reikwijdte van onze Grondwet Het kabinet wil nu echter, net als in de meeste andere Europese landen, controle door de rechter toelaten. Die mag wetsbepalingen negeren als die in concrete gevallen in strijd zijn met de Grondwet. Het moet volgens Bruins Slot „zorgen voor een extra slot op de deur” tegen een machtige overheid. En tegelijk bij de wetgever een „grotere bewustwording van het eigen grondwettelijk handelen” bevorderen. In de betreffende Kamermoties werden als argumenten vóór toetsing „de afnemende normatieve kracht van de wet, de verslapte aandacht voor de kwaliteit van wetgeving” en „een toenemend beroep van burgers op rechtsbescherming tegen gebrekkige wetgeving” genoemd. Maar vooral de Toeslagenaffaire was de lont die de discussie weer tot ontploffen bracht. Het idee om het toetsingsverbod te schrappen, sluimert inmiddels meer dan vijftig  jaar – in 1966 was er al   een advies om  toetsing toe te staan.  De laatste poging om toetsing mogelijk te maken, was een initiatiefwetsvoorstel van Halsema-Van Tongeren (GroenLinks), dat in 2018 werd ingetrokken. „We hebben allemaal gezien dat we het in de kindertoeslagenaffaire echt verkeerd hebben gedaan”, zegt de minister. De rechter direct toegang tot de Grondwet geven, „levert dan een bijdrage aan versterking van de individuele rechtsbescherming”. Een direct beroep op het discriminatieverbod uit de Grondwet door een gedupeerde ouder was dan bijvoorbeeld mogelijk geweest, zegt ze. Maar de Toeslagenaffaire was niet voorkomen als constitutionele toetsing al mogelijk was geweest, denkt ze. Daar moet meer voor gebeuren: het kabinet inventariseert nu „hardvochtigheden in wetten”. En kijkt of het hardheidsbeginsel (afwijken van regels bij onvoorziene of onredelijke uitkomsten) vaker toegepast kan worden. En of de rechter het evenredigheidsbeginsel ruimer kan toepassen. Tegelijk is meer macht voor de rechter ook een politiek delicaat thema. Rechtse partijen begonnen recent nog een discussie over dikastocratie, rechters die de wetgever zouden verdringen met eigen politieke opvattingen. Aanleiding waren geruchtmakende vonnissen in politieke kwesties als gaswinning en milieuvervuiling. Verandert constitutionele toetsing dan niet de balans in de trias politica? Wordt het primaat van de wetgever niet zwakker? Bruins Slot ontkent dat. „Misschien wordt het primaat van de wetgever dan juist wel beter ingevuld. Het zou toch wat zijn als de rechter straks keer op keer wetten buiten toepassing gaat laten? Ik vermoed dat we nóg nadrukkelijker en nóg beter gaan kijken naar nieuwe regels.” Meer dan een „verscherpte dialoog” tussen rechter en wetgever verwacht ze niet. En dat de rechter in de praktijk zal kijken of regels geen onbedoelde of onvoorziene gevolgen hebben, „dat lijkt me een gezonde taak”. De brief aan de Tweede Kamer ziet Bruins Slot vooral als een uitnodiging voor een „open debat” en bevat vooral hoofdlijnen. Het kabinet vindt een apart constitutioneel hof, dat dan als enige zou mogen toetsen aan de Grondwet,  niet passen bij de toetsingspraktijk die er al is. Rechters mogen internationale verdragen al rechtstreeks toepassen. En ook regelgeving van lagere overheden mag aan de Grondwet worden getoetst – bekende voorbeelden zijn het Rotterdamse sisverbod en het Haarlemse motorhesjesverbod die beide niet grondwettelijk werden bevonden. De toetsing van landelijke wetten wil het kabinet beperken tot de klassieke grondrechten: vrijheidsrechten zoals kiesrecht, meningsuiting, privacy, religie en gelijkheid. Maar het kabinet noemt ze niet uitdrukkelijk. „Nee, we willen eerst een debat. Zo’n brief past ook bij het voornemen om bij grote vraagstukken niet meteen met een in beton gegoten voorstel te komen”, zegt Bruins Slot. Wie weet, komen er nog moties, zegt ze. En het past bij de realiteit dat straks een tweederdemeerderheid  nodig is. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/11/een-grondwet-moet-je-dus-ook-onderhouden-a4136172
2022-07-11||Feministische cartoons van naakte vrouwen? Dan dreigt drie jaar Russisch strafkamp||Veel vragen kan Joelia Tsvetkova niet beantwoorden, al zou ze het willen. Drie jaar van vervolging, intimidatie en isolatie door de Russische justitie lijken het gevoel uit de 29-jarige kunstenaar, regisseur en activiste te hebben weggeslagen. De schijnbaar eenvoudige vraag ‘Hoe voel je je?’ wekt een mengeling van wanhoop en ergernis. „Ik beantwoord al heel lang geen vragen meer over mijn gevoel. Ik weet zelf  niet eens hoe ik mij voel. En als ik het wist, had ik geen woorden om het te beschrijven.” Foto Joelia Tsvetkova’s moeder
 Drie jaar geleden veranderde Tsvetkova’s leven in een nachtmerrie toen de lokale autoriteiten in haar woonplaats Komsomolsk-aan-de-Amoer, een stad duizend kilometer ten noorden van Vladivostok, besloten haar te vervolgen wegens het verspreiden van ‘pornografie’, onder meer vanwege haar feministische tekeningen, getiteld ‘Een vrouw is geen pop’. Het zijn eenvoudige cartoons van naakte vrouwen met overgewicht, grijze haren, acne of lichaamshaar die ze op sociale media plaatste. ‘Levende vrouwen hebben… op hun lichaam. En dat is normaal’, luidt de begeleidende tekst. Andere tekeningen tonen homoseksuele gezinnen met de tekst ‘Het gezin is waar liefde is’. In 2020 kocht  het Stedelijk Museum in Amsterdam enkele tekeningen. Ook deelde Tsvetkova kleurige tekeningen van vulva’s, gemaakt door andere kunstenaars, in een door haar beheerde groep ‘Vaginamonologen’ op het sociale medium VKontakte. De naam ontleende ze aan de gelijknamige theatervoorstelling van de feministische theatermaker Eve Ensler, waarin vrouwen openhartig spreken over hun lichaam. Die voorstelling werd ook in Rusland opgevoerd.  ‘Pornografie’ oordeelde de openbaar aanklager. Vorige maand eiste de aanklager drie jaar en twee maanden tegen Tsvetkova, uit te zitten in een van Ruslands beruchte strafkolonies. Deze dinsdag klinkt haar laatste woord. Over ruim een week  wordt de uitspraak verwacht.  „Mijn leven is verwoest”, zegt Tsvetkova in een videogesprek. De afgelopen anderhalf jaar meed ze de media, maar nu de uitspraak nadert, zoekt ze de publiciteit. Ze maakt een vermoeide indruk, maar haar antwoorden zijn helder en precies. Als om zich voor te bereiden op een eventuele kamptijd heeft ze haar lange haren afgeschoren. De kleurige outfits van vroeger hebben plaatsgemaakt voor stemmig zwart. Ze heeft weinig hoop op vrijspraak, een voorwaardelijke straf wil ze niet. „Dat zou voelen als een veroordeling, en ik heb niks gedaan.”  Haar zaak, die al 31 maanden duurt, wordt achter gesloten deuren behandeld, zogenaamd om de maatschappij tegen pornografie te beschermen. Haar advocaat, Aleksandr Pichovkin, reist een of  twee keer per maand vanuit Moskou naar het Verre Oosten, een loodzware reis van ruim achtduizend kilometer die meer dan een etmaal in beslag neemt.  Tijdens het proces werd de woning waar ze met haar moeder woont doorzocht, kreeg ze boetes opgelegd, zat ze vier maanden in huisarrest en ging ze in hongerstaking. Tientallen Russische kunstenaars, kunstkenners en beroemdheden namen het voor haar op, internationale mensenrechtenorganisaties voeren actie voor haar vrijlating. Ook het Europese Hof voor de Rechten van de Mens bekijkt de zaak, maar veel zal ze daar niet aan hebben. In maart werd Ruslands lidmaatschap van de Raad van Europa opgeschort en daarmee dat van het Hof. In juni tekende president Poetin een wet waarmee Rusland niet meer gehouden is aan de uitspraken van het Europese hof.  Tsvetkova weet zeker dat de zaak tegen haar het werk is van de lokale afdeling van de geheime dienst FSB. Ze vermoedt dat ze haar willen straffen vanwege haar activisme en kritiek op het stadsbestuur. „Deze stad is in verval. Er zijn nauwelijks sociale voorzieningen, overal ligt afval en de natuur wordt verwoest. Een verschrikkelijke stad, zoals er zo veel zijn Rusland.” Ook haar kandidatuur voor het lokale parlement viel niet in goede aarde. „De macht houdt niet van horizontale structuren,  wie daarnaar op zoek is, wordt vernietigd.”  De aandacht die er in het begin was voor haar zaak, is verslapt. Tsvetkova verwacht  niet dat er veel mensen naar de rechtbank  komen voor de uitspraak. De afgelopen twee jaar werden duizenden activisten, onder wie oppositieleider Aleksej Navalny, vervolgd en opgesloten in strafkampen. Sinds de ‘militaire operatie’ in Oekraïne, zoals het Russische eufemisme luidt, is er zowel in binnen- als buitenland minder aandacht voor het lot van politieke gevangenen. „Onafhankelijke media zijn gesloten, mensen durven zich niet meer uit te spreken of zitten zelf in een moeilijke situatie.”  Vorige maand werd Tsvetkova tot ‘buitenlands agent’ verklaard, nieuws dat ze moest vernemen uit de media. Ze denkt dat het is vanwege haar studie in Londen, haar buitenlandse reizen en subsidies. „Mijn moeder moedigde me altijd aan om verder te kijken dan onze eigen stad en de wereld te leren kennen.” Op het moment van haar arrestatie maakten de twee net plannen om de stad definitief te verlaten.  Nu leven Tsvetkova en haar moeder, die door de rechtszaak haar baan als leider van een cultureel centrum voor kinderen verloor, in bijna volledige sociale isolatie. Kunst maakt ze allang niet meer. „Zodra ik een potlood vasthoud, beginnen mijn handen te trillen en word ik draaierig. Ik teken al sinds mijn kindertijd, het voelt alsof er een deel van mijn lichaam is afgehakt.” Ook haar activisme heeft ze gestaakt. „Ik weet niet zo goed meer wie ik nog ben, behalve een politieke gevangene.”   Correctie (12 juli 2022): In een eerdere versie van dit artikel stond dat het Rijksmuseum de tekeningen had aangekocht. Dat is hierboven aangepast.||https://www.nrc.nl//nieuws/2022/07/11/feministische-cartoons-van-naakte-vrouwen-dan-dreigt-drie-jaar-russisch-strafkamp-a4136171
2022-07-11||&#8216;Nederlandse Belastingdienst overtrad voor Uber de regels en mogelijk de wet&#8217;||De Nederlandse Belastingdienst heeft regels overtreden en mogelijk strafbare feiten gepleegd door het Amerikaanse taxibedrijf Uber in bescherming te nemen. Dat zou blijken uit gelekte interne mails en documenten die zijn ingezien door journalisten van de dagbladen Trouw en Het Financieele Dagblad, en onderzoeksjournalistiek platform Investico. De fiscus zou in 2015 vertrouwelijke informatie met Uber hebben gedeeld over een internationaal belastingonderzoek naar het miljardenbedrijf, waarvan het hoofdkantoor in Amsterdam is gevestigd. In 2015 dienden verschillende Europese lidstaten, die belastingonderzoek deden naar Uber, informatieverzoeken in bij de Nederlandse Belastingdienst. Hoewel de fiscus volgens Europese verdragen verplicht is openheid van zaken te geven, zou de Belastingdienst dat proces opzettelijk hebben vertraagd ten gunste van Uber. Hierdoor had het bedrijf tijd „de zaken op orde te krijgen”, zo blijkt uit interne mails. Het delen van die data had „absoluut de laagste prioriteit”, zou Nederland hebben beloofd, volgens een email van een Europese Uber-werknemer.  Ook zouden Nederlandse hoge ambtenaren vertrouwelijke informatie over de voortgang van de belastingonderzoeken hebben doorgespeeld naar Uber. De Belastingdienst heeft op deze manier mogelijk de wet overtreden. Hoogleraar belastingrecht Jan van de Streek, die de gelekte documenten op verzoek van onder meer Het Financieele Dagblad bekeek, stelt dat de fiscus illegaal bezig was en dat het „de samenwerking met andere belastingautoriteiten heeft ondermijnd”.  De Belastingdienst zegt in een reactie zich „niet te herkennen in het verhaal dat sprake is van schenden van geheimhoudingsplicht en het traineren van informatieverzoeken”, zo zegt een woordvoerder. „Waar niet integer handelen door de Belastingdienst wordt verondersteld zijn procedures correct doorlopen.” Ook over de grens zou de Nederlandse Belastingdienst zich hebben ingezet voor het miljardenbedrijf, volgens de gelekte documenten. De Franse regering vond dat Uber ook in dat land belastingplichtig was, maar de Nederlandse fiscus zou in Frankrijk hebben gelobbyd om die eis te laten vallen. De Uber Files bestaan uit 124.000 e-mails, notities en andere interne bedrijfsdocumenten. Deze werden gelekt aan de Britse krant The Guardian, die ze weer deelde met het International Consortium of Investigative Journalists (ICIJ). De Uber Files lijken aan te tonen hoe ver het bedrijf tussen 2013 en 2017 wilde gaan om de wereldwijde taximarkt te veroveren. Naar aanleiding van de onthullingen in de Uber Files wil Europarlementariër Paul Tang (PvdA) dat de Europese Commissie onderzoek doet naar de Nederlandse Belastingdienst en een juridische procedure begint tegen de fiscus. Dat heeft Tang, die voorzitter is van de belastingcommissie van het Europees Parlement, maandag gezegd, meldt persbureau ANP. Volgens Tang heeft de Belastingdienst Europese samenwerking in de weg gestaan en is de dienst te ver gegaan in de inzet voor het Amerikaanse taxibedrijf. ||https://www.nrc.nl//nieuws/2022/07/11/nederlandse-belastingdienst-overtrad-voor-uber-de-regels-en-mogelijk-de-wet-a4136157
2022-07-11||Kroes nam het actief op voor Uber. Volstaan lobby-regels wel?||Dat taxibedrijf Uber in Neelie Kroes een fanatiek supporter had gevonden, was al jaren geen geheim. In 2014, het laatste jaar dat  Kroes  Eurocommissaris Digitale Zaken was, stuurde ze  een serie woedende tweets de wereld in over een besluit van de Brusselse rechtbank Uber te verbieden.  In een blog op de site van de Europese Commissie riep ze burgers op steun uit te spreken via de hashtag #UberIsWelcome. In mei 2016 werd de VVD-prominent bovendien voorzitter van  de adviesraad van het bedrijf. Inmiddels blijkt dat Kroes zich achter de schermen nóg actiever inzette voor Uber – en daarmee lobbyregels schond. Hoewel de Europese Commissie het haar actief had verboden, lobbyde Kroes ook in 2015 en 2016 volop voor de Amerikaanse taxi-app, zo onthulde zondag een consortium van internationale media. Kroes zou onder meer premier Mark Rutte, Henk Kamp en andere Nederlandse ministers hebben benaderd. Maandag liet de Europese Commissie weten Kroes om opheldering te hebben gevraagd. Maar de onthullingen roepen ook vragen op over hoe stevig haar eigen lobbyregels in de praktijk eigenlijk zijn. En ze illustreren hoe ver de invloed van grote techbedrijven in Brussel reikt. De regel die Kroes  schond, is die van de zogeheten afkoelingsperiode. Na hun vertrek mochten Eurocommissarissen in Kroes’ tijd achttien maanden geen functies aannemen die raken aan hun oude portefeuille. Elke baan moesten ze gedurende die periode ter goedkeuring voorleggen aan een ethische commissie. Die toestemming kreeg Kroes expliciet niet. Bovendien verbood ook de nieuwe voorzitter van de Europese Commissie Jean-Claude Juncker Kroes in 2015  expliciet  voor Uber aan de slag te gaan.  Dat Kroes zich daar niks van aantrok én na de afkoelperiode alsnog voor Uber ging werken, laat volgens Vicky Cann, onderzoeker bij lobbywaakhond Corporate Europe Observatory (CEO), zien hoezeer de regels een papieren tijger zijn. „De cultuur bij de Europese Commissie is nog altijd die van  vertrouwen, van collega-tot-collega. Er wordt nooit eigen onderzoek naar draaideurconstructies gedaan en men vertrouwt op de informatie die oud-commissarissen en -ambtenaren zelf aanleveren.”  De casus Kroes toont volgens Cann bovendien dat de afkoelperiode een farce is. „Als een baantje fout is na zeventien maanden, is het dat ook na negentien maanden.” Hoewel de periode inmiddels is verlengd tot twee jaar, pleit Cann voor tenminste drie jaar. Ook volgens Paul Tang, PvdA-Europarlementariër, is de bestaande afkoelperiode in gevallen zoals Kroes onbevredigend. „Wanneer je het als Eurocommissaris  zo opneemt voor een bedrijf, is het eigenlijk ondenkbaar dat je er daarna überhaupt voor mag gaan lobbyen.” Met een groep Europarlementariërs heeft Tang inmiddels een klacht ingediend bij de Commissie, die in het uiterste geval tot een financiële sanctie voor Kroes kan leiden.  Met Kroes had Uber voor én achter de schermen in Brussel een pleitbezorger op het allerhoogste niveau. Het kan symbool staan voor hoezeer grote Amerikaanse techbedrijven er  tot de belangrijkste lobbykracht zijn uitgegroeid. Het CEO berekende vorig jaar dat de techsector, waartoe het  ook Uber rekent, in 2020 bijna honderd miljoen euro aan lobbyactiviteiten in Brussel uitgaf en daarmee alle andere partijen ver achter zich liet.  Dat overwicht baart critici zorgen. Topeconoom en oud-EU-ambtenaar Tommaso Valletti zei onlangs in NRC: „Het probleem dat ik zie bij lobby gaat niet alleen om overduidelijke inmenging, zoals EU-ambtenaren die bij grote techbedrijven zijn gaan werken. Het is vaak subtieler. De bedrijven zijn in Brussel altijd aanwezig, bij elk debat, elk rondetafelgesprek. Beleidsmakers, zelfs die van goede wil, horen zo voortdurend hetzelfde verhaal.”  Emmanuel Macron in 2018, een jaar nadat hij tot president is gekozen. Als minister van Economische Zaken heeft hij gelobbyd voor Uber.  Foto Ian Langsdon/ EPA Uber gebruikt tactieken die ook andere techbedrijven veel inzetten, zegt Cann. Bijvoorbeeld door ruggensteun te geven aan bedrijvenclubs, onderzoeksrapporten van denktanks te ondersteunen, of achter de schermen burgerbewegingen, zoals chauffeurs of klanten, aan te sturen. Inmiddels richt Uber zich vooral op nieuwe wetgeving die platformwerkers verregaande arbeidsrechten toekent. „Uber geeft relatief weinig uit voor een bedrijf dat financieel zo sterk is, maar heeft duidelijk uitstekende toegang tot topbesluitvormers in de Commissie”, zegt Cann.  Het is die invloed op het hoogste niveau die opvalt aan de gelekte documenten: ook in bijvoorbeeld Frankrijk, waar toenmalig economieminister  Macron zich voor het bedrijf inzette, en in het Verenigd Koninkrijk.   Cann verklaart het deels uit de aantrekkingskracht die voor beleidsmakers uitgaat van „buzzwoorden als ‘innovatie’ en ‘deeleconomie’”. In elk geval in Brussel vond het narratief waarmee Kroes het voor het taxibedrijf opnam veel breder gehoor, zeker in de jaren rond 2014. In een speech dat jaar maakte Kroes onderscheid tussen twee Europa’s: een energiek, ideeënrijk Europa van startups en apps, en een bang en conservatief Europa dat al het nieuwe direct wil verbieden. Anders dan in de Verenigde Staten dreigde de EU in deze analyse met haar verouderde wetgeving en bureaucratie innovatie smoren en tegenwerken. Twee weken geleden beschreef Georg Riekeles, die zich als ambtenaar binnen de Europese Commissie jarenlang met digitale zaken bezighield, in een opiniestuk in The Guardian hoezeer een „gevaarlijke laissez-faire ideologie het denken over techregulering in Brussel domineerde”. „Er was in de Commissie, net als elders, een fascinatie voor Silicon Valley”, aldus Riekeles, die Kroes expliciet noemt als „krachtige kampioen” van de platformbedrijven.  Die stemming is omgeslagen. In april bereikte de Europese Unie een akkoord over nieuwe techwetgeving die de macht van grote technologiebedrijven flink insnoert. Dat die wetten in het Europees Parlement op massale steun konden rekenen, toont volgens Tang dat de EU  wakker is geworden. Ook de nieuwe wet voor platformbedrijven lijkt grote steun te krijgen. Ook Cann denkt dat „de glans er een beetje af is” bij bedrijven als Uber. Tegelijk, zegt ze: „Ik hoor nog steeds veel pleidooien voor deregulatie en de noodzaak van ‘innovatie’. De sector is nog altijd heel actief en ik denk dat er nog steeds veel voor ze te winnen is.”   De 124.000 documenten in de Uberfiles die in handen zijn gekomen van The Guardian en het Internationale Consortium van Onderzoeksjournalisten staan vol namen. Wie lobbyde voor Uber en wie zijn benaderd, volgens deze documenten? VVD-prominent en oud-Eurocommissaris Neelie Kroes benaderde Mark Rutte en Nederlandse ministers namens Uber en lobbyde in het geheim voor het Amerikaanse bedrijf.
David Plouffe, campagnestrateeg van voormalig Amerikaanse president Barack Obama, verrichtte lobbywerk voor Uber via zijn netwerk. Ook zijn rechterhand Jim Messina werkte voor Uber. Uber-topman Travis Kalanick ontmoette in 2016 de Amerikaanse president en toenmalige vicepresident Joe Biden op het World Economic Forum in Davos. Biden was na de vertrouwelijke ontmoeting openlijk enthousiast over het bedrijf. De Franse president Emmanuel Macron hielp Uber in het geheim toen hij minister van Economische Zaken was. Uit de gelekte documenten blijkt dat hij een geheime „deal” sloot met tegenstanders van het bedrijf in het Franse kabinet. Directieleden van Uber hadden ontmoetingen met de Israëlische premier Benjamin Netanyahu, de toenmalige Ierse premier Enda Kenny, de toenmalige president van Estland Toomas Hendrik Ilves en met andere wereldleiders. Hoge vertegenwoordigers van het bedrijf ontmoetten in Londen toenmalig kanselier George Osborne en zes ministers van het Britse Tory-kabinet. Uber sloot speciale deals met Russische oligarchen die banden hebben met president Vladimir Poetin. Sommigen van hen staan op sanctielijsten na de Russische inval in Oekraïne. Zo huurde het bedrijf de invloedrijke lobbyist Vladimir Senin in – nu een pro-Kremlin-politicus van de Doema – om invloed te krijgen in Rusland. De Duitse bondskanselier Olaf Scholz, destijds burgemeester van Hamburg, heeft de invloed van Uber kunnen weerstaan. Hij pleitte onder meer voor een minimumloon voor de taxichauffeurs. In Italië is geprobeerd toenmalig premier Matteo Renzi te beïnvloeden, onder andere via de Amerikaanse ambassadeur in Rome. Renzi was volgens de uitgelekte e-mails „een enthousiaste supporter van Uber”, maar zijn kabinet heeft geen maatregelen genomen ten voordelen an het bedrijf.||https://www.nrc.nl//nieuws/2022/07/11/volstaan-lobby-regels-wel-2-a4136161
2022-07-11||Man opgepakt voor leveren van munitie aan schutter Alblasserdam||De politie heeft vorige week een man opgepakt op verdenking van het leveren van munitie aan John S., de verdachte van een dodelijke schietpartij in Alblasserdam ruim twee maanden geleden. Dat maakte het Openbaar Ministerie maandag bekend.  Uit onderzoek van de politie Zeeland-West-Brabant zou blijken dat de man, een 36-jarige Amsterdammer, eind april munitie heeft verkocht aan S.. Vorige week vond daarom een huiszoeking bij hem plaats. Daarbij zijn onder meer verschillende vuurwapens, munitie, verdovende middelen en een groot geldbedrag in beslag genomen. De verdachte is maandag voorgeleid en moet nog zeker veertien dagen langer vast blijven zitten.  S. wordt ervan verdacht op 6 mei twee mensen te hebben doodgeschoten op zorgboerderij Tro Tardi in Alblasserdam. Twee anderen raakten bij de schietpartij ernstig gewond. Een paar dagen ervoor zou S. de eigenaar van een schoenmakerij in Vlissingen hebben gedood. Vorige week vond de eerste pro formazitting plaats, waarbij S. niet aanwezig was. Hem wordt onder meer moord dan wel doodslag ten laste gelegd.||https://www.nrc.nl//nieuws/2022/07/11/man-opgepakt-voor-leveren-van-munitie-aan-schutter-alblasserdam-a4136155
2022-07-11||Iedereen ziet wat anders in ‘schandaal’ rond Macron||Emmanuel Macron is een vooruitstrevende politicus die dol is op technologie en het creëren van banen voor kansarme landgenoten. Zo leggen partijgenoten van de Franse president de onthullingen van de Uber Files  uit. Maar zijn politieke tegenstanders zien een kapitalist die geen waarde hecht aan de rechten van werknemers en zijn land in de uitverkoop zet bij Amerikaanse bedrijven. Beide kanten hebben misschien wel     een punt. Zondagavond onthulden  The Guardian en Le Monde dat Emmanuel Macron als minister van Economie (2014-2016) veelvuldig en meestal niet-gedocumenteerd contact had met hooggeplaatste Uber-medewerkers. Het lijkt erop dat hij toen het Amerikaanse techbedrijf geholpen heeft zijn huidige dominante positie in de Franse taximarkt te krijgen.  Sinds Uber in 2011 begon in Frankrijk – waar de rechten van werknemers hoog in het vaandel staan – stuitte het keer op keer op problemen. Chauffeurs waren niet in dienst van het bedrijf en genoten dus ook geen sociale bescherming. Met name de dochter  UberPop leidde tot frictie: hiermee kon praktisch iedereen met een rijbewijs taxiritjes uitvoeren in zijn eigen auto.  Dit ging in tegen allerlei sociale wetgeving en  zorgde voor oneerlijke concurrentie. Taxichauffeurs  konden de bodemprijzen van de Ubers niet evenaren omdat zij wél verplicht waren meer dan tweehonderd uur training te volgen en een vergunning van soms wel 200.000 euro te kopen. Uber kreeg van meet af aan  te maken met rechtszaken, boetes en protesten van taxichauffeurs. Het leidde ertoe dat in de  herfst van 2014 een wet werd aangenomen waarmee Uberchauffeurs werden onderworpen aan strengere eisen en UberPop de facto werd verboden. Nog diezelfde dag kwamen vier topmannen van Uber (in een Uber) langs bij de net benoemde minister van Economie Macron. Achteraf mailden ze over een „spectaculaire” vergadering.  „Binnenkort zullen we allemaal dansen”, schreef toplobbyist Mark MacGann aan zijn collega’s.  Macron had hierna tientallen keren contact met  hooggeplaatsten bij Uber. Het Amerikaanse techbedrijf leek meteen contact op te nemen met Macron als het tegen een probleem aanliep – bijvoorbeeld bij doorzoekingen in hun kantoren omdat UberPop ondanks het verbod in de lucht werd gehouden, of toen  Marseille Uber helemaal wilde verbieden. Steeds klaarde de lucht op voor het Amerikaanse bedrijf, naar het zich laat aanzien na inmenging van Macron. (Macron noch de betrokken partijen erkennen zulke betrokkenheid.)  Het hoogtepunt was ‘de deal’ die na twee jaar van vriendelijk contact bekokstooft lijkt te zijn. In een  quid pro quo lijkt Uber vrijwillig UberPop  van de markt te hebben gehaald in ruil voor „dramatische versoepeling” van de regels voor Uber-chaffeurs, in de woorden van The Guardian. Zo werd het aantal verplichte trainingsuren teruggebracht van 250 naar 7 uur. Hiermee kon Uber gemakkelijk en legaal fors uitbreiden in Frankrijk. Dat Macron voorstander is van initiatieven als Uber, is geen verrassing. Zo zei hij in 2014 dat hij liever „outsiders, innovatieven” wilde helpen dan bestaande bedrijven. En twee jaar later zei hij Uber niet te willen verbieden omdat dat volgens hem ertoe zou leiden dat kansarme jongeren uit buitenwijken „weer drugs gaan verkopen”. ||https://www.nrc.nl//nieuws/2022/07/11/iedereen-ziet-wat-anders-in-schandaal-rond-macron-a4136158
2022-07-11||Duitsland omzeilt sancties uit angst dat Rusland gastoevoer verder afknijpt||„Dit is een gevaarlijk precedent, dat slechts één gevolg zal hebben: het versterkt Rusland in zijn gevoel dat het straffeloos kan doen wat het wil.” Met die woorden heeft de Oekraïense regering de vinger gelegd op een zwakke plek in het westerse sanctiebeleid tegen Rusland: als puntje bij het paaltje komt, zijn die sancties  niet zo onwrikbaar als de politici die ze invoeren, willen doen geloven. Dit weekend werd duidelijk dat Canada, na lang aandringen van Duitsland, toch een belangrijk onderdeel voor de Russische gaspijpleiding Nord Stream 1 gaat verschepen. Dat onderdeel, een ‘turbine’ die in compressors wordt gebruikt waarmee gas door pijpleidingen wordt gepompt, mocht aanvankelijk het land niet uit, als gevolg van sancties die de export van technologie voor de gassector naar Rusland verbieden. Het onderdeel was vóór de sancties op 8 juni werden aangekondigd  naar Canada verscheept voor reparatie in een fabriek daar. Duitsland, waar onlangs de ‘alarmfase’ is afgekondigd wegens de gasschaarste, wilde de turbine hoe dan ook hebben. Maandag is het Russische staatsgasbedrijf Gazprom begonnen met ‘technisch onderhoud’ aan de pijpleiding, die cruciaal is voor de energievoorziening van Duitsland. Gazprom greep het kapotte onderdeel eerder aan om de leveranties via die pijpleiding met twee derde terug te schroeven. Berlijn wil voorkomen dat Moskou dit excuus’  opnieuw aanvoert na het tiendaagse onderhoud, of de pijpleiding zelfs nog verder afknijpt. Dan moet Berlijn mogelijk gas op rantsoen doen. De Duitse regering geloofde eerder weinig van de Russische reden voor de teruggeschroefde leveranties. Minister van Economie Habeck zei te vermoeden dat die politiek gemotiveerd was, als Russische vergelding voor Europese sancties. Bij regulier onderhoud in andere jaren werd gas gewoon ‘omgeleid’ via Oekraïne, waarlangs ook pijpleidingen naar Duitsland lopen. Gazprom zou ook nog reserveturbines hebben, maar weigeren die  te gebruiken.   De sancties zijn nu opzij geschoven. In een verklaring meldde de Canadese regering, zich bewust van de grote Oekraïense diaspora in eigen land (de grootste na Rusland), dat Ottawa „een tijdelijke en indien nodig onmiddellijk in te trekken” ontheffing zal verlenen om het onderdeel naar Duitsland te exporteren. Het ging hier om een vriend in nood. Duitsland zal de turbine naar Rusland verschepen, waar het in het Russische deel van de pijplijn wordt teruggeplaatst. Een woordvoerder van de Europese Commissie zei dat dit geen probleem was. In de economische oorlog tussen Rusland en het Westen is het een nieuw succesje voor Poetin. Eerder wist  het Kremlin andere zwakke plekken in het Europese sanctieregime uit te buiten. In maart eiste Gazprom dat Europese klanten voortaan in roebels gingen betalen voor hun gas, in plaats van in euro’s of dollars. Volgens de Commissie zou dat een „duidelijke overtreding” van de sancties zijn. Verscheidene Europese bedrijven gingen toch op die eis in, vooralsnog zonder consequenties. De Commissie verwijst naar lidstaten om op te treden. Sanctiehandhaving is immers een nationale bevoegdheid. Maar die zijn nog nergens in actie gekomen. Of het gevaar voor Duitsland geweken is, is nog de vraag. In de ruim 1.200 kilometer lange Nord Stream 1 pijpleiding zitten meerdere compressorstations met turbines. Rusland heeft eerder gezegd dat vijf andere turbines in Nord Stream 1 ook toe zijn aan onderhoud. Intussen heeft het Italiaanse energiebedrijf Eni gemeld dat het opnieuw minder gas uit Rusland krijgt. En Kazachstan mag op last van een Russische rechtbank sinds kort geen gebruik meer maken van een terminal in de Russische haven in Novorossiysk. Langs die haven werd veel Kazachse olie naar de EU verscheept. Correctie (12 juli 2022): In een eerdere versie van dit artikel werd Robert Habeck per abuis minister van Financiën genoemd. Hij is minister van Economie. Hierboven is dat aangepast.||https://www.nrc.nl//nieuws/2022/07/11/duitsland-omzeilt-sancties-uit-angst-dat-rusland-gastoevoer-verder-afknijpt-a4136156
2022-07-11||Rusland wil alle uitingen van homoseksualiteit verbieden||In Rusland is een wetswijziging in de maak die openlijk spreken en schrijven over homoseksualiteit voor alle doelgroepen verbiedt. Dat meldt het hoofd van de informatiecommissie van het Russische parlement, Aleksandr Chinsjtejn, maandag op zijn Telegram-kanaal. Onder de internationaal omstreden ‘homopropagandawet’, in 2013 ingevoerd, is het momenteel al verboden om niet-traditionele seksuele relaties ‘te promoten’ aan minderjarigen. Chinsjtejn pleit voor een algeheel verbod op de verspreiding van ‘homopropaganda’, ongeacht de leeftijd van de doelgroep. Ook de manier waarop de informatie wordt overgebracht, doet er niet toe: zowel online als offline uitingen van homoseksualiteit zouden met de voorgestelde wijzigingen kunnen worden bestraft met een boete of maximaal twee weken cel. De Russische mediatoezichthouder Roskomnadzor en het ministerie van Digitale Ontwikkeling hebben de voorstellen volgens Chinsjtejn al „uitgewerkt”. Met het vertrek van Rusland uit de Raad van Europa, de naoorlogse organisatie die zich inzet voor bescherming van de mensenrechten, zijn er volgens de Russische parlementsvoorzitter Vjatsjeslav Volodin geen hindernissen meer voor het doorvoeren van wetten die Europees gezien omstreden zijn. Daarmee kan Rusland nu een algeheel verbod doorvoeren op het aanmoedigen van „niet-traditionele waarden” schreef hij afgelopen vrijdag op zijn Telegram-kanaal. „Pogingen om buitenlandse waarden op te leggen aan onze samenleving zijn mislukt.” Hoewel homoseksualiteit sinds 1993 niet meer strafbaar is in Rusland, is er in bepaalde kringen nog altijd beperkte tolerantie ten opzichte van partners van hetzelfde geslacht. Volgens Amnesty International kunnen homo’s en lesbiennes sinds de invoering van de ‘homopropagandawet’ niet meer hand in hand over straat en wordt de wet gezien „als aanmoediging gezien om homo’s en lesbiennes aan te vallen”. Daarnaast zijn demonstraties voor de rechten van lhbti’ers verboden en worden kritische blogs en websites offline gehaald vanwege het ‘promoten van niet-traditionele relaties’.||https://www.nrc.nl//nieuws/2022/07/11/rusland-wil-alle-uitingen-van-homoseksualiteit-verbieden-a4136140
2022-07-11||Veganisme of toch liever vlees?||Foto Dieuwertje Bravenboer
  	 „Wel of geen vlees eten is natuurlijk een afweging. Voor mij is die niet heel moeilijk: ik geef wel om de natuur, maar vind vlees ook écht heel erg lekker. Het is zo’n groot deel van mijn leven, dat dat uiteindelijk zwaarder weegt. Ik haal er voldoening uit. Ik heb het weleens geprobeerd, hoor, een dag zonder vlees. Maar vooral na het avondeten heb ik dan heel snel weer honger. Van groente of nootjes raak ik gewoon niet zo vol. Het heeft ook met mijn werk te maken. Ik ben personal trainer en ben dus veel met sport bezig. Als je veel sport, hebben je spieren veel eiwitten nodig om goed te herstellen en te groeien. Ik weet heus dat je ook eiwitten uit andere producten kunt krijgen, maar vlees is een hele makkelijke en snelle bron ervan.  Soms vragen mijn klanten natuurlijk om voedingstips, ik kan dan best helpen met een veganistisch voedingsschema als de klant dat wil. Maar ik zou klanten uit mezelf niet aanraden te stoppen met vlees eten. Ten eerste omdat ik dat hypocriet zou vinden als ik het zelf wel doe, en ten tweede omdat ik het een goede manier vind om bepaalde voedingsstoffen tot je te nemen.  Wanneer ik het meest van vlees geniet, is tijdens een zomerse barbecue. Een barbecue gaat om meer dan eten: het is een sociale bijeenkomst, chillen met je vrienden, goede sfeer. En dan de geur van het vlees erbij, dat is heerlijk. Begrijp me niet verkeerd: ik snap ook wel dat veel vlees niet goed is voor het klimaat. Het is niet zo dat dat me niets interesseert. Maar ermee stoppen, daarvoor geniet ik er te veel van.” Foto Dieuwertje Bravenboer 	 	 „Ik eet nu anderhalf jaar veganistisch: het was een goed voornemen voor het nieuwe jaar in 2021. Er zijn heus momenten dat ik zuivelproducten of eieren mis, maar over het algemeen is het tot nu toe heerlijk geweest om erachter te komen hoe ik mezelf van een voedzaam en volwaardig dieet kan voorzien met enkel plantaardige producten.  Sinds 2016 ben ik al vegetariër, maar met eieren en zuivel droeg ik nog steeds bij aan de bio-industrie. Ik begon het steeds problematischer te vinden dat we dieren uitbuiten ten gunste van onze smaakpapillen. Dat ik nu een beetje minder bijdraag aan het verpesten van de wereld, vind ik een comfortabel idee. Mijn afweging is tweeledig: ten eerste is veganisme beter voor het milieu omdat plantaardige voedselproductie minder water verbruikt en minder uitstoot veroorzaakt. Ten tweede spelen morele overwegingen mee: de massaliteit waarmee dieren gehouden worden voor ons plezier, vind ik niet normaal.   Er zijn wel wat gerechten met kaas die ik soms mis, maar dat is prima – ik heb het vaarwel gezegd. De voordelen van veganisme zijn voor mij veel groter. Het maakt koken ook leuker: je gastronomische horizon wordt breder. Ik kook veel met kikkererwtenmeel, als je dat mixt met water krijg je een soort beslag dat smaakt alsof je het van opgeklopte eieren hebt gemaakt. Ik maak daar omeletten mee, of frittata di patate, een klassiek Spaans gerecht dat ik graag eet maar waar normaal veel eieren in zitten. Ik kan uren doorpraten over de nieuwe gerechten die ik allemaal heb uitgevonden sinds ik veganistisch eet. Naast mijn plantaardige dieet probeer ik mijn producten zo lokaal en biologisch mogelijk te kopen. Ik ga bijvoorbeeld nooit naar de supermarkt maar wel naar kleinere winkeltjes of de markt in Wageningen, waar ik woon. In de woongroep waar ik woon, hebben we ook een tuintje. Daar verbouwen we zelf wat groente, zoals aardappelen, courgettes, snijbonen en sla. We kunnen natuurlijk niet alleen daarvan overleven, maar het neemt weer wat schakels – en dus vervuiling – weg.” Is het halen van de klimaatdoelstellingen van het Akkoord van Parijs mogelijk zonder dat we minder gaan produceren en consumeren? Of moeten we al onze hoop op technologische vooruitgang richten? Zijn er binnen een kapitalistische samenleving ook krimpscenario’s mogelijk, of is het kapitalisme daar niet tegen bestand? In acht afleveringen onderzoekt NRC de gevolgen voor het kapitalisme van de strijd om het behoud van de aarde.  Dit is het vierde seizoen in een serie waarin NRC de toekomst van het kapitalisme onderzoekt.  Lees hier alle stukken uit de vier delen van de serie.||https://www.nrc.nl//nieuws/2022/07/11/van-groente-of-noten-raak-ik-gewoon-niet-zo-vol-2-a4136154
2022-07-11||&#8216;Filmmaker Jafar Panahi opgepakt in Teheran na protest tegen arrestatie collega&#8217;s&#8217;||De prominente Iraanse filmmaker Jafar Panahi is maandag gearresteerd. Dat zou zijn gebeurd toen hij naar een gevangenis in Teheran ging om protest aan te tekenen tegen de arrestatie van zijn collega-filmmakers Mohammad Rasoulof en Mostafa Al-Ahmad, meldt Iraans persbureau Mehr. Zij werden vrijdag opgepakt op last van de Iraanse overheid. Het is niet bekend waarom Panahi is opgepakt. Hij en Rasoulof zijn beiden al meermaals gearresteerd in Iran. Eind 2010 werden ze veroordeeld tot zes jaar celstraf voor het maken van „propaganda tegen de Islamitische Republiek”. Rasoulofs straf werd later ingekort tot een jaar. Panahi mocht na zijn vrijlating geen films meer maken, reizen of interviews geven. Hij kreeg de straf omdat hij was begonnen aan een film over de onrust die in Iran ontstond na de omstreden herverkiezing van president Ahmadinejad in juni 2009. De twee filmmakers zijn beiden meermaals bekroond. In 2015 won Panahi de Gouden Beer op het Festival van Berlijn, Rasoulof in 2020. Rasoulof is vorige week opgepakt op verdenking van opruiing tegen de staat. Op sociale media riep hij de Iraanse veiligheidstroepen op om hun wapens neer te leggen. Een hashtag van die strekking gaat rond in Iran, na protesten eerder dit jaar in de zuidwestelijke stad Abadan waar de politie hardhandig tegen optrad.||https://www.nrc.nl//nieuws/2022/07/11/filmmaker-jafar-panahi-opgepakt-in-teheran-na-protest-tegen-arrestatie-collegas-a4136132
2022-07-11||Bij een  bikefit  tellen voor profrenners bijna altijd de millimeters||Normaal gesproken gaat het in zijn werk over één, misschien twee millimeter. Dan schuift Jim van den Berg de zadelpen van de racefiets van een amateurwielrenner een miniem stukje naar beneden. Of hij past de hoogte van de stuurpen van een profrenner iets aan. Of hij voorziet de pedalen aan één kant van een extra stukje materiaal, waardoor de enkelhoek van een renner een paar graden wordt aangepast. Maar bij de Duitse wielrenner Georg Zimmermann van Intermarché Wanty-Gobert, de ploeg waarvoor Van den Berg met zijn bedrijf CyclingLab sinds twee jaar zogeheten bikefittings uitvoert, werden millimeters een centimeter. „Dat zie je eigenlijk nooit bij een prof”, zegt Van den Berg. Maar Zimmermann kampte met  specifieke knieklachten. En dus wordt sinds de bikefit in november vorig jaar, zijn zadel in stapjes verhoogd. Op maandag, de tweede rustdag van deze Tour de France, levert Zimmermann zijn fiets na een trainingsrondje van een uur af bij de mecaniciens van zijn ploeg. Terwijl de koersauto’s een wasbeurt krijgen, kijken zij de racefiets voor de etappe van dinsdag nog een keer helemaal na. Heeft Zimmermann het idee dat er iets niet klopt, of voelt zijn fiets niet helemaal goed aan, dan geeft hij dat op een briefje door. Een halve centimeter staat zijn zadel inmiddels hoger dan in november. Hij is er aan gewend geraakt, hij had er ook geen problemen mee dat zijn fietspositie ingrijpend werd veranderd. „Ik heb geen kennis van bikefitting, dus als een specialist zoiets zegt, dan doe ik dat”, zegt Zimmermann. De aanpassing bij Zimmermann was zo opvallend, omdat het lichaam van een profrenner na tienduizenden kilometers op de racefiets heel goed weet in welke houding het optimaal functioneert. „Dat is de proprioceptieve feedback van het lichaam”, zegt Van den Berg. „Je moet wel heel goed zijn als je met een verkeerde houding, of een pijnlijke houding, toch al het niveau van de profs weet te bereiken.” Het is het tweede jaar dat Van den Berg met zijn team bikefittings uitvoert bij Intermarché. Nog voor het nieuwe wielerseizoen komen alle renners van de ploeg samen. Ze doorlopen een voor een   dezelfde stappen. Eerst volgt een nauwkeurige meting van het lichaam: het gewicht, de lengte van hoofd tot tenen, maar ook losse  lichaamssegmenten  als dijbenen, onderbenen en armen – alles wordt omgezet in getallen.  Daarna stappen de renners op hun fiets, in de positie van het afgelopen jaar. Die is onder meer het gevolg van de afstelling van de racefiets op dat moment. De hoogte van het zadel, de afstand tot de trappers, de afstand tot het stuur. Als Van den Berg die afstellingen heeft genoteerd, volgt de klachtendiagnostiek. Hij wil weten of een renner nog op bepaalde plekken meer druk voelt, of dat een bepaald gewricht in deze positie pijn veroorzaakt. Vervolgens  begint het echte meten. De zadeldrukverdeling, de enkelhoek, de kniehoek, de heuphoek, de schouderhoek, de ellebooghoek, de hoek van de pols; alle variabelen in de fietspositie worden meegenomen. „Die hoeken analyseren we op afwijkingen. Met alles wat we daarvoor al geconstateerd hebben, kunnen we daarna aanpassingen gaan doen”, zegt Van den Berg. Aanpassingen waarvan hij denkt dat het een verbetering zal zijn voor de fietspositie van de renner. Hij kan kiezen voor een wijziging   aan het zadel.  Dat kan zowel naar boven en beneden, als naar voren of achteren  worden bijgesteld. De afstand tot het bracket, het gedeelte van de fiets waar de trapas aan is gemonteerd, is dan belangrijk. Wordt die kleiner gemaakt, dan kan een renner soms zijn kracht beter kwijt.  Daarna zijn de pedalen aan de beurt. Als een knie van een renner wat naar binnen staat, dan kunnen extra plaatjes op de het pedaal ervoor zorgen dat de knie weer recht komt te staan. Ook de afstand tot het stuur wordt bekeken, en de hoek die de armen van een wielrenner maakt.  Toch zijn de aanpassingen die bij een bikefit volgen, geen garantie op succes, weet ook Van den Berg. „Het is geen exacte wetenschap.” Bij profrenners zie je om die reden ook niet al te grote aanpassingen aan de afstelling, dat zou   te risicovol zijn. Iedere verandering aan de fiets brengt een reeks van bewegingen in het lichaam van een renner in gang. Wordt de kniehoek van een renner groter maakt, dan betekent dat automatisch dat andere spieren daar op reageren. „En je weet nooit honderd procent zeker hoe die reactie zal zijn”, zegt Van den Berg.  Een bikefit versnelt vooral het proces waar iedere wielrenner  met een inbussleutel zelf ook achter zou kunnen komen. „Je kan zo’n sleutel meenemen tijdens een rit en je zadel in verschillende standen  zetten. Om vervolgens ook je stuur weer wat hoger te zetten. Per aanpassing kijk je dan hoe je lichaam  reageert”, legt Van den Berg uit.  De verbeteringen in de fietspositie moeten   helpen bij het voorkomen van klachten, al dan niet nieuw. Een irritatie aan een pees of spier moet  geen ontsteking of zelfs chronische ontsteking worden. Ook, zoals  Van den Berg het noemt, „de democratisering van de fietswereld” is van invloed op de huidige fietsafstellingen in het peloton. Waar fabrikanten  vroeger speciale modellen ontwikkelden voor profrenners, daar maken ze nu ontwerpen die het juist goed doen bij  amateurs. Wielrennen is populair, fabrikanten spelen daar op in. „Profs moeten daardoor vaker hun eigen fietsen aanpassen om die op de juiste maat te krijgen”, zegt Van den Berg. Dat is niet altijd gewenst, een fiets aanpassen zorgt er ook voor dat de initiële eigenschappen van het frame aangepast worden. Een flexibel frame kan daardoor  – ongewenst – veel stijver worden.  De uitdaging bij de profrenners zit hem ook in het feit dat ze meerdere fietsen hebben. De trainingsfiets, waarop zij  thuis nog honderden kilometers afleggen, is niet de fiets die meegaat naar een grote ronde als de Tour de France. „Maar daarvoor hebben we dit apparaat”, zegt mecanicien Steven Lauwers. Uit de wagen, die dient als een mobiele fietsenmaker, haalt hij een zwarte doos waar met gemak een geweer in zou passen. Als hij de deksel openklapt, verschijnt iets wat lijkt op een grote waterpas. „Hiermee kunnen we tot op de millimeter nauwkeurig de afstellingen goed zetten. Zodat de renner in ieder geval geen verschil voelt als hij van fiets moet wisselen.”  Even prettig als opmerkelijk was maandag het gezamenlijke bericht van  internationale wielerorganisatie UCI en Tourorganisator ASO:  geen van de overgebleven 165 renners in het Tourpeloton had op zondagavond positief getest op het coronavirus.  Waar diverse ploegen in de afgelopen week uit voorzorg stafleden naar huis stuurden, en al drie renners de Tour  de France  verlieten  vanwege een positieve test , lijkt het peloton nu coronavrij.  Na de finish van de negende etappe in bergdorp Chatel onderging iedere renner, geheel volgens ASO-protocol, zondag een antigeentest. Een renner die daar  positief op zou testen, moest vervolgens een PCR-test ondergaan. Of een dergelijke test bij een van de renners nodig is geweest, is niet bekendgemaakt. De renners moesten ook aan het begin van de Tour  een negatieve test overleggen.  Sommige ploegen, waaronder Quickstep Alpha Vinyl van de Nederlandse sprinter Fabio Jakobsen, besloten sindsdien geen testen meer af te nemen. Andere teams, zoals UAE Emirates van de Sloveense geletruidrager Tadej Pogacar, hadden twee dagen voor de verplichte antigeentest van zondag nog de proef op de som genomen.  Een van Pogacars helpers, de Noor Vegard Stake Laengen,  zit daardoor inmiddels thuis.  Pogacar zei  na de negende etappe vooral bang te zijn voor de fans langs de kant in bergritten. Ook op de route naar Chatel stonden veel supporters. Vrijdag had Pogacar zelf fans nog een highfive gegeven na zijn overwinning op La Planche des Belles Filles. De teams zeggen  net als de ASO alles te doen wat mogelijk is om een besmetting te voorkomen. Maar ook vlak voor de start van etappes komen renners veelvuldig in contact met anderen.     Tijdens de volgende rustdag, volgende week maandag, wordt het peloton opnieuw getest.||https://www.nrc.nl//nieuws/2022/07/11/bij-een-bikefit-tellen-voor-profrenners-bijna-altijd-de-millimeters-a4136141
2022-07-11||‘Motorsport moet  seksisme als een probleem erkennen’||Helena Hicks was niet in Oostenrijk dit weekend, maar ze had al snel door dat er  iets aan de hand was tijdens de grand prix op de Red Bull Ring in Spielberg. Als oprichter van de website Females in Motorsport beheert ze een platform voor en door vrouwen die werken in, of fan zijn van de motorsportindustrie. Haar website telt 61.000 abonnees en heeft op Twitter  ruim 26.000 volgers.   „We zagen op vrijdag op sociale media de eerste berichten over homofobe spreekkoren en vrouwen die seksistisch bejegend werden”, zegt Hicks. Een van de vrijwilligers die voor haar site schrijft, was ter plaatse, en ook zij werd lastiggevallen. Andere vrouwen meldden dat hun jurk werd opgetild door wildvreemden, en dat ze waren betast. „Toen hebben we besloten het in de gaten te houden. Nadat we zaterdag merkten dat het niet ophield, hebben we ’s avonds een statement op sociale media geplaatst.”  Onder meer Lewis Hamilton, Max Verstappen en verschillende Formule 1-teams veroordeelden het gedrag van de overwegend Nederlandse fans,  met 60.000 man aanwezig  in Oostenrijk. Ook de organisatie achter de Formule 1 kwam zondagochtend met een statement: „Wij vinden dit gedrag onacceptabel en zullen dit niet tolereren”, schreef de organisatie. Hicks noemt het „een trieste situatie”.   Was u  verrast over de verhalen over seksueel grensoverschrijdend gedrag tijdens de Grote Prijs van Oostenrijk? „Nee, want dit is geen geïsoleerd incident. Niet alleen de Formule 1, maar de gehele motorsport heeft wereldwijd een probleem: het is een seksistische sport. De disbalans tussen de seksen zit ingebakken in het dna.  „Voorbeelden zijn er genoeg: van de meer dan zevenhonderd F1-coureurs in de geschiedenis zijn er twee vrouw. In de regels van de  [internationale autosportfederatie] FIA  wordt altijd naar de coureurs verwezen met ‘hij’. Tot een paar jaar geleden waren er geen speciale racepakken voor vrouwen.” Het  is dus geen specifiek probleem van de race in Oostenrijk en de Nederlandse Formule 1-fans? „Ik ben in mijn leven  naar drie grands prix geweest. Waar  ik last had van intimiderend gedrag en seksistische opmerkingen door mannen, was in 2019 in Oostenrijk. Er komen op die race veel grote groepen mannen af.  Maar het is niet eerlijk om de Nederlandse fans de schuld te geven. Het gedrag komt van alle type mannen. „Op Silverstone, waar veel families rondlopen, sprak ik met een groepje mannelijke fans over Jamie Chadwick, de vrouw die daar de race in de W Series [de hoogste vrouwelijke raceklasse] won. Ze wisten niet dat Jamie een vrouw was. Toen ze dat hoorden, was hun reactie: ‘Oh, ik dacht dat ze een goede coureur was.’ En we hebben ook klachten over bijvoorbeeld Zandvoort binnengekregen.” Waarom horen we er dan nu ineens  over in de media? „De afgelopen jaren is de fanbase van de Formule 1 veranderd. Door de Netflix-serie Drive to Survive zijn er veel nieuwe jonge en vrouwelijke fans bijgekomen. Daardoor zie je bij grands prix nu een mengelmoes ontstaan van mannen van middelbare leeftijd en jonge vrouwen. Die laatste groep wordt het slachtoffer van seksueel grensoverschrijdend gedrag. „De vrouwen durven zich meer dan vroeger  uit te spreken omdat ze zich gesteund voelen door de maatschappij. Ze kunnen er ook makkelijker open over zijn dankzij sociale media.” De Formule 1 veroordeelde het gedrag, net als een aantal teams en coureurs. Vond u  hun reactie voldoende? „Als team of coureur  kun je weinig doen  tijdens een raceweekend, dat snap ik best. Twee teams hebben een vrouwelijke fan die was lastiggevallen, uitgenodigd om bij hen de race te komen kijken. Dat is aardig, maar dat neemt het probleem niet weg. „De Formule 1 had veel meer kunnen doen. Ze hadden meer beveiliging moeten inhuren, een meldpunt op het terrein kunnen opzetten, maar ze ondernamen niets moedigs. Ik zag veel grappen op sociale media langskomen dat de Formule 1 hun ‘statement-sjabloon’ van stal had gehaald; of het nu racisme, seksisme of wat anders is, ze plaatsen telkens een soortgelijk bericht. Dat is  gratuit.”  Wat moet er veranderen in de Formule 1 om dit  te voorkomen?  „Allereerst moet de sport erkennen dat seksisme een probleem is. Dit weekend ging het al snel  over de rivaliteit tussen fans van Lewis Hamilton en Max Verstappen, en dat zij dit gedrag naar elkaar zouden vertonen. Dat is niet zo. Dit gaat om mensen die zich niet veilig voelen omdat ze vrouw of niet-hetero zijn.     „Er moet ook een gesprek op gang komen over alcoholconsumptie. Er liggen tijdens een raceweekend mensen knock-out op de tribune, omdat ze teveel gedronken hebben. Met drank op gaan ze rare dingen doen. Er zouden regels moeten komen dat als je te dronken bent, je eruit gezet  wordt.  „Daarnaast moeten beveiligers getraind worden om seksueel grensoverschrijdend gedrag te herkennen en  er iets aan te kunnen doen. En er moet een meldpunt komen waar slachtoffers terechtkunnen.” Is het niet ook de verantwoordelijkheid van mannen om zich te gedragen? „Uiteindelijk wel. Maar de sport is historisch gezien zo gedomineerd door mannen, dat de Formule 1  een soort mannelijke safe space is geworden waarin ze  denken dat ze alles kunnen doen wat ze willen en ermee wegkomen.  „Dat moet veranderen, want wij krijgen intussen mailtjes van vrouwelijke fans die vragen of het veilig is om naar de volgende grand prix te gaan. Dat is heel, heel erg triest.” ||https://www.nrc.nl//nieuws/2022/07/11/motorsport-moet-seksisme-als-een-probleem-erkennen-a4136139
2022-07-11||Hoe wist deze Franse meesteroplichter miljoenen euro&#8217;s te stelen?||Het is een beetje vreemd om te luisteren naar een Amerikaanse podcast waarin een Frans verhaal wordt verteld, maar Amerikanen weten gewoon raad met verhalen over meesteroplichters. Persona luistert weg als een true crime met een vleugje Ocean’s Eleven. We leren hoe Gilbert Chikli, een van de grootste con artists ter wereld, tientallen miljoenen euro’s van bedrijven en miljonairs wist te stelen. Een misdaadverhaal vol spanning en sensatie. Aan het woord komen mensen met wie Chikli samenwerkte en mensen die hij in de val wist te lokken. Een scam is succesvol als het slachtoffer de leugens zelf wil geloven. Hoe manoeuvreer je iemand in die positie? Persona: The French Deception, 7 afleveringen van drie kwartier, Wondery/Pineapple Street Studios. ||https://www.nrc.nl//nieuws/2022/07/11/hoe-wist-deze-franse-meesteroplichter-miljoenen-euros-te-stelen-a4136138
2022-07-11||Hoe zing je op een Braziliaanse manier?|| Afgelopen weekend kwam de eerste aflevering uit van het tweede seizoen van De Stem, een podcast waarin zangeres en stemacteur Gerda Wolf met zangers en zangeressen spreekt over hun stem. Het vorige seizoen onderzocht stemgebruik vanuit genres, het nieuwe seizoen vanuit culturen.  Waarom liggen verdriet en vreugde in de Joodse muziek zo dicht bij elkaar? Hoe produceer je een authentieke Arabische uithaal? Waarom kan een Russische basso profondo zo laag zingen? In de eerste aflevering vertelt zangeres Lílian Vieira wat je nodig hebt om op een Braziliaanse manier te zingen. Ze legt uit: zolang je maar niet bang bent voor ritme, maakt het niet uit waar je vandaan komt. De Stem, wekelijks afleveringen van drie kwartier, EO/NPO Radio 4. ||https://www.nrc.nl//nieuws/2022/07/11/hoe-zing-je-op-een-braziliaanse-manier-a4136137
2022-07-11||Flanerende beroemdheden aan de Côte d’Azur||Je weet inmiddels wat De Podcastclub van de podcasts van Klara vindt: fenomenaal. Klara’s nieuwste speelt zich af in de luxueuze en warme sferen van de Côte d’Azur. De beroemde Franse kustplek waar kunstenaars en beroemdheden zich al decennialang laten verwennen en inspireren.  De plek waar Grace Kelly haar prins vond, waar Vincent van Gogh voor het eerst mentaal instortte, waar Picasso neerstreek na een tumultueuze liefdesaffaire. Een plek die tot de verbeelding spreekt, en daar weet deze podcast mee te werken. De vele verhalen worden prachtig verteld door kunstjournalist Eric Rinckhout. De Rivièra, 25 afleveringen van 14-26 min, Klara. ||https://www.nrc.nl//nieuws/2022/07/11/flanerende-beroemdheden-aan-de-cote-dazur-a4136136
2022-07-11||Stikstofplannen van het kabinet zijn ‘de gevolgen van een supervluggertje’||Het zou een lichtpuntje voor het kabinet moeten zijn, het nieuws dat NRC maandag onthulde: als Nederland al zijn klimaatafspraken tot 2030 nakomt, levert dit een enorme bonus aan stikstofwinst op waardoor de landbouw zijn uitstoot met een kwart tot de helft minder hoeft terug te brengen.  Het stikstofbeleid piept en kraakt, en al weken zetten demonstrerende boeren beleidsmakers onder druk om de doelen bij te stellen. Toch moest het kabinet maandag vooral kritiek incasseren. „Je ziet hier de gevolgen van het supervluggertje dat het kabinet ervan heeft willen maken”, zegt onafhankelijk Tweede Kamerlid Pieter Omtzigt. Ook Caroline van der Plas (BoerBurgerBeweging) is geïrriteerd: „Dit is heel slecht voor het vertrouwen, boeren krijgen nu nog meer het gevoel dat zij ten koste van alles het kind van de rekening moeten zijn.” Het draait allemaal om het stikstofdoel dat het kabinet-Rutte IV zelf in het regeerakkoord vastlegde. In 2030 moet 74 procent van de stikstofgevoelige Natura 2000-natuur zo gezond zijn dat de zogeheten kritische depositiewaarde (KDW), een soort thermometer voor stikstofschade, niet wordt overschreden. Het kabinet heeft daarvoor een stikstofdoel voor de landbouw opgesteld en aan provincies opgedragen maatregelen te treffen. Wat bij al die berekeningen niet is meegenomen, meldde NRC maandag, is hoeveel de stikstofuitstoot al terugloopt door de klimaatmaatregelen van het kabinet. Veel van die maatregelen, bedoeld om de broeikasgassen fors terug te dringen, leveren als bijproduct  flinke stikstofwinst op. Daardoor kan de resterende opgave tot wel de helft lager, zolang het kabinet zijn klimaatdoelen maar daadwerkelijk haalt. Hoewel Nederland in 2021, bij de laatste meting, enkele procenten achterliep op de doelen, lijkt het kabinet erop gebrand die achterstand in te lopen. Dat dit niet eerder onder de streep is meegenomen „is echt een gemiste kans van het kabinet”, zegt ook Tweede Kamerlid Derk Boswijk (CDA). Van alle coalitiepartijen worstelt zijn partij misschien wel het meest met de stikstofaanpak van het kabinet. „Het had lokaal nog best wat kunnen schelen”, zegt hij, al zegt hij ook dat de opgave „gewoon heel groot” blijft. „Maar belangrijker: had je deze cijfers meegenomen, dan had dat veel onrust kunnen voorkomen. Er zit een hele hoop miscommunicatie op dit dossier.” Pieter Omtzigt en Caroline van de Plas drongen er maandag op aan dat de interne ambtelijke berekeningen zo snel mogelijk worden geopenbaard en willen daarna een debat over de gevolgen daarvan voor de eerder gepresenteerde stikstofplannen. Ze noemen het  onbegrijpelijk dat de klimaatdoelen niet zijn meegewogen in de stikstofkaart van minister Christianne van der Wal (Natuur en Stikstof, VVD) en niet eerder met de Tweede Kamer zijn gedeeld. Het is nog niet duidelijk of een Kamermeerderheid zo snel wil terugkomen van het net begonnen zomerreces. Minister  Sigrid Kaag (Financiën, D66) noemde de berekeningen maandag in Brussel tegenover De Telegraaf „niet af en incompleet”. Dat laatste klopt: het ministerie liet dit weekend al aan NRC weten dat het definitieve rekenmodel deze zomer gepubliceerd wordt. Kaag sprak verder van „een ambtelijke rekenexercitie” die politiek „niet afgehecht” is. Dat de rekensom afkomstig is van het Ministerie van Financiën, en niet van het Ministerie van Landbouw, Natuur en Voedselkwaliteit, is niet toevallig. Tussen de twee Haagse departementen bestaat al langer onenigheid over de beste manier om het stikstofprobleem aan te pakken. De voorkeur van Landbouw gaat uit naar een strategie die uitgaat van vrijwilligheid en een eerlijke verdeling van de pijnlijkste maatregelen, ook als dat meer geld kost. Financiën hamert daarentegen op de meest efficiënte en goedkope oplossing, waarbij het gedwongen opkopen van boerenbedrijven – onteigening – minder een taboe is. In de coalitieafspraken van Rutte IV en de tot nu toe gemaakte plannen valt vooral de zachte hand van het ministerie van Landbouw te herkennen. Er is veel geld beschikbaar en er worden geen hele gebieden in één klap uitgekocht. Bijna iedere boer moet bijdragen aan de oplossing, ook als het terugdringen van stikstof lang niet overal evenveel effect heeft. „Solidariteit”, noemt Derk Boswijk het, die voorstander is van deze strategie. „Wij hebben er als coalitie voor gekozen de opdracht breder over Nederland heen uit te smeren. Dat betekent dat je ook aan stikstofreductie doet in gebieden waar dat niet heel efficiënt is, maar dat zorgt er wel voor dat je in gebieden waar het écht alle hens aan dek is de pijn íets kan verzachten. Daar blijft enige vorm van landbouw mogelijk.” Daarmee is de discussie niet voorbij. Ambtenaren van Financiën hebben sinds het begin van Rutte IV niet stilgezeten. Vorige maand berichtte NRC over een studie van het ministerie die liet zien dat een efficiëntere aanpak veel minder boeren zou raken en de helft van het huidige budget zou kosten. Ook de nu gepubliceerde berekening van Financiën kan zo gelezen worden: door de ‘stikstofbonus’ van de klimaatdoelen mee te nemen, kan het kabinet de  klus klaren. En hoe groot die bonus precies uitvalt, hangt weer af van de keuze die het kabinet maakt. Spaart het alle boeren een beetje, ook de grootste uitstoters, dan scheelt dat al geld. Wordt de bonus daarentegen ingezet om de grote groep kleine uitstoters te ontzien, dan kan het nog veel efficiënter en goedkoper uitvallen. De  stikstofopgave voor de boeren zou dan wel tot de helft lager kunnen uitvallen. Omtzigt hoopt dat het kabinet niet „halsstarrig” blijft vasthouden aan de stikstofdoelen en genoemde percentages voor de landbouw „nu het ministerie van Financiën die zelf betwist”. Volgens het Tweede Kamerlid staat de gang van zaken symbool voor de rommelige manier waarop het kabinet de stikstofplannen heeft gemaakt. Hij wijst erop dat er nog helemaal geen wettelijke basis is voor de nieuwe stikstofdoelen, ook hoogleraar staatsrecht Paul Bovend’Eert van de Radboud Universiteit in Nijmegen beklaagt zich daar  over in een opiniestuk in NRC. Volgens Omtzigt moet het kabinet terug naar de tekentafel: „Neem fatsoenlijk de tijd en kom met een nieuwe plan en een goede wet.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/11/de-gevolgen-van-een-supervluggertje-a4136135
2022-07-11||Meubelmaker Ahrend heeft nu een ‘circulaire hub’ voor zijn kantoormeubilair||Een nieuw leven is voor meubelmaker Dick Serné soms nog geen tien minuten werk. De rugleuning demonteren, even frunniken met een soort bandenlichter tot de oude, gescheurde stof loskomt en dan de kussens voorzien van een nieuwe hoes. Schoonmaken, kijken of de gasveer werkt - en de bureaustoel is klaar voor een volgende gebruiker. In een bedrijfshal in Veghel behoedt een groep meubelmakers van Ahrend, onder wie Serné, stoelen en bureaus van de kantoorinrichter van de vuilstort. Ze lopen er producten na die klanten na gebruik hebben teruggestuurd, en repareren ze. Meestal gaat het om producten die werden geleased, soms heeft Ahrend ze ook teruggekocht.  NRC onderzoekt de gevolgen voor het kapitalisme van de strijd om het behoud van de aarde. Vaak hoeft er maar weinig te gebeuren, een enkele keer is een stevige ingreep noodzakelijk. „Een stoel of tafel waar de ene eigenaar op is uitgekeken, kan voor een andere klant nog heel waardevol zijn”, zegt Bob Stamhuis, manager van deze ‘circulaire hub’ van Ahrend, die eind vorig jaar werd geopend. De meeste stoelen en tafels gaan veel langer mee dan ze doorgaans gebruikt worden. Lopend langs de meterslange rijen met stellingkasten wijst Stamhuis naar kantoormeubilair dat net is opgehaald bij klanten, of klaar is voor een volgende gebruiker. „Hier liggen zesduizend tafels die we hebben teruggenomen van de Wageningen University. Ze gaan nu naar een college in Velp toe.” Het doel is om dit in 2022 bij vijftigduizend producten te doen.   De hal, op een klein kwartier rijden van de fabriek in Sint-Oedenrode, symboliseert de verandering die Ahrend al meer dan tien jaar heeft doorgemaakt. Niet het verkopen van zoveel mogelijk stoelen staat nu bij het bedrijf centraal, maar het zo lang mogelijk gebruiken van hetzelfde product. De impact van een gereviseerde stoel, die wordt uitgeleend aan een tweede of derde gebruiker, is volgens het bedrijf 95 procent lager dan van een nieuwe Ahrend-stoel. Zo’n verandering kost veel tijd en denkwerk. Producten circulair ontwerpen. Investeren in het aanleggen van een voorraad die je kunt verhuren. Producten terugkopen kost ook geld. „Het legt een claim op je bedrijf. Niet iedereen durft dit aan”, aldus topman Eugène Sterken. „Zeker in het begin is dat een flinke investering. ” Hergebruik boven nieuw – het is het fundament van een circulaire economie.  Een radicale omslag voor veel bedrijven, die jarenlang draaiden op de verkoop van producten, om er daarna niet meer naar om te kijken: de zogenoemde lineaire economie. Wie toe wil naar een houdbaar bedrijfsmodel moet gaan nadenken over producten terugnemen en reviseren, over verhuren of leasen in plaats van verkopen. Over de repareerbaarheid, en hergebruik van de bestanddelen. Hoe staat het met die omslag? Zit daar al enige vaart in? Er verschijnen met enige regelmaat rapporten waarin staat dat de circulaire economie maar traag van de grond komt. Begin dit jaar concludeerde het Planbureau voor de Leefomgeving dat het streven om minder grondstoffen te gebruiken, stagneert. De consument, de politiek en het bedrijfsleven, iedereen verandert volgens PBL te traag.  Maar volgens Jan Niewold, hoofd van de duurzaamheidsafdeling van bedrijfsadviseur EY, hebben bedrijven in feite juist meer aandacht dan ooit voor duurzaamheid. Zijn kantoor krijgt veel vragen van bedrijven over hun eigen impact, maar ook over uitstoot in de keten, door bijvoorbeeld grondstoffenwinning of het verbranden van afval. „De circulaire economie kan heel goed bijdragen aan het verlagen daarvan”, zegt Niewold. IKEA probeert in producten zoveel mogelijk dezelfde fittingen en verbindingen te gebruiken De wil om te veranderen is er volgens hem bij bedrijven zelf, maar wordt ook aangejaagd van buitenaf. Omdat consumenten kritische vragen stellen, en omdat organisaties zoals Milieudefensie dreigen met rechtszaken als bedrijven te weinig doen. Daar komt nu ook nieuwe wetgeving bij. De Europese Unie wil strengere eisen stellen aan rapportageverplichtingen over duurzaamheid. Naast uitstootdoelstellingen spreken bedrijven inmiddels ook regelmatig hun ambities op het gebied van circulariteit uit. Meubelgigant IKEA stelde zichzelf vier jaar geleden al het doel om in 2030 zowel klimaatpositief als volledig circulair te zijn. Het Zweedse bedrijf wil de uitstoot in de gehele keten in die periode halveren en het resterende deel compenseren door onder meer het planten van bomen. Het gehele assortiment moet dan gemaakt zijn van hernieuwbare of gerecyclede materialen, zegt Hanneke van de Vijfeijke, manager duurzaamheid bij IKEA Nederland. Momenteel is dat 73 procent.  Het probleem voor bedrijven als IKEA: het is een gigantische opgave, op het gebied van ontwerp, maar ook door praktische, financiële én psychologische belemmeringen. Wie praat met bedrijven en consultants die de bedrijven bijstaan, hoort al snel wat de overgang naar circulaire economie zo complex maakt – en waarom het niet erg snel gaat.  Zo maakt een product dat nú ontworpen wordt om in de toekomst gereviseerd en opnieuw gebruikt te worden, niet meteen verschil. De eerste kans daarvoor doet zich vaak pas na jaren voor. Ahrend krijgt in zijn hub momenteel bijvoorbeeld stoelen en bureaus terug die het bedrijf soms al meer dan twintig jaar geleden maakte: toen ontwikkelde het de eerste producten met oog voor recycling en hergebruik.   Ling Chiang vindt vlees heel erg lekker, Marta Vallvé Òdena eet nu anderhalf jaar veganistisch Toch is niet altijd een compleet herontwerp nodig, soms zit ook in details veel winst. Zo heeft IKEA alle 9.500 producten in het assortiment nog eens goed bekeken, en soms herontworpen zodat ze gemakkelijker in en uit elkaar kunnen, waardoor ze langer meegaan. Ook probeert het bedrijf in producten zo veel mogelijk dezelfde fittingen en verbindingen te gebruiken, zodat metalen schroefconstructies eenvoudig kunnen worden hergebruikt. Dat kan een flink verschil maken, aangezien metaal van alle grondstoffen die het meubelconcern gebruikt de zwaarste klimaatimpact heeft. Maar zie maar eens een oplossing te vinden voor materiaal dat moeilijk herbruikbaar is, en waarvoor nog geen duurzaam alternatief is. IKEA worstelt bijvoorbeeld met de schuimen in banken, stoelen en bedden, zegt Van de Vijfeijke. In een van zijn populairste fauteuils experimenteert het bedrijf nu met foam van houtvezels. Maar het is volgens haar nog zoeken naar het juiste comfort. Voor matrassen zet IKEA voorlopig in op het gebruik van deels gerecycled schuim. Dat herontwerpen, recyclen en onderzoeken is kapitaalintensief. Geld dat je lang niet altijd zomaar terugverdient, zoals met ‘gewone’ innovaties. „De kostprijsverhogende elementen die in de extra arbeid zitten, moeten worden opgeheven door andere voordelen, zoals bijvoorbeeld duurzaamheid”, zegt Arnoud Walrecht.  Hij houdt zich bij KPMG bezig met het bijstaan van bedrijven die zoeken naar circulaire modellen.  Klanten moeten de waarde zien van circulaire producten, zegt Dionne Ewen, manager circulair bij Ahrend. „Dus niet denken: ik kan voor een duppie een stoel kopen. Er kan soms veel arbeid in gaan zitten om hem als nieuw te krijgen, dus het is niet altijd goedkoper.” Het is ook beslist geen míndere stoel, aldus Ewen. Ze merkt dat meer klanten dat nu inzien: klopten vroeger vooral kleinere bedrijven aan voor gebruikte producten, nu melden ook grote bedrijven zich. Het Vlaamse familiebedrijf Veldeman Bedden, dat in heel Europa jaarlijks zo’n 350.000 bedden verkoopt, besloot een paar jaar geleden te investeren in het ontwerpen van een circulair bed. „Deels uit overtuiging, en deels in de hoop daar op de lange termijn commercieel voordeel uit te halen”, legt Valerie Veldeman, derde generatie eigenaar, uit. Immers, in de toekomst moet iedereen circulair zijn, dan kan je maar beter vooroplopen.  Bij de Vlaamse beddenmaker Veldeman gingen de lijm en nietjes eruit en kwamen er nieuwe gepatenteerde kliksystemen Veldeman gaf het team productontwikkeling van zes mensen „carte blanche” om bedden en boxsprings te ontwerpen zonder permanente verbindingen en van duurzame materialen. „De lijm en de nietjes gingen er helemaal uit.” In plaats daarvan kwamen er nieuw ontworpen, gepatenteerde kliksystemen, waardoor bijvoorbeeld losse onderdelen makkelijker vervangen kunnen worden. Het duurdere bed dat er uiteindelijk uitkwam, werd niet direct een enorme hit. „Er is zeker een niche van écht groene consumenten. Voor de gemiddelde consument is duurzaamheid wel steeds belangrijker, maar op het moment van aankoop toch niet het enige argument.” Prijs, uitstraling en comfort bleken vaak toch belangrijker, ontdekte Veldeman.  Veldeman sleutelde daarom nog langer door om dat bij de circulaire lijn ook op niveau te krijgen. En het bedrijf probeert nu de circulaire oplossingen in andere, bestaande beddenlijnen toe te passen. „Duurzaamheid is dan een éxtra argument voor de klant.” Dat gaat stukken beter, hoewel het wel voor uitdagingen zorgt bij het ontwerpen. „Elke collectie heeft een bepaalde eigenheid in bijvoorbeeld ontwerp, dat moet ook zo blijven.” De bedoeling is dat Veldeman – net als Ahrend – de bedden na gebruik, als deze bijvoorbeeld verouderd zijn, terugkrijgt, en dan onderdelen hergebruikt of recyclet. Iets vergelijkbaars doet IKEA nu ook, maar dan met matrassen: voor 19 euro kunnen consumenten hun oude matras laten ophalen. Het schuim daarin wordt dan verwerkt tot ondertapijt of judomat. Deze plannen werken alleen als ook klanten bereid zijn mee te werken – een andere uitdaging van het circulaire verdienmodel. Hoe krijg je consumenten zover dat ze hun matras of fauteuil niet bij het grofvuil zetten, maar terugbrengen naar de winkel? Volgens Van de Vijfeijke van IKEA door „de juiste voorwaarden te scheppen”, de goede keuze zo aantrekkelijk mogelijk te maken. In het restaurant van de meubelgigant zijn plantaardige gehaktballetjes daarom bijvoorbeeld goedkoper, ook al is de kostprijs hoger.  Sinds anderhalf jaar biedt IKEA ook een meubelinruilservice aan, waar de klant zijn gebruikte Billy-boekenkast of Brimnes-nachtkastje kan omruilen voor een kortingsbon. Die producten worden dan gecheckt, gerepareerd en weer verkocht in de koopjeshoek. In Nederland hebben zo 15.000 producten een nieuw leven gekregen. Zulke initiatieven werken, meent Arno Scheepens van EY. „Als je wilt dat de consument moeite doet, dan moet je er een eerlijke prijs tegenover zetten.”  Als bedrijf kun je ook zelf eigenaar blijven van het product. Zo verkiest Ahrend uitlenen en onderhouden in toenemende mate boven verkopen. ‘FaaS’, noemen ze dat bij de kantoorinrichter: furniture as a service. In het hele bedrijfsleven duiken dergelijke acroniemen sinds enkele jaren op. Je kunt als klant bijvoorbeeld ook LaaS afnemen, of MaaS: respectievelijk light (bijvoorbeeld bij lampenfabrikant Signify) en mobility (een deelauto).  Ofschoon die Engelse acroniemen misschien op het eerste gezicht wat potsierlijk aandoen, geldt het model volgens velen als een belangrijke pijler onder een circulaire toekomst. Hier gaat het  de goede kant op, denkt Walrecht van KPMG. Hij ziet het meer en meer gebeuren: de consument doet het met fietsen en auto’s, ziekenhuizen nemen hun gezondheidstechnologie bij Philips af als dienst.  Naast verkopen ook gaan uitlenen klinkt misschien als een relatief gemakkelijk verdienmodel, maar in feite is het voor veel bedrijven best een spannende stap, zegt Walrecht van KPMG. „Je moet echt heel anders naar productie en consumptie gaan kijken. En in het begin kan het kannibaliseren op je eigen verkoop.” Dat kan eng zijn, en je moet daar voldoende financiële draagkracht en experimenteerzucht voor hebben.  Bovendien leidt een abonnementsmodel tot allerlei praktische vragen. Wat doet het bijvoorbeeld met de balans van je bedrijf als er opeens allerlei meubels of liften op blijven staan? Als je de producten niet zelf verkoopt maar in bezit houdt, zit een groot deel van je eigen vermogen vast in die producten. Mitsubishi Elevators brengt liften die het verhuurt daarom via een financiële tussenpartij op de markt  – een administratieve oplossing die cruciaal is. Walrecht: „De lift staat niet op de balans, maar Mitsubishi behoudt wel het recht de onderdelen elders opnieuw in te zetten, of de hele lift.” Lastig is ook dat een leaseconstructie eigenlijk alleen maar werkt met hoogwaardige producten. Volgens de bedrijfsadviseurs zijn die veel gemakkelijker circulair te maken dan laagwaardige producten. Immers, iets wat duur is, laat de consument veel sneller repareren, en dat is hij of zij veel eerder geneigd in abonnementsvorm af te nemen, om de hoge aanschafprijs te vermijden.  Het is niet voor niets dat de er inmiddels een grote markt is voor opgeknapte telefoons en laptops. En tweedehands auto’s winnen al jaren terrein op nieuwe modellen. Maar bij een spijkerbroek, kerstverlichting of goedkope elektronica is een circulaire toekomst volgens Arno Scheepens nog een stuk verder uit zicht.  In de mijnbouw is het volgens Scheepens bijvoorbeeld heel gebruikelijk om op te knappen, in plaats van nieuw te verkopen, omdat machines daar „kapitalen” kosten. „Een nieuw wiel van een grote laadtruck kost al gauw 3 miljoen. Dan is het logisch dat je geen nieuwe bestelt en kijkt of je ze kunt reviseren. Maar voor verreweg de meeste spulletjes die wij als consument kopen, gaat dat nog niet op.” Is het halen van de klimaatdoelstellingen van het Akkoord van Parijs mogelijk zonder dat we minder gaan produceren en consumeren? Of moeten we al onze hoop op technologische vooruitgang richten? Zijn er binnen een kapitalistische samenleving ook krimpscenario’s mogelijk, of is het kapitalisme daar niet tegen bestand? In acht afleveringen onderzoekt NRC de gevolgen voor het kapitalisme van de strijd om het behoud van de aarde.  Dit is het vierde seizoen in een serie waarin NRC de toekomst van het kapitalisme onderzoekt.  Lees hier alle stukken uit de vier delen van de serie.||https://www.nrc.nl//nieuws/2022/07/11/ahrend-heeft-nu-een-circulaire-hub-voor-kantoormeubelen-a4136134
2022-07-11||Russische mijnwerkers op Spitsbergen worden via omweg toch bevoorraad||Noorwegen en Rusland hebben vorige week een oplossing gevonden voor een al twee maanden durend conflict over de bevoorrading van Russische mijnwerkers op Spitsbergen. De noordelijke eilandengroep is onderdeel van een unieke geopolitieke situatie. Hoe zit dat precies?  1 Wat was de aanleiding voor de Noors-Russische ruzie? Noorwegen weigerde tot vorige week  essentiële goederen als voedsel en medicijnen bestemd voor Spitsbergen door te laten vanuit Rusland. De eilandengroep in de Noordelijke IJszee huisvest een Russische mijnwerkerskolonie in het dorp Barentszburg. Als het conflict langer had aangehouden, dreigde een humanitaire crisis voor de vierhonderd mensen die in de nederzetting wonen en werken, zo waarschuwden de Russische ambassade en directeur Alexander Veselov van het mijnbouwbedrijf Trust Arktikugol op 25 mei in een brief.  De bevoorrading  kwam eind april stil te liggen toen Noorwegen de zeehavens en landgrenzen voor Russisch vrachtverkeer sloot als onderdeel van het vijfde Europese sanctiepakket na de Russische inval in Oekraïne. Moskou beschuldigde de Noren van het schenden van het  verdrag uit 2010 over maritieme samenwerking in de Barentszzee en de Noordelijke IJszee, waarmee een einde kwam aan een conflict dat al veertig jaar duurde.  De Noorse regering ontkende dat het Rusland geen toegang verleende tot Spitsbergen, maar enkel de EU-sancties tegen Rusland naleefde. Naar eigen zeggen hield het geen goederen tegen die per boot worden aangevoerd, zoals het verdrag vereist. Maar de bevoorrading van Barentszburg gaat grotendeels eerst over de Russisch-Noorse grens voordat die over zee van Noorwegen naar Spitsbergen wordt vervoerd. En daar hanteert Noorwegen de EU-sancties wel, waardoor de containers aan de grens bleven staan. 2 Van wie is Spitsbergen eigenlijk? Spitsbergen ligt zo’n zevenhonderd kilometer ten noorden van Noorwegen en is officieel geen onderdeel van dat land, maar heeft na het Verdrag van Spitsbergen al wel honderd jaar een Noors bestuur. Landen die bij dat verdrag zijn aangesloten, kunnen er niet-militaire activiteiten uitvoeren. Het verdrag werd oorspronkelijk gesloten tussen negen landen, waaronder Nederland. Sindsdien zijn nog dertig andere landen tot het verdrag toegetreden. Tegenwoordig zijn alleen Noorwegen en Rusland economisch actief op de eilandengroep. Barentszburg is de voornaamste Russische nederzetting op Spitsbergen, in 1932 door de Sovjet-Unie  van Nederland gekocht. Van de vierhonderd inwoners zijn er naar schatting honderdvijftig Russisch. De rest is Oekraïens uit de Donbas-regio.  Nederland heeft een rijke historie in het Noordpoolgebied. Cartograaf Willem Barentsz ontdekte Spitsbergen in 1596 toen hij op zoek was naar een ‘noordoostelijke doorvaart naar de oost’. Kort daarna kwam de massale Nederlandse walvisvaart op gang. Die was daar twee eeuwen lang actief en was er een van de oorzaken van dat een aantal grote walvissoorten bijna werden uitgeroeid.   3 Hoe is het geschil tussen de twee landen opgelost? Het Noorse ministerie van Buitenlandse Zaken liet vorige week in een verklaring weten dat Russische containers het eiland toch kunnen bereiken met behulp van Noorse schepen en voertuigen. Op die manier worden de internationale sancties omzeild.  Hoewel Moskou met vergelding dreigde, voerde Noorwegen naar eigen zeggen tijdens het conflict een „goede dialoog” met de Russische zijde. „Het is positief dat er nu een oplossing is gevonden”, aldus het Noorse ministerie.||https://www.nrc.nl//nieuws/2022/07/11/russische-mijnwerkers-op-spitsbergen-worden-via-omweg-toch-bevoorraad-a4136133
2022-07-11||Al schuddend aan dure VanMoofs verzet dit anonieme gezelschap zich tegen het laatkapitalisme||Ik hoorde al een tijdje over ze. Eerst vertelde een student me erover, toen een vriend, toen een kennis. Maar afgezien van een e-mailadres dat je naar hun manifest leidt, zijn ze nergens – nérgens – digitaal te vinden. Daarom duurde het even voordat ik hen, via een bevriend lid, zover kreeg me te ontmoeten. Op deze maandagavond spreek ik drie prominente leden van Collectief de Rode Fiets. Het Collectief is (in mijn woorden) een anoniem anarchistisch genootschap dat zich, met kleinschalige, niet digitaal of anderszins vastgelegde, Provo-achtige  staaltjes burgerlijke ongehoorzaamheid gericht tegen ‘de nieuwe fiets’, verzet tegen de uitwassen van het laatkapitalisme. Grote woorden, gemengd met iets minder grote daden.  Ze willen alleen met door henzelf gekozen schuilnamen in de publiciteit: Anton (29), Tommy (29) en Mike (36). Hun identiteit is bij NRC bekend. En vannacht ga ik met hen mee op pad, in Amsterdam. Mike (nu een jaar lid) heeft onlangs tiewraps besteld. Het doel: ze om het voorwiel van een elektrische VanMoof-fiets bevestigen, zodat er wrijving en herrie ontstaat, waarmee de belofte van geluidloosheid van het bedrijf effectief is gesaboteerd. Want om die ‘nieuwe fiets’ gaat het. VanMoof is, naast de Swapfiets, de meest geliefde vijand van het Collectief; niet alleen vanwege de snelheid waarmee VanMoofs rijden of de on-duurzaamheid – die onderdelen die steeds vervangen moeten worden; al die benodigde elektriciteit – maar vooral vanwege de functie van statussymbool. Een VanMoof kost ongeveer 2.500 euro. De VanMoof-eigenaars zijn haves, de mensen met omafietsen zijn have-nots.  „Als je een moderne VanMoof aanraakt”, begint Anton, „hoor je een elektronische jaguarschreeuw. Er verschijnt een agressieve doodskop op het dashboard. Als je dat zeven keer herhaalt, gaat het tweede alarm aan, en dat blijft loeien, waardoor de eigenaar van die fiets naar buiten wordt gelokt. Die manoeuvre noemen we VanMoofschudden, een van onze klassieke acties.” Voor Tommy, de grondlegger, begon het drie jaar geleden. Hij had gezien hoe de ‘nieuwe fiets’ het stadsbeeld veranderde: de ouderwetse stadsfiets werd weggedrukt door de omvangrijke bakfiets, de voorbijzoevende VanMoof, de alomtegenwoordige Swapfiets. „Allemaal uniforme producten die handelen in valse beloftes”, zegt Tommy. „Neem de Swapfiets, de leenfiets, met zijn belofte van  deeleconomie en circulariteit. Maar er wordt niks geruild. Als je zadel stukgaat, komen ze een nieuw zadel brengen, en gooien ze het oude weg. Wat is daar circulair aan? Er zijn inmiddels 250.000 Swapfietsen. Hoe vaker een onderdeel vervangen moet worden, des te meer de klant het idee heeft dat de Swapfiets voordelig is; dan heeft hij of zij de maandkosten er immers uit. Ik was de leugens zat en besloot het begrip ‘ruilen’ weer op te eisen. Ik nam een zadel van een Swapfiets en zette mijn kapotte zadel ervoor terug. Ik gebruikte de valse belofte van het miljoenenbedrijf tegen zichzelf.”  Het metaswappen was geboren. „Al snel sloten mensen zich bij me aan”, aldus Tommy. „Ik besloot er een collectief van te maken; een groep mensen met gelijkgestemde ideeën, die elkaar ook scherp houden.” In de zomer van 2019 werd Collectief de Rode Fiets geboren. Tommy blijft vaag over het precieze aantal leden. „Het zijn er meer dan twintig en minder dan honderd.” „De laatste maanden is de toename bijna exponentieel”, zegt Mike. „De bal begint te rollen.” Contact met andere anarchistische clubs hebben ze niet; dat leidt af van de eigen koers. Ze hebben geen Instagram- of Facebookprofiel, de multinational is immers de vijand. Het Collectief is open: er is geen sturing van bovenaf, iedereen kan nieuwe leden aandragen, die naar  believen acties uitvoeren. De enige twee criteria: dat ze het Rode Fiets Manifest onderschrijven en dat ze hun ontgroening doorstaan, het onder toezicht van andere leden verrichten van een geslaagde actie.  Ze dragen een colbertje, een coltrui, een leren jas. Ze hebben filosofie gestudeerd, geschiedenis, psychologie. Politiek gezien zijn ze zo links dat ze vinden dat er eigenlijk geen linkse partijen meer bestaan. D66 beschouwen ze als ‘VVD Light’. PvdA is ‘D66 Light’. Geen enkele partij („Misschien Partij voor de Dieren of Bij1 nog een beetje”, vinden Mike en Tommy) verzet zich volgens hen tegen de kern van het probleem: de ijzeren greep van het laatkapitalisme, dat systeem gericht op winstmaximalisatie, permanente groei en verspilling. Cruciaal in het onderscheid tussen klassiek kapitalisme en laatkapitalisme is volgens Mike de door de Canadese auteur Naomi Klein beschreven verandering: dat vrijwel alle moderne grote bedrijven varen op de kracht van hun merk, terwijl het product dat ze leveren lijdt aan ingebouwde veroudering (planned obsolescence), die maakt dat we ook het volgende model willen, nee móéten kopen. „We zijn verslaafd aan comfort”, zegt Mike als we rond elf uur beginnen te wandelen. Cafés lopen leeg, lichten in woonkamers worden gedoofd. „We zijn zo afhankelijk en versuft geworden dat we veranderen in eendimensionale mensen, zoals filosoof Herbert Marcuse die beschreef: we laten ons rijden, ons volstoppen, we laten anderen voor ons leven, en putten de wereld uit. We richten onszelf te gronde. Het Collectief wil mensen uit hun comfortabele sluimer wekken, voor het te laat is.”  Zijn ze niet bang dat ze mensen irriteren? Anton: „Voor de goede orde: we richten ons niet tegen de Nieuwe Fiets-bezitters. We hebben juist met ze te doen, ze sluimeren. We rekenen op het begrip van de mensen, en het onbegrip van de firma.” We lopen niet, we banjeren, de sfeer is vrolijk en licht, het doet me denken aan Sint-Maarten vroeger, of belletje trekken. Zodra er een wijk met veel sociale huur opdoemt, wijken we uit: daar moeten we niet zijn. „We houden niet van grimmig vandalisme”, zegt Anton, „zoals ik vaak zag toen ik in Berlijn woonde: straatstenen die door de ruit van een gentrificerend koffiezaakje werd gesmeten. Een van onze leden, een journalist, is bezig een boek te schrijven over klein antikapitalistisch protest in verschillende Europese landen. We kennen onze klassieken, maar vinden onze manier de beste.” Maar waarom de fiets, is er geen effectiever protest te verzinnen? Is het rammelen aan fietsen dan die grote daad waarop de samenleving zit te wachten? Witte fietsen Het wittefietsenplan (1965)  was een door Provo gepresenteerd ‘ludiek’ (speels) fietsdeelsysteem, waarbij gratis witte fietsen in Amsterdam werden neergezet, als collectief eigendom, door iedereen te gebruiken. De eerste witte fiets werd in beslag genomen door de politie, waarna rellen ontstonden. Het plan kwam moeilijk van de grond, aangezien veel witte fietsen werden gestolen. Tegen kernwapens In de jaren tachtig werd protest minder ‘ludiek’. Op 29 oktober 1983 vond in Den Haag de grootste demonstratie uit de Nederlandse geschiedenis plaats: er kwamen 550.000 mensen op de been om te protesteren tegen kernwapens. Evenwel liep de demonstratie, in tegenstelling tot andere protesten in de jaren tachtig, niet uit op rellen. Gele hesjes In 2018 groeide een plaatselijk Frans protest tegen te hoge brandstofprijzen uit tot een Europees fenomeen. De gilets jaunes (gele hesjes, vernoemd naar de fluorescerende overgooiers die ze droegen) blokkeerden eerst snelwegen en toegangswegen tot brandstofdepots, maar al snel breidde de beweging zich uit tot een breed antikapitalistisch verbond, dat zich ook in België en Nederland liet horen en zien. In schermutselingen met ‘gele hesjes’ zijn meer dan vierduizend gewonden gevallen, en zijn elf mensen overleden. Een vraag die Anton duidelijk bekrompen vindt, getuige het opgevoerde stemvolume en de theatrale armgebaren. „Ons doel is niet: het kapitalisme op z’n hardst treffen. We willen de valse beloftes van een bedrijf dat de leefbaarheid van de stad vermindert en de kloof tussen haves en have-nots vergroot, zichtbaar maken. Dat kan alleen door het systeem van binnenuit te frustreren, en die bedrijven op een onverwachte manier te irriteren: door hun tekortkomingen bloot te leggen.”  Anton laat zich inspireren door de kunstzinnig-politieke stroming van de situationisten (jaren zestig), die de heersende ideologie niet met molotovcocktails maar met onschuldige acties te lijf gingen: Franse films vertonen met ondertitels uit een andere taal, wandeltochten door Parijs organiseren met de kaart van Londen. „Net als zij zoeken wij naar manieren om met een irrationele, willekeurige absurde actie kortsluiting te veroorzaken. Want het systeem is berekend op de gangbare uitingen van protest. Ze zijn verzekerd tegen schade. Demonstraties incorporeren ze in een ‘vernieuwde boodschap’. Maar tegen kortsluiting kunnen ze niks beginnen. Het nutteloze is het enige mogelijke verzetsmiddel.  En als gezegd laat de nieuwe fiets iets wezenlijks zien over de maatschappij. Over wie zich de ruimte toe-eigent, wie dat kan betalen. Zoals in ons manifest te lezen valt: het kapitalisme heeft geen adres, maar wel een fiets.” Tommy: „De fiets is een toneel van de klassenstrijd. De fiets ís ideologie.” Maar… is het niet gewoon kattenkwaad, dat ze uithalen? Mike: „Misschien is dat hoe we de wereld terugwinnen. Met kattenkwaad.” Rond half twaalf bereiken we wat ze ‘vruchtbaar terrein’ noemen: monumentale gevels, rekken vol Swapfietsen en VanMoofs. Om 23.38 uur haalt Tommy een schroevendraaier tevoorschijn die hij tussen een handvat en het stuur wringt. Een jonge vrouw loopt langs, ze kijkt, fronst haar wenkbrauwen, en loopt door. Twee minuten later heeft Tommy het handvat verwijderd en een oud, verweerd handvat teruggeplaatst. Metaswap geslaagd. Om 23.45 uur wordt de eerste tiewrap om een VanMoof-wiel bevestigd: aan het voorwiel, met de sluiting naar buiten, zodat er nog wel gefietst kan worden – het maakt alleen herrie. Een politiewagen rijdt voorbij. Anton, Tommy en Mike praten rustig door. Om 23.47 uur is het tijd voor het VanMoof-schudden. Anton rijdt de fiets herhaaldelijk naar voren en naar achteren, de doodskop verschijnt, de elektronische grom klinkt. De manoeuvre vereist koelbloedigheid: je moet blijven schudden, zeven keer, er lopen mensen voorbij, elk moment kan de eigenaar verhaal komen halen. Maar Anton houdt vol: het echte alarm begint te loeien, hard en onprettig. Het is bijzonder om ze bezig te zien. Het ene moment kun je denken: hier zijn slimme, kritische mensen aan het zoeken naar een manier om zich te laten horen in een wereld waar alleen naar het grote geld wordt geluisterd. Op een ander moment kun je denken: ik kijk naar volwassen mannen die met een fiets aan het schudden zijn alsof hun leven ervan afhangt. Concreet gezien zijn de resultaten van het Collectief marginaal te noemen, dat is duidelijk. Het gaat om honderden fietsen per jaar. Maar volgens mij vertegenwoordigt de groep een zacht maar belangrijk geluid; een vorm van protest, tegen ontwikkelingen die veel mensen als problematisch ervaren, zonder dat we met een tegenreactie komen.  Als we al een tijd onderweg zijn en ik denk dat onze onderlinge band het aankan, vraag ik of de nieuwe fiets niet eigenlijk een uitsluitend stedelijk fenomeen is, waar mensen in de provincie, in dorpen of kleinere steden geen last van ondervinden. Is dit verzet niet navelstaarderig? Zoals vaker wanneer ik een kritische vraag heb gesteld, neemt Anton het woord: „De nieuwe fiets is een symptoom van een systeem dat ons allemaal raakt. Onze afhankelijkheid van producten die ons comfort beloven is overal immens. We begonnen ooit met comfort nastreven, maar inmiddels ontvluchten we alles wat naar ongemak neigt. Dat dit ene symptoom van die ontwikkeling, de nieuwe fiets, nu eenmaal vaker voorkomt in Amsterdam of Utrecht dan in Ermelo of Giethoorn, doet voor ons niet ter zake.” Maar iedereen draait mee met het systeem, werp ik tegen, niemand kan zich eraan ontworstelen, ook zij niet. Mike: „Je moet de hypocrisie erkennen en accepteren, om van daaruit de orde te ontregelen. Als we elkaar gaan bestoken met argumenten als ‘jij koopt ook bij de supermarkt’ of ‘jij giet ook benzine in je auto’, dan is het einde zoek. Grote daden zijn praktisch onmogelijk, het lukt ons niet om allemaal tegelijk te handelen, massaal te stoppen met vliegen, Amazon links te laten liggen. Het gevolg van deze impasse: inertie. Dat we ons geheel niet meer verzetten. Precies wat ze willen.” Om 00.27 uur komen we voor een dilemma te staan: we zijn voor het huis van een VanMoof-bezittende vriendin van me beland. Beleefd vraag ik de leden of we deze fiets kunnen overslaan.  „Als we onze principes laten afhangen van zulke omstandigheden, dan zijn het geen principes meer”, zegt Mike. Een laatste smeekbede: of ze tiewraps willen overwegen in plaats van geschud. Die vriendin heeft onlangs haar scriptie ingeleverd en moet bijslapen. Ze gaan akkoord. Op één voorwaarde: dat ik met een andere fiets schud. Dat is dan gelijk mijn ontgroening. Een kwartier later pak ik een fiets. Nerveus – komt daar iemand aangelopen? – maar zonder te aarzelen verricht ik de zeven schudbewegingen, het alarm begint, we lopen door, het is gebeurd, om 00.58 uur ben ik toegetreden tot Collectief de Rode Fiets. De score van de avond: een metaswap, negen succesvolle schud-sessies en 68 tiewraps. De drie zijn zichtbaar tevreden. Hoe nu verder, vraag ik. Wat zijn de volgende strijdfronten? „We moeten iets met de Doppio”, mijmert Tommy. „Die e-bikes met die dikke banden, het zijn feitelijk scooters. De Birò is ook een doorn in het oog; die invalidenwagentjes voor makelaars en miljonairs die iedereen wegdrukken. En uiteindelijk, maar dat is echt dromen, moeten we iets met Tesla. Wist je dat er aan elke Tesla acht camera’s en twaalf sensoren bevestigd zijn die altijd aanstaan? Als dat geen onrechtmatige toe-eigening van de publieke ruimte is… Maar hoe pakken we dat aan?” „Misschien met spiegels”, zegt Mike. „Zodat de camera’s zichzelf filmen. Zoals in die ene James Bond, met die onzichtbare auto.” „Goed bezig, jongens”, zegt Anton. „Zo komen we er wel.”||https://www.nrc.nl//nieuws/2022/07/11/al-schuddend-aan-dure-vanmoofs-verzet-dit-anonieme-gezelschap-zich-tegen-het-laatkapitalisme-2-a4136131
2022-07-11||Stadswadi’s en riolen met gaten gaan de strijd aan met de regen||Het lijkt zo simpel. Maak openingen in stoepranden en graaf een plantsoentje iets uit zodat het lager ligt. Voeg eventueel nog wat kleikorrels en beplanting toe. Het is dan ineens een ‘wadi’ of ‘raingarden’, en is een heel modern ‘groen riool’. Wadi’s en regentuinen – wie ze herkent ziet ze ineens overal – vangen regenwater op en laten het rustig de grond in zakken. Ze ontzien het ‘grijze’ riool dat regenwater afvoert. „In heel ambitieuze nieuwbouwwijken ligt er niet eens meer een buis voor regenwater”, zegt Floris Boogaard, lector ruimtelijke transformaties en klimaatadaptatie aan de Hanzehogeschool Groningen en consultant bij kennisinstelling Deltares. „Die wijken worden daar helemaal op ingericht, het midden ligt hoger dan de randen van de wijk bijvoorbeeld. Dat is lang niet overal haalbaar.” Toch gaat ook in de alleroudste wijken het regenwaterriool van onder de grond naar deels boven de grond, laat Boogaard zien tijdens een fietstocht door Amsterdam. Ondergrondse riolering begon als één buis voor het afvoeren van vuil water – van wc en wasmachine – en regenwater. „In alle oude stadscentra ligt nog steeds één buis”, zegt Boogaard. De capaciteit bleek te weinig. „Als het hard regende overstroomde het riool, en daarmee vervuilde het oppervlaktewater.” In de jaren 60 kwamen er twee buizen: een voor afvalwater, een voor regenwater. Toch gaat het regelmatig mis, met soms grote schade tot gevolg. „Het aantal hoosbuien neemt door klimaatverandering toe. We zijn ook veel meer gaan bouwen, waardoor water slecht kan wegstromen en de bodem niet in kan zakken”, zegt Boogaard. Statistisch gezien komen ‘schadebuien’ eens in de paar jaar voor, maar het kan ook twee keer kort achter elkaar gebeuren. Het gaat om extreme buien, 60 millimeter per uur. Het riool kan ongeveer 20 mm per uur afvoeren. „Die 40 mm moet je nog ergens bergen. Grotere buizen in de grond leggen is geen oplossing, het is daar te vol, dus zoeken we het in de openbare ruimte.” In wadi’s en regentuinen. Maar ook in waterbergende kratten op daken en onder het wegdek, in verticale ‘regentonnen’ langs muren en in pleintjes en speeltuintjes die voor korte tijd mogen onderlopen. Waterberging dient vaak een tweeledig doel: water een plek geven en droogte tegengaan. „De grondwaterstand is in tijden van droogte vaak veel te laag. Ook dat zorgt voor schade, door verzakkingen en rottende funderingen”, zegt Boogaard. „Het is de nachtmerrie van het ouderwetse rioolbeheer, maar we boren nu gaten in het ondergrondse regenwaterriool. Ook weer om water de kans te geven de grond in te zakken. En als het grondwater onverhoopt te hoog staat, kan het de buizen juist in, om afgevoerd te worden.” De eerste wadi-wijk werd al in 1997 aangelegd, in Enschede. Toch zitten gemeenten nog steeds met veel vragen. „Bewoners maken zich zorgen dat ze in een moeras komen te wonen, dat kinderen erin kunnen verdrinken of dat muggen zich er lekker gaan vermenigvuldigen”, zegt Boogaard. En al zien wadi’s er simpel uit, het beheer verloopt vaak chaotisch. „Er moet ineens iets met planten gebeuren. Soms denken de stratenmakers dat een verlaagd stoepje verzakt is, die verhogen hem weer. Een riool met gaten moet je anders beheren, en ook de omgang met grondwater verandert. In plaats van één afdeling, zijn zo vijf gemeenteafdelingen betrokken.” Boogaard onderzoekt dit soort implementatievragen en langetermijneffecten van wadi’s. „Wij zetten de wadi’s onder water en kijken hoe snel het infiltreert. Meestal binnen een paar uur, te snel voor een mug. We ontdekten onlangs dat de infiltratie flink kan verschillen al naar gelang het jaargetijde.” Nu veel wadi’s er langer dan een decennium liggen komen nieuwe zorgen naar voren. „Het regenwater in Nederland is niet geheel schoon. Zinken dakgoten en loodslabben op daken zorgen bijvoorbeeld voor verontreinigingen”, zegt Boogaard. „Die effecten en gevolgen onderzoeken we nu.” Aan de Zuidelijke Wandelweg in Amsterdam is een buurtbewoner blij met de regentuin voor zijn huis. Het oogt groen en het staat nooit helemaal vol met water, vertelt hij, hooguit een plas rond de uitgang van de regenpijp die van het dak komt. De gemeente zorgt voor de beplanting. Het is net vernieuwd, de oude beplanting was niet goed gekozen en ging dood. Boogaard is verheugd dat de buurtbewoner precies weet te vertellen wat het doel en de werking van de regentuin is, en dat de gemeente er ook zes jaar na de aanleg goede zorg voor draagt. „Ik ken ook een project in Tilburg waar in de winter beplanting werd weggemaaid. Ineens kwam er allemaal ingewaaid plastic tevoorschijn. Daar zijn buurtbewoners niet bepaald blij.” Verderop, voor een zwembad, ligt een groot plein met een verlaagde zandbak die als waterberging fungeert. Op het parkeerterrein is de bestrating weggehaald en vervangen door waterdoorlatende halfverharding. Maar het is verzakt. „Dit werkt wel, maar het had beter gekund”, zegt Boogaard. „Er staat een rijtje bomen tussen de auto’s, daar hadden ze ook wadi’s rondom kunnen maken. Dan kun je de rest wel bestraten, en laten aflopen richting de wadi’s.” De laatste stop is in de Rivierenbuurt, waar bewoners na een wolkbreuk in 2014 op luchtbedden door de straten dreven. „Dit zijn waterdoorlatende klinkers”, zegt Boogaard als hij halt houdt. „Maar het werkt niet goed. De bovenkant slibt dicht, onder meer door heel fijn zand. Sommige stenen barstten toen het vroor. Je ziet ook verzakkingen waar auto’s rijden. Teleurstellend, maar waardevol praktijkonderzoek. In het lab loopt het water prima door de klinkers heen.”  
 Aflevering 1: Regenwater
 Aflevering 2: Verzilting
 Aflevering 3: Salamanders 
 Aflevering 4: Bevers 
 Aflevering 5: Waterkoeling in de wetenschappelijke supercomputer
 Aflevering 6: Romeins watermanagement
 Aflevering 7: Rioolwater zuiveren

||https://www.nrc.nl//nieuws/2022/07/11/stadswadis-en-riolen-met-gaten-gaan-de-strijd-aan-met-de-regen-a4136129
2022-07-11||Van Kroes tot Macron: dit staat er in de Uber Files||Om weerstand te bieden tegen het felle verzet tegen Uber en veranderingen in de arbeids- en taxiwetten te bewerkstelligen, wilde het techbedrijf in 2016 90 miljoen euro besteden aan lobbyisten en reputatiebehartiging. Dat blijkt uit de 124.000 vertrouwelijke documenten over de wereldwijde opkomst van de taxiservice, waar de Britse krant The Guardian toegang toe kreeg. De interne communicatie laat zien hoe het bedrijf tussen 2013 en 2017 steden waar het nu nog actief is „binnen bulldozerde”, in de woorden van The Guardian. Gedurende die vijf jaar werd Uber geleid door medeoprichter Travis Kalanick, die het overtreden van wetten voor lief leek te nemen bij de uitbreiding van Uber. Via het Internationaal Consortium van Onderzoeksjournalisten (ICIJ) deelde The Guardian documenten met 180 journalisten bij 40 media waaronder The Washington Post en de BBC. In Nederland deden onderzoeksplatform Investico en dagbladen Trouw en Het Financieele Dagblad onderzoek naar de documenten. Wat staat er allemaal in de zogeheten Uber Files? De opkomst van Uber leidde in Parijs tot grootschalige protesten door taxichauffeurs. Uit de Uber Files blijkt dat topman Kalanick de Franse tak van zijn bedrijf aanmoedigde er Uber-chauffeurs op af te sturen, bij wijze van tegenprotest. Zorgen van medewerkers over de veiligheid van de Uber-chauffeurs, die geconfronteerd zouden worden met mogelijk gewelddadige, boze taxichauffeurs, wuifde hij weg. „Ik denk dat het het waard is”, schreef hij. „Geweld garandeert succes.”  Uit de documenten blijkt dat het sturen van Uber-chauffeurs naar demonstraties beleid werd in onder meer Italië, België, Spanje en Nederland. Soms liepen de protesten uit de hand en gebruikte het bedrijf het geweld tegen Uber-chauffeurs als middel om concessies vanuit de politiek te krijgen.  Bij een protest in Amsterdam in maart 2015 keerden gemaskerde mannen, vermoedelijk taxichauffeurs, zich met boksbeugels en een hamer tegen Uber-medewerkers. De medewerkers werden aangemoedigd om aangifte te doen en de dossiers werden met De Telegraaf gedeeld. De verslagen „worden morgen op de voorpagina afgedrukt zonder onze vingerafdruk erop”, schreef een Uber-manager. „We houden het geweldsnarratief nog een paar dagen gaande, voordat we de oplossing bieden.”  Uber bedacht de zogeheten „kill switch”, een noodschakelaar, om te vermijden dat autoriteiten in de landen waarin ze actief waren achter hun overtreding van arbeids- en taxiwetten zouden komen. Als politie een Uber-kantoor binnenviel, stuurden managers snel instructies naar IT-medewerkers die toegang tot de belangrijkste datasystemen van het bedrijf blokkeerden. Uit de documenten blijkt dat de methode in onder meer in Nederland, Frankrijk, België en Hongarije is toegepast.  „Druk alsjeblieft zo snel mogelijk op de kill-switch”, mailde Travis Kalanick aan zijn personeel nadat de politie in 2015 het Uber-kantoor in Amsterdam binnenviel, schrijft The Washington Post. „Toegang moet worden afgesloten in AMS.”  Om Ubers wereldwijde introductie makkelijker te maken, verbond het bedrijf talloze hooggeplaatste politici, miljardairs en oligarchen aan zich. Uit onderzoek van onderzoeksplatform Investico en dagbladen Trouw en Het Financieele Dagblad bleek dat oud-Eurocommissaris en VVD-prominent Neelie Kroes in 2015 en 2016 heimelijk lobbyde voor Uber. De Europese Commissie had dat haar na een officieel verzoek verboden.  Kroes had zich te houden aan de vereiste afkoelperiode van achttien maanden na het neerleggen van haar EU-functie in november 2014. Deze periode liep pas in mei 2016 af. Toch benaderde ze in 2015 onder anderen premier Mark Rutte (VVD) en de ministers Henk Kamp (Economische Zaken, VVD) en Melanie Schultz (Infrastructuur en Milieu, VVD) en Jeroen Dijsselbloem (Financiën, PvdA) namens Uber. Uit de interne communicatie blijkt dat Uber het contact met Kroes zo gevoelig vond, dat medewerkers het geheim moesten houden. De Europese Unie heeft Kroes - die als Eurocommissaris van 2004 tot 2014 verantwoordelijk was voor Mededinging en Digitale Agenda - maandag gevraagd naar „meer informatie” over haar betrokkenheid bij de lobby voor Uber, schrijft persbureau Reuters.  Ook de Amerikaan David Plouffe, een invloedrijke campagnestrateeg van voormalig president Barack Obama, verrichtte tijdens diens laatste termijn lobbywerk voor Uber. Dankzij Plouffes stevige netwerk binnen de Amerikaanse politiek had Uber korte lijntjes met Amerikaanse ambassadeurs overal ter wereld. Jim Messina, Plouffes rechterhand, werkte eveneens voor Uber. De twee gebruikten hun contacten op ambassades om de plooien glad te strijken op plekken waar Uber het lastig had, zo schrijft The Guardian. Dit zou onder meer in Frankrijk en Dubai zijn gebeurd.  Uit e-mailverkeer tussen de topmarketeers van Uber viel ook de naam van Tim Broas, die tussen 2014 en 2016 ambassadeur in Nederland was. Hieruit blijkt overigens niet dat Broas zich liet verleiden in te grijpen toen er problemen waren met de Nederlandse autoriteiten. In een reactie ontkent Plouffe dat diplomaten naar hem luisterden, vanwege zijn voormalige functie bij president Obama. Tussen de 124.000 documenten zitten ook berichten die werden uitgewisseld tussen Travis Kalanick en de Franse president Emmanuel Macron, die in het geheim met Uber in contact stond toen hij nog minister van Economische Zaken was. Toen Uber in 2015 in Marseille verboden dreigde te worden, stuurde Macron een geruststellend bericht aan een van de toplobbyisten van het bedrijf. „Ik zal er persoonlijk naar kijken. Laten we rustig blijven.”  Uit de documenten blijkt ook dat Macron op enig moment een geheime „deal” sloot met Franse kabinetsleden die zich tegen het bedrijf hadden gekeerd, schrijft The Guardian. Wat die deal precies in zou houden, is niet bekend. Macron heeft nog niet gereageerd op de verschenen stukken. Uit de documenten blijkt niet dat hij er financieel op vooruit is gegaan.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/11/van-kroes-tot-macron-dit-staat-er-in-de-uber-files-a4136119
2022-07-11||Architect Wim Quist, de magiër van de kubus||De zaterdag op 91-jarige leeftijd overleden architect Wim Quist gold lange tijd als het geweten van de Nederlandse architectuur. „Architectuur is niet de allerindividueelste expressie van de architect”, zo hield Quist zijn vakgenoten eens voor. „Architectuur is kwetsbaar en kent geen concessies”, voegde hij hier later geheimzinnig aan toe. Quist, die van 1975 tot 1979 Rijksbouwmeester was, toonde zich in zijn werk en opvattingen wars van modes en trends in de architectuur. Van het postmodernisme, dat in de jaren zeventig ook in Nederland voorzichtig opkwam, moest hij niets hebben. Ook in hightech-architectuur, zoals het Centre Pompidou in Parijs uit 1977, zag hij niets. Met de architecten Carel Weeber (1937) en Jan Hoogstad (1930-2018) keerde Quist zich in de jaren zeventig ook tegen de toen heersende ‘nieuwe truttigheid’ in de Nederlandse architectuur, waarin knusheid en de menselijke maat voorop stonden. Architectuur, als het resultaat van langdurig denken en ontwerpen, moest niet door de gebruikers worden ingevuld, vond Quist. Hij gruwde van kasten, plantenbakken en andere toevoegingen van gebruikers die de orde van zijn weloverwogen architectuur verstoorden. Als architect bij de Gemeentewerken in Rotterdam had Quist een vliegende start, toen hij in 1959 op 29-jarige leeftijd de opdracht kreeg voor het ontwerp  Drinkwaterproductiebedrijf Berenplaat in Rotterdam. Vooral het filtergebouw met zijn woud van trechtervormige betonconstructies is nog altijd indrukwekkend. Op zijn debuut volgde een stroom opdrachten, niet alleen voor utiliteitsgebouwen als de watertoren in Eindhoven uit 1970  en het dienstgebouw van de Stormvloedkering Oosterschelde uit 1986, maar ook voor een opmerkelijke reeks musea, waaronder de uitbreiding van het Rijksmuseum Kröller-Müller uit 1977, het Maritiem Museum in Rotterdam uit 1988 en het Museum Beelden aan Zee uit 1994 in Scheveningen. Quists zichtbaarste en daarom bekendste werk is het kantoorgebouw Willemswerf uit 1988, een ruim 90 meter hoge doos aan de Maas in Rotterdam die wordt doorkliefd door een diagonale wig. Onveranderlijk bestaat Quists ‘neorationalistische’ architectuur uit configuraties van een beperkt aantal eenvoudige stereometrische vormen zoals kubussen en balken. Zo oogt Quists Schouwburg in Rotterdam vanaf het Schouwburgplein als een compleet gesloten doos op kolommen waaraan, als een ode aan de kubus, drie open kubussen zijn gehangen. Met hun ogenschijnlijk simpele geometrie en gemaakt van  veelal beton, staal en glas, sluiten de gebouwen van Quist aan op de ‘functionalistische’ architectuur van het Nieuwe Bouwen uit het interbellum. Net als de vooroorlogse Nieuwe Bouwers geloofde Quist dan ook dat alleen een doelmatig gebouw mooi kon zijn. Maar dit betekende voor hem niet dat ontwerpen slechts een kwestie was van het gebruik van de functionalistische toverformule ‘form follows function’. Elk ontwerp was weer een moeizame zoektocht naar wat hij ‘de essentie van de architectuur’ noemde. Wat dit precies was, kon hij moeilijk onder woorden brengen, reden voor de criticus Hans van Dijk (1948-2021) om Quists ontwerpen in NRC Handelsblad te karakteriseren als ‘de magie van de kubus’.  De magische kubussen van Quist werden vooral gewaardeerd door fijnproevers en maakte hem tot een ‘architect’s architect’. Het grote publiek was niet altijd gecharmeerd van zijn werken. In de 21ste eeuw moest Quist dan ook meemaken dat zijn werk onder handen werd genomen. Zo werd in 2010 de foyer van de Rotterdamse Schouwburg gezelliger gemaakt door de kale betonnen wanden te bekleden met tapijt en de plafonds te betimmeren met houten latten. Met lede ogen zag Quist de ‘verburgerlijking’ van zijn kwetsbare architectuur aan. Maar in 2021 liet hij het er niet bij zitten en dwong hij het Rotterdamse drinkwaterbedrijf Evides met een rechtszaak tot een bouwstop van de uitbreiding van het drinkwaterproductiebedrijf Kralingen in Rotterdam uit 1977. Dat zijn kantoorgebouw van de Morgan Trust Bank uit 1994 in Amsterdam vlak voor zijn dood alweer werd gesloopt, kon hij niet voorkomen. Correctie 12 juli 2022: In een eerdere versie werd melding gemaakt van Museum aan Zee in Scheveningen. Dit moet zijn Museum Beelden aan Zee en is hierboven aangepast. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/11/de-magier-van-de-kubus-a4136128
2022-07-11||Immanuel Kant is  in Kaliningrad  uit de gratie||Kant-shirts, Kant-stickers, Kant-koekjes. In de Russische exclave Kaliningrad is de beeltenis van de Immanuel Kant nooit ver weg. De wereldwijd vermaarde Verlichtingsfilosoof, een van de grondleggers van de moderne westerse filosofie, werd in 1724 geboren in wat toen nog het Oost-Pruisische Königsberg was. Voor Kaliningraders met een neus voor cultuur en zaken vormt hij  een eindeloze inspiratiebron. ‘Yes You Kant’, staat op ansichtkaarten die te koop zijn.  Maar sinds president Poetin zijn tanks naar Oekraïne stuurde, bevindt het door de NAVO-landen Polen en Litouwen ingeklemde Kaliningrad zich in de geopolitieke vuurlinie. De landsgrenzen en het luchtruim zijn nagenoeg gesloten, de transit van goederen getroffen door westerse sancties. Daarmee is de rol van Kaliningrad als Russische transporthub grotendeels stil komen te liggen en is het toerisme opgedroogd. Tot woede van Moskou, dat dreigde met „harde represailles”. Ook de vele academische en culturele projecten zijn stil komen te liggen. Een wrange gewaarwording voor de vele Kant-adepten in de stad. Een van hen is Vladimir Tsjilikin, restaurator in de Königsberger Dom en lid van het genootschap ‘Vrienden van Kant’, dat zich inzet voor de nagedachtenis aan de filosoof. Die opdracht is actueler dan ooit. Kants beroemde tractaat Zum ewigen Frieden uit 1795, over de noodzaak van vrede en samenwerking, staat opnieuw in de belangstelling.  Boven in de kathedraal is het atelier van Tsjilikin; vol met schilderijen, mallen, verfpotten en gereedschap. Aan de muur hangen de dodenmaskers van Peter de Grote en de Pruisische koning Frederik. Het uitzicht over de stad is schitterend, al  is van het oude Königsberg weinig bewaard gebleven: tijdens de Tweede Wereldoorlog legden Britse en Sovjet-bommenwerpers een groot deel van de toen nog Duitse stad in as. Om aan Britse napalm-bommen te ontsnappen sprongen de burgers in de Pregel. Tsjilikin betreurt het dat de culturele en academische contacten met het Westen door Poetins ‘militaire operatie’ zijn bevroren. „Vroeger kwamen liefhebbers uit de hele wereld naar Kaliningrad voor de geboortedag van Kant. Nu blijven ze allemaal weg.” Tot zijn vreugde spotte hij  in april twee verdwaalde Duitsers. „Geen idee hoe ze hier waren beland. Maar ze waren aardig en legden bloemen bij zijn graf.”  Nu probeert Tsjilikin de plaatselijke jeugd voor Kant te interesseren. In de Dom vertelt een interactieve Kant-imitatie over zijn werk. „Oorlogen leiden niet tot eeuwige vrede maar tot het eindeloze kerkhof van de mensheid”, zegt de stem. Tsjilikin grinnikt.  De Duitse filosoof kwam al eerder in de verdrukking. In 2018, ruim 200 jaar na zijn dood,  werd Kant door lokale, Russische ‘patriotten’ beschuldigd van ‘russofobie’ en ‘verraad’. Hun woede was gewekt door een voorstel om het Kaliningradse vliegveld naar de filosoof te vernoemen. „Hij schrijft rare boeken, die niemand leest”, aldus een Russische marine-officier. „De naam van die Duitser zal onze luchthaven niet bezoedelen”, schreef een lokale politicus. Het standbeeld in het centrum werd door vandalen met roze verf overgoten. Tsjilikin schrok zich rot toen hij de schade zag, maar gelukkig ging de verf eraf. Hij hoopt dat de banden tussen Kant en de rest van de wereld ooit weer aangehaald  worden. Hij zucht. „Snel zal dat niet gaan. Tot die tijd zullen we hier alleen maar Russen zien.”||https://www.nrc.nl//nieuws/2022/07/11/immanuel-kant-is-in-kaliningrad-uit-de-gratie-a4136127
2022-07-11||Poetin breidt procedure tot Russische naturalisatie uit voor alle Oekraïners||De Russisische president Vladimir Poetin heeft maandag een decreet ondertekend dat het verkrijgen van Russisch staatsburgerschap voor „mensen die permanent in Oekraïne verblijven” vereenvoudigt. Dat meldt het Russische staatspersbureau RIA Novosti. Het decreet betekent een uitbreiding van de mogelijkheid voor mensen in Oekraïne om de Russische nationaliteit aan te nemen.  De procedure is sinds 2019 al van kracht voor inwoners van de oostelijke regio’s Donetsk en Loehansk. Nadat Russische troepen de zuidelijke regio’s Cherson in Zaporizja bezetten, werd de procedure in mei al naar beide bezette gebieden uitgebreid. In Cherson is daarnaast de Russische munteenheid, de roebel, ingevoerd en zijn Oekraïense televisiezenders ingeruild voor Russische. Tijdens een ceremonie in juni verstrekten Russische troepen al 23 paspoorten aan inwoners van Cherson. De Oekraïense autoriteiten zien het mogelijk maken van naturalisatie als ‘Russificatie’ en veroordeelden de praktijk in de strengste bewoordingen. Zo noemde het ministerie van Buitenlandse Zaken het in een verklaring „een grove schending van de soevereiniteit en territoriale integriteit van Oekraïne”.||https://www.nrc.nl//nieuws/2022/07/11/poetin-breidt-procedure-tot-russische-naturalisatie-uit-voor-alle-oekrainers-a4136124
2022-07-11||Nieuw onderzoek vertraagt uitspraak in zaak rond moord op Peter R. de Vries|| De rechtbank in Amsterdam gaat nieuw onderzoek doen naar de moord op  misdaadverslaggever Peter R. de Vries. Daardoor wordt de geplande uitspraak tegen de verdachte uitvoerders van de moord, de Pool Kamil E. en de Nederlander Delano G., uitgesteld. Tegen beiden is levenslang geëist.  De beslissing van de rechtbank maandag hangt samen met een serie nieuwe verklaringen die is afgelegd door een Poolse getuige die de verdachten kent. Het gaat om zeer gedetailleerde verklaringen waaruit onder meer blijkt dat Kamil E. de moord eerst alleen zou plegen, maar later niet meer wilde. Daarom is Delano G. erbij gehaald als schutter, aldus de getuige.  Door de advocaten van Kamil E. werd maandag aangevoerd dat hun cliënt onder druk heeft gestaan. E., die bij de behandeling altijd heeft ontkend dat hij wist van de moordaanslag, moest de vluchtauto besturen omdat hij anders zelf zou worden vermoord. De twee verdachten is 150.000 euro in het vooruitzicht gesteld voor de moord. Ze werden  binnen een uur na de fatale schoten op dinsdagavond 6 juli 2021 aangehouden. De nieuwe getuige wijst Ridouan Taghi aan als opdrachtgever voor de moord. Peter de Vries moest volgens de getuige worden vermoord vanwege zijn rol als vertrouwenspersoon van kroongetuige Nabil B. Taghi ontkent dat hij de moordopdracht heeft gegeven. Naast Delano G. en Kamil E. verklaart de nieuwe getuige, die van de politie de bijnaam Eddy heeft meegekregen, over een andere Poolse man die de twee uitvoerders zou hebben aangestuurd. Het gaat om Krystian M., die recent in zijn cel is aangehouden op basis van deze  verklaring. Uit een telefoon die in de vluchtauto is aangetroffen blijkt dat Krystian M. rond de moordaanslag contact heeft gehad met de twee uitvoerders. Daarbij is onder meer een foto van Peter R. de Vries gestuurd. Krystian M. wordt ook verdacht van het beramen van een ernstige mishandeling van een ex-zwager van Ridouan Taghi vanwege een conflict in de familiesfeer. Berichtenverkeer uit een telefoon die is aangetroffen bij Krystian M. wijst er volgens de politie op dat hij instructies kreeg van Joauad F., een neef van Ridouan Taghi. Ook een andere neef wordt verdacht van betrokkenheid bij deze mishandeling: de voormalig advocaat Youssef, die vanaf maart 2021 regelmatig bij Taghi op bezoek ging in de Extra Beveiligde Inrichting in Vught. Daarnaast zijn vorige week in het buitenland nog twee personen aangehouden die worden verdacht van het filmen van de moordaanslag op Peter R. de Vries. Nu de rechtbank het vonnis  heeft uitgesteld is de vraag of deze nieuwe verdachten in dezelfde zaak worden berecht of apart worden vervolgd. Het is niet duidelijk hoe de rechtbank daarover denkt. Dit soort vragen zullen worden besproken in een  zitting die voor dit najaar wordt gepland.   Het Openbaar Ministerie wil dat de drie nieuwe verdachten in een aparte rechtszaak worden vervolgd voor hun rol. Als dat gebeurt willen de advocaten van Kamil E. en Delano G. in ieder geval op de hoogte worden gehouden over dat onderzoek omdat informatie in die zaak mogelijk ook relevant is voor hun cliënten.||https://www.nrc.nl//nieuws/2022/07/11/nieuw-onderzoek-vertraagt-uitspraak-in-zaak-rond-moord-op-peter-r-de-vries-a4136126
2022-07-11||Forse stijging zaken seksueel grensoverschrijdend gedrag in sport. ‘Einde niet in zicht’||Het aantal onderzoeken naar seksueel grensoverschrijdend gedrag in de sport is dit jaar fors toegenomen. Dat blijkt uit door NRC opgevraagde cijfers van het Instituut Sportrechtspraak (ISR) en het Centrum Veilige Sport Nederland (CVSN). Het gaat om ongewenste opmerkingen tijdens trainingen of via sociale media, maar ook om aanrandingen en verkrachtingen. Het ISR nam vorig jaar 59 nieuwe zaken in behandeling, waarvan 49 zaken rond seksuele intimidatie. In de eerste zes maanden van dit jaar gaat het om 54 nieuwe zaken. Het aantal lopende zaken – dus ook zaken die vorig jaar niet zijn afgehandeld – ligt volgens directeur Henk van Aller nog hoger: 70. „We stevenen voor 2022 af op een verdubbeling van het aantal onderzoeken”, zegt hij. „Misschien zelfs meer.” Ook het  Centrum Veilige Sport Nederland (CVSN) voorziet voor dit jaar een verdubbeling van het aantal dossiers. In de eerste helft van 2022 nam het CVSN 750 zaken in behandeling, tegenover 900 in heel 2021. „Het aantal meldingen ligt nog hoger, maar daarbij worden ook de vragen om hulp en advies meegerekend”, aldus een woordvoerster. „Soms gebeurt het dat naar aanleiding van zo’n eerste vraag ook een klacht wordt ingediend. Dan maken we een dossier aan.” Eerder deze maand vertelde Vera Pauw, oud-bondscoach van de Nederlandse voetbalsters, dat zij als coach en als speelster te maken kreeg met seksueel misbruik. Ze zegt te zijn verkracht door een KNVB-functionaris en ook twee keer te zijn aangerand door andere mannen werkzaam in het voetbal. Hiervan deed zij meerdere keren melding bij de KNVB. De voetbalbond gaf toe „onvoldoende alert” te zijn geweest. Pauws „signalen” waren verhuld, „maar dat mag geen excuus zijn als een dergelijk thema op wat voor manier dan ook ter sprake komt”. Sinds 2019 zijn sportbestuurders en -begeleiders verplicht een melding van seksueel grensoverschrijdend gedrag bij het ISR te rapporteren en niet zelf af te handelen. Dat leidt tot meer meldingen, volgens het instituut, maar volgens directeur Van Aller speelt ook de tijdgeest mee. „De laatste jaren is er veel meer aandacht voor dit onderwerp. Mensen die iets dergelijks hebben meegemaakt, voelen zich gesteund. ‘Dit is mij ook overkomen’, is vaak de reactie. ‘Ik wil het bespreekbaar maken’.” Volgens het Centrum Veilige Sport Nederland is „het einde van de stijging voorlopig niet in zicht”. Meer media-aandacht – zoals dit jaar ook bij het grensoverschrijdend gedrag van voormalig technisch Ajax-directeur Marc Overmars, en vorig jaar bij de turnsters – leidt altijd tot meer meldingen, aldus de woordvoerster. Slachtofferhulp Nederland heeft sinds augustus zo’n veertig slachtoffers van grensoverschrijdend gedrag in de sport bijgestaan, emotioneel en juridisch. In veruit de meeste gevallen gaat het om (ex)-turnsters. „Maar ook enkele slachtoffers uit het kickboksen, wielrennen, volleyball, voetbal, handbal en de atletiek hebben zich gemeld”, aldus een woordvoerder.||https://www.nrc.nl//nieuws/2022/07/11/forse-stijging-zaken-seksueel-grensoverschrijdend-gedrag-in-sport-einde-niet-in-zicht-a4136123
2022-07-11||Oppervlakte bos in Nederland licht afgenomen sinds 2017||De oppervlakte bos in Nederland is in de periode 2017-2021 licht afgenomen. In 2021 was er 363.801 hectare bos in Nederland, vergeleken met 365.726 in 2017. Dat blijkt uit de Zevende Nederlandse Bosinventarisatie die door onder meer Wageningen University is uitgevoerd in opdracht van het ministerie van Landbouw, Natuur en Voedselkwaliteit. In 2020 beloofde het kabinet juist meer bossen aan te planten. De voornaamste oorzaken van de afname zijn het kappen van tijdelijke bossen en het omzetten van bos in andere natuur, zoals heidecorridors en zandverstuivingen. Voor dat soort natuur is het niet nodig om het verlies aan bossen te compenseren, zoals het kabinet bij verlies van natuur eigenlijk verplicht is te doen. De komende jaren is het de bedoeling dat er meer bomen terugkomen. Het kabinet wil tot 2030 – met terugwerkende kracht tot 2017 – boskap in het kader van het beheer van Natura 2000-gebieden compenseren. Dat zou goed moeten zijn voor 3.400 hectare aan bos. Bos beslaat 11 procent van de grond in Nederland. Uit de inventarisatie blijkt verder dat het Nederlandse bos steeds meer gemengd is. Het aandeel loofboomsoorten is inmiddels groter dan het aantal naaldboomsoorten, zowel in oppervlakte als in volume. De grove den blijft in Nederland de meest voorkomende boomsoort. Daarnaast blijkt dat er vitaliteitsproblemen zijn bij de es (essentaksterfte) en fijnspar (onder meer door droogte). Ook is er een gemiddeld hogere sterfte en lagere bijgroei, wat in verband gebracht kan worden met de warme en droge zomers in de periode 2018-2020.||https://www.nrc.nl//nieuws/2022/07/11/oppervlakte-bos-in-nederland-licht-afgenomen-sinds-2017-a4136121
2022-07-11||Rabbit Island in zicht||Ik stap uit het vliegtuig en meteen valt een bak water op m’n knar. Vanaf Cork rijd ik met ploeterende ruitenwissers zuidwaarts richting m’n boerenverblijf. Onderweg breekt ineens de zon door, meteen gevolgd door dreigende wolken en windstoten. Opnieuw een bak water, daarna vrolijk zonnetje, en weer stortvloed. Drie seizoenen in één rit. De weergoden zijn hier schizofreen.  Hoe dichter de kust nadert hoe wijder mijn longen staan. In de auto oefen ik één Keltisch zinnetje: Cá háit is féidir liom iascaireacht – waar kan ik goed vissen? Maar hoe moet ik in hemelsnaam met dit krankzinnige weer het ruime sop op? M’n sperziebootje wordt met huid en haar opgeslokt, met mij erbij.  Rondom de hoeve wachten mij glooiende heuvels vol boerenzwaluwen, bonte kraaien en dodelijk vingerhoedskruid (waar de koeien wijselijk omheen grazen!) en vijf brutale kippen die me iedere ochtend een kakelvers ei schenken.  Op de vloed ligt de duisternis en over de wateren zweeft Gods geest. Tenzij je levensmoe bent, is de zee al de hele week een no-go-area.  Met regen-wind-jack dwaal ik langs uitgestorven baaien en kliffen waar ik bijna te pletter kwak. De baarzen en makrelen van Rinus, géén spoor van ze gezien. Met Google Maps stippel ik een plan de campagne uit voor als straks de weergoden bedaren. Wat zijn de beste baaien? Hoe kan ik uitvaren? Waar haal ik goed aas? Warren Beach. Squince Bay. Lough Hyne. Schitterende stekken, die nu griezelen.   Foto malerapaso M’n uitstapje naar Courtmacsherry, het walhalla van Rinus, eindigt niet op zee maar in een vrolijke pub aan de haven waar de kotters als pingpongballen aan roestige ankers schudden. De boten liggen door Covid al twee jaar plat op hun gat en proberen nu knarsend en piepend op te krabbelen.  Maar de Ier maakt alles goed en Murphy’s bier smaakt voortreffelijk. Als ik m’n bedoelingen uitleg krijg ik schouderklappen, maar ook ’n stevige zeemansles in wind en stroming. Hoeveel verwoede heilbotvissers zijn al niet gezonken. Hoeveel al niet de diepte ingesleurd door verknoopte en zwaaiende krabbefuiken. Maar angst of chagrijn kent de Ier niet. Way hay and up she rises! Heerlijk volk, rooddooraderde biefstukwangen, nooit gehoord van stress of burn-out. Het recept: twee keer  zo groot als Nederland, drie keer minder volk en volledig omarmd door de zee.      In het weekeinde doe ik een mieterse ontdekking. Vanaf een heuvel bespeur ik met verrekijker hoe achter de golven een groene puist uitsteekt: Rabbit Island. Vroeger barstte het van de konijnen, zegt men, nu van de krabben. En van gras, bloemen, bijen, zeldzame schelpen en vogels. Plus twee overwoekerde ruïnes, waar het zou spoken; dodenzangen die plotseling uit de stenen opklinken. Het staat vast: dit wordt mijn eerste Robinson expeditie. Peddelen en op krabbejacht!  ||https://www.nrc.nl//nieuws/2022/07/11/rabbit-island-in-zicht-a4136122
2022-07-11||Spectaculair en zwaar: dit zijn de Tour-etappes van de afgelopen dagen in beeld||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/11/de-tour-de-france-is-toe-aan-rustdag-2-a4136114
2022-07-11||Nieuwe serie: Mijn Schuld||Achter iemands rug om roddelen, niet genoeg thuis zijn voor de kinderen, je moeder wegdrukken als je ziet dat ze belt. Iedereen heeft weleens met zijn geweten geworsteld. Het is het pijnlijke gevoel wanneer je beseft dat je verkeerd gehandeld hebt. Maar er bestaat ook schuld die ondraaglijk is. Hoe is het als je schuld echt schade heeft berokkend bij een ander? In deze zesdelige podcast Mijn Schuld onderzoeken Roos van Ees en Wederik de Backer hoe je leeft met gedane zaken.||https://www.nrc.nl//nieuws/2022/07/11/nieuwe-serie-mijn-schuld-a4136223
2022-07-11||Opinie | Stikstofplannen Rutte IV: geen respect voor de rechtsstaat||Het kabinet dreigt bij de uitvoering van het stikstofbeleid staatsrechtelijk de wereld op zijn kop te zetten. En verantwoordelijk bewindslieden Henk Staghouwer (Landbouw, Natuur en Voedselkwaliteit, CU) en Chistianne van der Wal (Natuur en Stikstof, VVD) dreigen maatregelen in te voeren die op dat moment strijdig zijn met wetgeving. Paul Bovend’Eert is hoogleraar staatsrecht aan de Radboud Universiteit Nijmegen. Dit werd afgelopen week duidelijk uit de beantwoording van vragen van het Tweede Kamerlid Pieter Omtzigt (Groep Omtzigt) door  de ministers naar de juridische status van de stikstofplannen van de regering. Omtzigt vroeg  hoe de plannen zich verhouden tot bestaande wetgeving op het terrein van stikstofreductie. De huidige Wet natuurbescherming gaat er vanuit dat  in 2025 ten minste 40 procent, in 2030 ten minste 50 procent en in 2035 ten minste 74 procent van het stikstofgevoelig Natura 2000-gebied geen overschrijding meer heeft van de zogeheten kritische depositiewaarde (KDW). Maar in het regeerakkoord van het kabinet-Rutte IV is afgesproken om de doelstelling van 74 procent  naar voren te halen naar 2030, zodat vijf jaar eerder de uiteindelijke doelstelling bereikt kan worden.  Nu is het op zichzelf niet bijzonder dat bij een kabinetsformatie nieuwe afspraken worden  gemaakt, die dan na de vorming van het kabinet ten eerste moeten leiden tot een aanpassing van geldende wetgeving en vervolgens tot een andere aanpak bij de uitvoering van de wetgeving. Maar de beide bewindslieden van het kabinet-Rutte IV hebben ervoor gekozen om een geheel eigen, afwijkende route te volgen. In plaats van eerst een herziening van de betreffende wetgeving voor te bereiden, heeft de burger de afgelopen weken kunnen zien, dat de ministers notities en brieven met de Tweede Kamer bespraken waarin zij de stikstofplannen ontvouwden op basis van de doelstelling van 74 procent in 2030. In die brieven en notities werd duidelijk gemaakt dat het nieuwe regeringsbeleid op korte termijn ten uitvoer wordt gebracht. Met het oog op de staat van de natuur en de noodzaak om richting en duidelijkheid te geven aan de betrokken partijen zou het van belang zijn zo snel mogelijk maatregelen te nemen. Dat betekent dat er vóór 1 juli 2023 gebiedsprogramma’s voor stikstofreductie worden vastgesteld, waarna het Nationaal Programma Landelijk Gebied (NPLG) in de loop van 2023  tot stand komt, dat de gebiedsgerichte aanpak van de stikstofreductie vastlegt.   De handelwijze van de beide bewindslieden komt hierop neer dat van de provincies gevraagd wordt om allerlei  besluiten te nemen die op dit moment niet overeenstemmen met het wettelijke uitgangspunt Met de noodzakelijke aanpassing van de wettelijke doelstelling in de Wet natuurbescherming maken de beide bewindslieden intussen minder haast. Blijkens de antwoorden op vragen van Omtzigt is het de bedoeling dat het wetsvoorstel in de loop van  2023 bij de Tweede Kamer wordt ingediend, dus als alle plannen al in uitvoering zijn. Deze gang van zaken is, zoals gezegd,  in een rechtsstaat de wereld op zijn kop. Het gevolg van deze aanpak is dat de overheid allerlei besluiten gaat nemen, die op dat moment niet overeenstemmen met de wet die aan die besluiten ten grondslag ligt. De beide ministers stellen in hun antwoorden op de vragen van Omtzigt dat de Tweede Kamer verschillende moties heeft aangenomen, waarin zij in meerderheid steun uitspreekt voor de doelstelling van 74 procent in 2030. Bovendien verwijzen zij naar internationale verplichtingen.  Maar het moge duidelijk zijn dat deze interne Kameruitspraken en internationale verplichtingen niet in de plaats kunnen treden van de regeling in de Wet natuurbescherming. Het is nodig om eerst een wijziging van de wet met medewerking van het parlement tot stand te brengen in een democratische procedure die met allerlei bijzondere waarborgen omgeven is om verantwoorde besluiten te nemen. Bovendien: zekerheid dat het parlement een wijziging van de wet zal steunen, is er niet.  Het is afwachten wat de Eerste Kamerverkiezingen van volgend jaar  zullen opleveren. Het kan toch niet de bedoeling zijn om eerst het stikstofbeleid tot uitvoering te brengen en dan achteraf, min of meer als een voldongen feit, de wettelijke basis ervoor aan te passen. En wat te doen als dan blijkt dat er geen parlementaire meerderheid is voor die wetswijziging? De handelwijze van de beide bewindslieden komt hierop neer dat van de provincies gevraagd wordt om allerlei  besluiten te nemen die op dit moment niet overeenstemmen met het wettelijke uitgangspunt. De vraag is of  de bewindslieden wel beseffen dat er voor burgers diep ingrijpende besluiten worden genomen die dus op dit moment geen behoorlijke wettelijke grondslag hebben. Hoe zal de rechter hierop reageren als hem wordt voorgelegd dat overheidsbesluiten een wettelijke grondslag missen? En terzijde: ministers zijn verplicht zich aan de wet te houden. Als zij willens en wetens de wet schenden, maken zij zich schuldig aan een ambtsmisdrijf in de zin van het Wetboek van Strafrecht. Dat de wet op termijn mogelijk gewijzigd wordt is daarbij geen excuus. Zijn de beide bewindslieden zich hiervan bewust?  Dit alles kan, kortom, toch niet de bedoeling zijn? In de week dat  de bewindslieden de vragen van Omtzigt hebben beantwoord, stemde de Eerste Kamer over de totstandkoming van een nieuwe algemene bepaling in de Grondwet, die als volgt luidt: „De Grondwet waarborgt de grondrechten en de democratische rechtsstaat.” Volgens de toelichting van de regering op deze nieuwe grondwetsbepaling die binnenkort in werking treedt, is het legaliteitsbeginsel  een kernbeginsel  van de rechtsstaat. Dit beginsel houdt in dat machtsuitoefening door de overheid alleen mag plaatsvinden op basis van een vooraf door het parlement vastgestelde wet. De afgelopen jaren hebben laten zien dat de overheid op het punt van de rechtsstaat nogal wat vertrouwen verloren heeft in de samenleving. Het is zaak dat vertrouwen te herstellen. Het volgen van zorgvuldige procedures die voldoen aan vereisten van de rechtsstaat is daarbij een belangrijke stap in de goede richting, zeker als gaat om overheidsbeleid dat diep ingrijpt in de belangen van grote groepen burgers. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/11/stikstofplannen-rutte-iv-geen-respect-voor-de-rechtsstaat-a4136120
2022-07-11||Premier Rutte brengt bezoek aan Kiev||Premier Mark Rutte (VVD) is maandag in de Oekraïense hoofdstad Kiev. Het is voor het eerst sinds het begin van de oorlog dat Rutte in Oekraïne is. Hij wil met zijn bezoek vooral steun betuigen aan de Oekraïense bevolking en de regering van president Volodymyr Zelensky, met wie hij later op de dag een gesprek heeft.  Tegen RTL Nieuws zegt Rutte dat hij ter plekke pas echt voelt hoe erg de oorlog is. „De foto’s zijn ook heel indrukwekkend, maar hier zelf zijn, de verhalen te horen, in Irpin [voorstad van Kiev] de gebouwen te zien die totaal zijn kapot geschoten (…) Dat is verschrikkelijk. Mensen die moesten vluchten voor hun leven en alles moesten achterlaten. Dat kun je alleen voelen door hier zelf te zijn.” Rutte zegt dat hij ter plekke nog meer ervaart hoe belangrijk het is dat het Westen en Nederland Oekraïne helpt. „Het gaat over beschaving, het gaat over waar wij voor staan.” Nederlandse steun
Rutte bezoekt naast Kiev ook de voorsteden Borodjanka, Boetsja en Irpin. Hij zal na zijn ontmoeting met Zelensky een persconferentie geven. Het gesprek zal onder meer gaan over de Nederlandse steun aan het land. Nederland heeft tot nu toe voor ruim 172 miljoen euro aan militaire goederen aan Oekraïne geleverd.  Andere Europese regeringsleiders – zoals de Franse president Emmanuel Macron, de Britse premier Boris Johnson en Ursula von der Leyen, de voorzitter van de Europese Commissie – bezochten Oekraïne al eerder. Ook Wopke Hoekstra (Buitenlandse Zaken, CDA) bezocht het land al. In februari, enkele weken voor de oorlog uitbrak, waren Rutte en Hoekstra samen Oekraïne. ||https://www.nrc.nl//nieuws/2022/07/11/premier-rutte-brengt-bezoek-aan-kiev-a4136117
2022-07-11||Herdenken als een continue onderstroom in onze levens||Festival Over Het IJ beleeft dit jaar zijn dertigste editie. Volgens theatermaker en dramaturg Thomas Lamers en programmamaker Bregt van Deursen  moet het jubileum echter niet worden aangegrepen om terug te blikken, maar om vooruit te kijken. Tijdens de opening van het festival pleiten ze ervoor om ‘de toekomst te herdenken vanwege de ramp die ons te wachten staat.’    Het is een sombere gedachte waarmee Lamers en Van Deursen ons de openingsavond insturen, maar zoals gastspreker Simon(e) van Saarloos aangeeft, is het een oefening waard om het al te strikte onderscheid tussen een festival en een herdenkingsbijeenkomst, tussen overgave aan een feest en gepaste rouw, eens open te breken. De wereld is er bij gebaat als we het ‘herdenken’ niet beperken tot vastomlijnde momenten maar het een continue onderstroom in onze levens laten zijn. Die boodschap hebben verschillende makers op het festival ter harte genomen. Theatermakers Lieve Fikkers en Hélène Vrijdag doen dat in WEEF // GAZE vooral door het creëren van een andere tijdsbeleving. In de expositieruimte van het festival staat een enorm weefgetouw opgesteld, waaraan de makers op hun rug liggend werken. Ondertussen hoor je een radioshow met muziek en gesprekken over uiteenlopende onderwerpen, die steeds aan het mythologische verhaal van Arachne worden gekoppeld – de jonge vrouw die de woede van de godin Athene over zich afriep door haar in een weefwedstrijd te verslaan, en in een spin werd veranderd. Door de patriarchale moraal van het verhaal van Ovidius te bevragen plaatsen Fikkers en Vrijdag hun doorlopende arbeid in een emancipatoir kader – het weefgetouw waaraan ze gestaag werken wordt zo een ode aan creatie, en een metafoor voor het bouwen aan een betere toekomst. De muziektheatervoorstelling Angry young men van regisseur Floris van Delft en rapper Winne staat daarentegen met beide benen in het heden. We volgen het verhaal van twee jongens die zonder vader opgroeien, met moeders die hun best doen maar hun zoons niet op het rechte pad kunnen houden. Langzaam maar zeker zakken ze weg in de criminaliteit tot een noodlottige confrontatie hun levens definitief verwoest.  Het enigszins conventionele verhaal wint gedurende de voorstelling aan kracht vanwege het sterke spel van de vier acteurs, die naast de vier hoofdrollen ook nevenpersonages als ‘de jeugdwerker’, ‘de politie’ en ‘de psycholoog’ op zich nemen. Zo schetsen ze een beeld van een falend systeem, dat er vanwege neoliberale bezuinigingen en systemisch racisme niet in slaagt om de jongens een gevoel van eigenwaarde mee te geven. De vlijmscherpe rhymes van Winne en de opzwepende composities van Benjamin Ankomah geven Angry young men een krachtige energie mee die perfect aansluit bij het verstikkende verhaal. In haar A garden of heavenly delights combineert Luit Bakker de utopische insteek van WEEF // GAZE en de directe maatschappijkritiek van Angry young men. In de Sacramentskerk in Amsterdam-Noord neemt ze haar publiek eerst mee in een satanische bedevaart naar de ‘lesbian underworld’, een wereld waarin heteroseksualiteit het kwaad representeert en de hetero’s in het publiek als primitievelingen worden behandeld. Het levert een geestige omkering op: Bakker bevraagt een heteroman over ‘hoe dat nou werkt, die heteroseks’ en onderwerpt hem aan een gebedsgenezing om hem van zijn toxische seksuele geaardheid te verlossen.    De bevrijdende satire van het begin maakt echter abrupt plaats voor een omschrijving van de discriminatie die Bakker als queer vrouw nog altijd ten deel valt, en een apocalyptisch-poëtisch angstvisioen van een wereld waarin alle burgerrechten zijn vervallen. In de slotscène brengt Bakker het hele publiek bij elkaar in een droomachtige gelijkheidsutopie. Dankzij de onvoorspelbare wendingen en de vervreemdende digitale werelden van Pleun Gremmen en Noémi Biró die als decor dienen biedt A garden of heavenly delights de synthese tussen viering en rouw die Van Saarloos voor ogen heeft.||https://www.nrc.nl//nieuws/2022/07/11/herdenken-als-een-continue-onderstroom-in-onze-levens-a4136116
2022-07-11||Musical in tien onhandige vrijpartijen||Om Hello again voor je te zien, moet je alle musical-stereotypes even vergeten. Hier zijn geen massale choreografieën, geen ‘catchy’ nummers, die eindeloos herhaald worden; wel uiteenlopende muziekstijlen en gespannen situaties. In de musical lopen tien ontmoetingen uit op een vrijpartij. De personages hebben verschillende achtergronden en seksuele voorkeuren, maar hunkeren allemaal naar een samenzijn. Toch is de seks nooit romantisch; eerder rommelig en onhandig, soms grof – bijvoorbeeld als een docent zich aan een leerling vergrijpt. De daad moet gehaast of in het geheim, iemand heeft eigenlijk geen zin: het zijn eindeloze pogingen om samen te vallen, die stuklopen op afwijkende verwachtingen. Hello again werd zo’n dertig jaar geleden geschreven door musicalmaker Michael John LaChiusa. Hij baseerde zich op het toneelstuk Reigen, met als grootste verschil dat de scènes zich in de musical steeds in een ander decennium afspelen. De composities – soms jazzy, soms ronduit rock – sluiten aan bij de veranderende tijdgeest. Muzikaal is het één groot avontuur, en daar ligt ook de kracht van de uitvoering van De Kernploeg. Dit gezelschap brengt jaarlijks een Amerikaanse musical op de planken, die in Nederland nog niet zo bekend is. In 2017 was A new brain hun succesvolle debuut; Hello again is de vierde productie.  Door de sobere vormgeving (het decor is een stellage, waarin een ijzeren plaat zowel bed als dansvloer kan zijn) is het vaak lastig te achterhalen in welk decennium een scène plaatsvindt. Gelukkig zijn er aanwijzingen te vinden in de tekst, die prachtig is vertaald door Florus van Rooijen. De voorstelling blinkt uit op muzikaal vlak. Met haar openingsnummer zet Brigitte Heitzer meteen de toon en het niveau van de muzikanten, die rondom het speelveld zitten, is hoog. Zij leiden het publiek met vaste hand door de complexe nummers. Die musical-stereotypes mis je echt geen moment. Hello again van De Kernploeg Gezien: 5/7 DeLaMar West, A’dam. Info: de-kernploeg.nl/hello-again 
●●●●●||https://www.nrc.nl//nieuws/2022/07/11/musical-in-tien-onhandige-vrijpartijen-a4136115
2022-07-11||Nederland maakt &#8216;diepste excuses&#8217; aan nabestaanden Srebrenica||De Nederlandse regering heeft haar „diepste excuses” aangeboden aan de nabestaanden van de massamoord in Srebrenica, de enclave waar in 1995 meer dan 8.000 moslimmannen en -jongeren werden vermoord door Bosnisch-Servische troepen. Defensieminister Kajsa Ollongren (D66) maakte de excuses maandag tijdens een toespraak in Potocari in Bosnië en Herzegovina, waar ze de 27ste herdenking van de genocide bijwoonde. Nederlandse VN-troepen die verantwoordelijk waren voor de bescherming van de enclave, werden in 1995 onder de voet gelopen en konden de massamoord niet voorkomen. „De internationale gemeenschap faalde in de bescherming van de mensen van Srebrenica”, zei Ollongren in haar toespraak volgens de NOS. „Als onderdeel van deze gemeenschap deelt de Nederlandse regering in de politieke verantwoordelijkheid voor de situatie, waarin dit falen kon gebeuren. Daarvoor bieden wij onze diepste excuses aan.” Ollongren, die bij het Memorial Center in Potocari ten overstaan van nabestaanden sprak, zei „het leed niet te kunnen wegnemen”, maar de geschiedenis wel „recht in de ogen” te willen aankijken. De internationale gemeenschap en Nederland deden „de belofte dat ze u zouden beschermen”, aldus Ollongren, „met de beste intenties”. Uiteindelijk was de genocide „de schuld van slechts één partij”, benadrukte de minister: het Bosnisch-Servische leger. „Gelukkig is een aantal van de hoofdverantwoordelijken inmiddels berecht door het Joegoslaviëtribunaal in Den Haag.” In juni had de Nederlandse regering excuses aangeboden aan de Nederlandse Dutchbat-militairen die in 1995 naar Srebrenica waren uitgezonden. Premier Mark Rutte (VVD) maakte toen excuses voor de omstandigheden waaronder de militairen van Dutchbat III waren uitgezonden en voor het gebrek aan steun dat zij bij terugkeer in Nederland ervoeren. Minister Ollongren bood de veteranen daarbij het Ereteken voor Verdienste in brons aan. Na de excuses aan de veteranen reageerde onder anderen advocaat en hoogleraar Liesbeth Zegveld, die nabestaanden bijstaat, verbolgen. Zegveld zei in een interview met NRC dat Rutte eerst excuses had moeten aanbieden aan de nabestaanden van de vermoorde moslims. Ook had de premier volgens haar „moeten erkennen dat Dutchbat grote fouten heeft gemaakt”.||https://www.nrc.nl//nieuws/2022/07/11/nederland-maakt-diepste-excuses-aan-nabestaanden-srebrenica-a4136113
2022-07-11||VN: dit jaar 8 miljard mensen op aarde, maar groei vlakt af||De achtmiljardste wereldbewoner wordt op 15 november dit jaar geboren. Dat voorspellen de Verenigde Naties, blijkt uit een maandag gepubliceerd rapport met prognoses over de wereldbevolking. Het aantal mensen op aarde blijft in rap tempo toenemen, tot wel 10,4 miljard mensen in het jaar 2100. Wel vlakt de bevolkingsgroei af doordat vrouwen minder kinderen krijgen — hoewel de mens steeds langer blijft leven. Volgend jaar stoot India het grotere China van de troon wat betreft inwonersaantal, verwachten de VN. Vijf jaar na afschaffing van de eenkindpolitiek kampt China voor het eerst sinds de jaren zestig met een slinkende populatie. Meer dan de helft van de mensen woont in Azië. Alleen al India en China bergen met allebei 1,4 miljard inwoners al ruim een derde van de wereldbevolking binnen hun grenzen.   De belangrijkste reden voor de bevolkingsgroei is dat de mens gemiddeld langer blijft leven dan ooit. Vergeleken met 1990, stellen de VN, duurt een mensenleven nu gemiddeld bijna negen jaar langer. Als gevolg stijgt ook het aantal 65-plussers op aarde: in 2050 zijn zij volgens de berekeningen met ruim twee keer zoveel als kinderen jonger dan vijf jaar. Dat komt ook doordat vrouwen steeds minder kinderen krijgen. Dat de armste landen het snelst in inwonertal groeien — gevolg van slechter verkrijgbare anticonceptiemiddelen en een lager opleidingsniveau — baart de VN zorgen. Een vicieuze cirkel dreigt: economische vooruitgang kan bevolkingsgroei niet bijbenen, waardoor gemeenschappen gevangen blijven in armoede. Dat leidt er weer toe dat kansen en keuzevrijheid beperkt blijven en het vruchtbaarheidscijfer hoog wordt gehouden. ||https://www.nrc.nl//nieuws/2022/07/11/vn-dit-jaar-8-miljard-mensen-op-aarde-maar-groei-vlakt-af-a4136112
2022-07-11||Sobere Nederlandse paus was een outsider. Hij aanvaardde het ambt met tegenzin||Eeuwenlang is het pausschap een hoofdzakelijk Italiaanse aangelegenheid geweest. Pas de afgelopen decennia bekleedden achtereenvolgens een Pool, een Duitser en een Argentijn het ambt. Daarvoor waren de leiders van de katholieke kerk heel vaak afkomstig uit Rome of andere plaatsen in het huidige Italië. Het is daarom wel begrijpelijk dat men daar in 1522 met reserve de komst afwachtte van de nieuwe paus Hadrianus VI, alias Adriaen Floriszoon Boeyens uit Utrecht (1459-1523). Naar aanleiding van het vijfhonderdjarige jubileum van zijn verkiezing wijdt Museum Catharijneconvent in zijn geboortestad een kleine presentatie aan de eerste en tot dusverre enige Nederlandse paus. De kritische Romeinen kregen op punten gelijk. Hadrianus was de directe opvolger van renaissancepausen Julius II della Rovere en Leo X de’ Medici: prachtlievende geldsmijters, minnaars van de cultuur van de oudheid en van haar tastbare overblijfselen, en opdrachtgevers voor kunstenaars als Rafael, Bramante en Michelangelo. De Nederlandse paus, daarentegen, leefde sober en had geen belangstelling voor heidense oudheid en moderne kunst. Omdat de pauselijke schatkist door de spilzucht van zijn voorgangers leeg was, ontsloeg hij een deel van de hofhouding en kortte de inkomens van de kardinalen. Ook in zijn bestuurlijke ambities week Hadrianus af van eerdere collega’s: hij erkende misstanden binnen de Kerk waar ook een protestantse tijdgenoot als Luther kritiek op had, en maakte plannen voor hervormingen waarbij hij, tevergeefs, zijn geleerde landgenoot Erasmus wilde betrekken. Hadrianus was afwezig bij de pausverkiezing van januari 1522 en een outsider bovendien. Hij aanvaardde het ambt met tegenzin en arriveerde pas acht maanden na zijn verkiezing in Rome. Iets meer dan een jaar later, op 14 september 1523, kwam door zijn overlijden alweer een eind aan zijn pontificaat. De presentatie in het Catharijneconvent illustreert Hadrianus´ korte pausschap aan de hand van enkele mooie, maar nogal toevallig bijeengebrachte schilderijen, boeken en documenten uit de eigen collectie, zoals een geïllustreerd gebedenboek uit het vijftiende-eeuwse Zwolle dat moet getuigen van Adriaens gehechtheid aan de traditie van de Nederlandse Moderne Devotie, en een boek dat hij eerder had geschreven over de heilige sacramenten en dat ter gelegenheid van zijn verkiezing in Rome werd heruitgegeven.  Beide boeken verwijzen stilzwijgend naar Hadrianus’ leven voor zijn verkiezing, dat waarschijnlijk veel interessanter is maar waarover we in deze presentatie niets te weten komen. Hij kwam dan wel uit Utrecht, maar werd onder meer hoogleraar en rector aan de universiteit in Leuven, en bracht daarna een groot deel van zijn leven door in Spanje als diplomaat, bisschop en inquisiteur. Een museale presentatie is voor een paus die niet van kunst hield geen gelukkige keuze, zeker als het topwerk het drieluik is met de Kruisiging van Christus (circa 1535) door de Utrechtse schilder Jan van Scorel. Hadrianus had hem zelf naar Rome gehaald om de Vaticaanse kunstcollecties te beheren, waardoor Van Scorel de kunst van de oudheid en de Italiaanse renaissance leerde kennen. Ruim tien jaar na Hadrianus’ dood schilderde Van Scorel de antieke ruïnes en figuren in de klassieke vormentaal die de Nederlandse paus op zijn minst koud lieten. Paus Adrianus VI. Wereldleider uit Utrecht. T/m 13/11. Museum Catharijneconvent. Inl.  www.catharijneconvent.nl 
●●●●●||https://www.nrc.nl//nieuws/2022/07/11/sobere-nederlandse-paus-was-een-outsider-hij-aanvaardde-het-ambt-met-tegenzin-a4136111
2022-07-11||Reisrubriek De kok en de directeur blijft nergens lang stilstaan, want Taco Dibbits moet nog een ijsje eten||Als service voor Nederlanders die niet op vakantie kunnen, biedt de publieke omroep een breed palet aan reisprogramma’s. Iemand anders gaat voor je op reis en laat zijn vakantiefilmpjes zien. Floortje Dessing zat vorige week op herhaling in de Sloveense bergen, André van Duin gleed langs de Zaanse Schans, en Tom Waes zat tussen de vuilnisverwerkers van Caïro.  Met De kok en de directeur (NPO2) heeft AvroTros een slimme hutspot van diverse tv-genres gemaakt: het is een reisprogramma met kunst én eten. Directeur Taco Dibbits en chefkok Joris Bijdendijk van het Rijksmuseum gingen zondag samen naar Sicilië om de plaatselijke architectuur en eetcultuur te bewonderen.  Sicilië heeft een gelaagde fusion-cultuur, zo leren wij. Het Zuid-Italiaanse eiland heeft vaak andere meesters gehad, Grieken, Romeinen, Arabieren, Noormannen, die allemaal hun stempel hebben gedrukt op de cultuur. Vandaar bijvoorbeeld de Siciliaanse couscous. Dibbits laat ook een Italiaanse gevel voor een Griekse tempel zien. Van de Noormannen helaas geen voorbeeld. Omroep AvroTros wil de kunsten naar het volk brengen en  gelooft daarbij in de sandwich-methode: je laat in Maestro een flexe rapper voor een orkest met een stokje zwaaien en hoopt dat de kijkers de volgende dag een plaat van Beethoven gaan kopen. In De kok en de directeur zit die sandwich-methode in de keurige afwisseling van eten en kunst: eerst naar de  citroenengaard, dan een Griekse tempel, dan verse vis, een Romeinse villa, met citroenijs toe. Ja, het gaat vaak over citroenen op Sicilië. Ze moeten  groen zijn. Veel geuriger en smakelijker dan de gele, zeggen de Sicilianen.  Wat het beste blijft hangen van deze aflevering is het bijzondere schilderij  De begrafenis van de heilige Lucia (1608). Een plaatselijke monnik vertelt aan Dibbits en Bijdendijk dat het schilderij op de plaats hangt waar de heilige daadwerkelijk is onthoofd. Onthoofd? Maar op het schilderij zit haar hoofd er gewoon nog op. Ze heeft wel een snee in haar nek. Hoe zit dat?  Er is een dispuut over Lucia’s dood, naar het schijnt. Duidelijk een zwaardsteek in de hals, zegt de kerkleiding. Nee hoor, ze is onthoofd, zeggen de Sicilianen.  Schilder Caravaggio had aanvankelijk een los hoofd geschilderd, maar toen bedacht hij zich. In dit schilderij blijft hij sowieso weg van de gebruikelijke slashers die andere schilders van Santa Lucia maken. Vaak wordt ze afgebeeld met haar twee uitgestoken ogen op een schoteltje – ze is beschermheilige van de blinden. De opvliegende Caravaggio had trouwens op een tenniscourt iemand doodgestoken,  was veroordeeld tot onthoofding, en was uiteindelijk naar Sicilië gevlucht. Sindsdien schilderde hij obsessief onthoofdingen. Dit alles moest ik na de uitzending  opzoeken. Taco Dibbits, directeur van het Rijksmuseum, had  dat in het programma best kunnen ophelderen. Maar nee, hij moest die dag nog een citroenijsje eten. Dat is het nadeel van de sandwich-methode: je krijgt van alles maar een klein hapje. Je hebt journalistieke reisprogramma’s, zoals die van Bram Vermeulen, waarin je echt iets leert over de wereld. Dan heb je de reisprogramma’s die vooral op mooie ontmoetingen en verhalen zijn gericht, zoals die van Floortje Dessing. En dan heb je nog het toeristische reisprogramma waarin de presentator keurig binnen de toeristische clichés blijft, zoals 3 op reis. Het land is slechts decor. Omdat Dibbits en Bijdendijk  nergens lang bij stil staan, blijft De kok en de directeur te veel zo’n toeristenprogramma.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/11/reisrubriek-de-kok-en-de-directeur-blijft-nergens-lang-stilstaan-want-taco-dibbits-moet-nog-een-ijsje-eten-a4136108
2022-07-11||Trump-adviseur Bannon wil toch getuigen over bestorming Capitool||Steve Bannon, de voormalige adviseur van oud-president Donald Trump, wil toch verschijnen voor de commissie van het Amerikaanse Congres die onderzoek doet naar de bestorming van het Capitool op 6 januari 2021. Dat schrijven internationale persbureaus op basis van een brief van Bannons advocaat, die zij afgelopen weekend in handen kregen. Zijn besluit komt een week voordat de voormalig adviseur moet voorkomen in een rechtszaak die werd aangespannen door dezelfde commissie, omdat hij ook na een dagvaarding weigerde te getuigen en documenten vrij te geven.  Bannon beriep zich steeds op zijn immuniteit, dat hij meende te kunnen ontlenen aan het zogeheten „executive privilege”. Dat is het recht van een (ex-)president en andere leden van de uitvoerende macht om het Congres informatie te onthouden als die vertrouwelijk is. In november spande de commissie een zaak tegen Bannon aan, omdat ze vond dat de immuniteit op hem als adviseur niet van toepassing was. Bannon was tussen januari en augustus van 2017 de belangrijkste adviseur van Trump.  Oud-president Trump heeft zijn voormalig adviseur laten weten dat hij bereid is van diens „executive privilege” af te zien, schreef Bannons advocaat, wat hem in staat stelt te getuigen. De belangrijkste reden voor Trump is dat hij heeft „gezien hoe oneerlijk jij en de anderen zijn behandeld” tijdens de verhoren tot dusver. Bannon kan nu „naar waarheid en eerlijk getuigen, naar het verzoek van de niet-geselecteerde commissie van politieke misdadigers en oplichters”, aldus Trump.  In de brief schrijft Bannons advocaat dat hij het liefst openbaar zou getuigen, maar een van de leden van de onderzoekscommissie, Democraat Zoe Lofgren, zei zondag tegen omroep CNN dat het gesprek waarschijnlijk besloten zal plaatsvinden. „We willen al onze vragen beantwoord krijgen, dat kan niet in een live format”, zei Lofgren. „We hebben veel vragen voor hem.” Bannon raakte betrokken bij het presidentschap van Trump tijdens zijn verkiezingscampagne in 2016, waarvan Bannon één van de architecten was. Daarvoor was hij bekend geworden als baas van de website Breitbart, een extreem-rechts nieuwsplatform. In januari van 2017, toen Trump geïnaugureerd werd, stelde hij Bannon aan als zijn belangrijkste adviseur. Zo’n zeven maanden later werd hij alweer ontslagen, en keerde hij terug naar Breitbart. Daar moest hij in 2018 vertrekken, vanwege negatieve uitlatingen over Trump en zijn familie. ||https://www.nrc.nl//nieuws/2022/07/11/trump-adviseur-bannon-wil-toch-getuigen-over-bestorming-capitool-a4136107
2022-07-11||Gaspijplijn Nord Stream I dicht voor onderhoud||De gaspijplijn tussen Rusland en Duitsland, Nord Stream I, is vanaf maandag tien dagen dicht voor onderhoudswerkzaamheden. Die worden ieder jaar tien tot twaalf dagen verricht, maar Europese overheden en bedrijven vrezen dat Moskou ook na de geplande opening op 21 juli de gaskraan dichthoudt om de geopolitieke druk op het Westen op te voeren. Vorige maand schroefde het Russische staatsgasbedrijf Gazprom de toevoer door de pijplijn al met 60 procent terug, wat de Duitse gasprijzen verder deed stijgen. De afgelopen jaren vervoerde de Nord Stream I via de Baltische Zee juist steeds meer gas naar Duitsland: van ruim 39 miljard kubieke meter in 2015 tot ruim anderhalf keer zoveel vorig jaar. Vooral in Duitsland — nu nog voor 35 procent afhankelijk van Russisch gas — neemt de gasstress toe. Berlijn is van plan de belangrijkste energieleverancier van het land, het wegens de hoge gasprijzen noodlijdende Uniper, met een miljardenoperatie overeind te houden om een domino-effect op de Europese energiemarkten te voorkomen.||https://www.nrc.nl//nieuws/2022/07/11/gaspijplijn-nord-stream-i-dicht-voor-onderhoudswerkzaamheden-a4136105
2022-07-11||Hoe Remco Campert de poëzie veranderde||Vandaag wordt schrijver, dichter en columnist Remco Campert begraven. De laatste representant van de generatie van de Vijftigers, die na de oorlog de Nederlandse literatuur op z’n kop zette. Campert leerde zijn lezers dat lichte humoristische poëzie ook goede poëzie kan zijn. Cultuurredacteur Toef Jaeger duidt de rol die hij speelde in de naoorlogse literatuur. Het gedicht Lamento, dat in de aflevering te horen is, wordt voorgedragen op muziek van Benjamin Herman. Lees hier een ode aan Remco Campert. Lees ook hoe Campert door zijn lichtvoetigheid zal blijven.||https://www.nrc.nl//nieuws/2022/07/11/hoe-remco-campert-de-poezie-veranderde-a4136104
2022-07-11||Wat vindt NRC | Btw-verlaging groente en fruit vergt fijnmazige  classificatie||De hoon op sociale media loog er niet om, in een week waarin het toch al voortdurend over voedsel en supermarktschappen ging. Een appel is fruit en een komkommer is groente. Dat weet iedereen met een beetje boerenverstand. Dus waarom hebben staatssecretarissen Maarten van Ooijen (Volksgezondheid, ChristenUnie) en Marnix van Rij (Belastingen, CDA) een extern bureau nodig om te bepalen wat fruit is en wat groente? 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Die classificatie is nodig omdat het kabinet in het coalitieakkoord afsprak te onderzoeken hoe de btw op groente en fruit van 9 naar 0 procent kan worden verlaagd. Voor deze zomer zou het bepalen welke producten daarvoor in aanmerking komen. De btw-verlaging past in een trits aan maatregelen om Nederlanders met zachte dwang te stimuleren om gezonder te  eten. Het kabinet wil verder de belasting op alcoholhoudende dranken verhogen, onderzoekt of er een vleestaks kan worden geheven en kijkt naar een suikerbelasting op onder meer frisdrank. Allemaal op termijn, maar uiteindelijk bedoeld om gezonder en duurzamer eten te bevorderen én de dagelijkse maaltijd betaalbaar te houden. Vooral het bevorderen van gezondheid is een lastige ambitie. Het kabinet wil het aantal Nederlanders met overgewicht – nu de helft van de volwassenen – terugkrijgen naar het niveau van de jaren negentig: 38 procent. Aan de dagelijks aanbevolen hoeveelheid van 250 gram groenten en twee stuks fruit komt de volwassen Nederlander lang niet. Gemiddeld eet de Nederlander 131 gram groenten en 119 gram fruit. De tijd van Danny de Munks ‘voel je sappel, eet een appel’ is ook niet meer. Zodra je de straat opgaat, zijn er allerlei zoete, zoute en vette verleidingen, vaak goedkoper en makkelijker te verkrijgen dan die appel. Van Ooijen zei in het voorjaar ook te zullen onderzoeken of gemeenten de toename van fastfoodwinkels kunnen tegengaan. Het zijn allemaal onderzoeken ‘naar’. Waarvan je zou denken dat die naar wat groente is en wat fruit de makkelijkste zou moeten zijn. Het blijkt „een puzzel”, zo schrijft Van Ooijen aan de Kamer. Het wordt eerder 2024 voor hij een antwoord heeft. Het „potje pastasaus” dat premier Rutte (VVD) in februari in de Eerste Kamer noemde als voorbeeld van iets wat wel of geen groente kon zijn, heeft zich uitgebreid tot bijna een supermarkt vol. In de schappen staan naast de pastasaus inmiddels de appelmoes, de voorgesneden sla, de geschilde aardappel en de diepvriesdoperwten. En is de groentechip wel groente, maar de paprikachip niet? Het mijnenveld waarin Van Ooijen en Van Rij zich begeven, wordt duidelijk uit de Kamerbrief. De definitie van groente en fruit die „juridisch het meest geschikt is”, is niet de definitie die „het best hanteerbaar is voor de praktijk”. Onbewerkte producten moeten zo gespecificeerd worden dat dat zakje sla eronder valt, maar niet als er zout aan is toegevoegd. Een btw-verlaging is een sympathiek middel om de consument te verleiden tot gezonder eten. Een fijnmazig systeem van classificatie is daarvoor noodzakelijk. Maar dat hoeft niet de enige wortel te zijn die de staatssecretarissen voorhouden. Correctie (11 juli 2022): In een eerdere versie van dit stuk stond alcoholvrije dranken waar alcoholhoudende moest staan. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/11/btw-verlaging-groente-en-fruit-vergt-fijnmazige-classificatie-2-a4136078
2022-07-11||Op de Haagse Idiotenschool was 150 jaar geleden ook al een lerarentekort||Dominee Cornelis van Koetsveld, oprichter van de eerste school voor speciaal onderwijs in Nederland, liet een goudmijn na. Nadat zijn ‘Haagse Idiotenschool’, opgericht in 1855, in 1920 werd opgeheven, ging het complete archief naar de gemeente Den Haag, waar historisch pedagoog Annemieke van Drenth „méters bruikbaar archief” aantrof. „Heel bijzonder”, zegt Van Drenth. „Meestal belandden schoolarchieven in kelders of werden ze gewoon weggegooid.” Annemieke van Drenth (1954) studeerde in Nijmegen aan de toen nog Katholieke Universiteit als cultuur- en godsdienstsocioloog en werkte als universitair docent en onderzoeker aan het Instituut Pedagogische Wetenschappen van de universiteit Leiden. Van Drenth stuitte onder meer op 356 dossiers van kinderen die in de tweede helft van de negentiende eeuw als internen op de Idiotenschool zaten. Daarin wordt beschreven wat er met hen aan de hand was. „Een eyeopener. Je kunt het lezen als de vroegste vorm van diagnostiek van speciale kinderen in Nederland.” In haar boek De ontdekking van het speciale kind, dat vorige maand verscheen, vervlecht Van Drenth de geschiedenis van de eerste school voor speciaal onderwijs met de aandacht die er rond diezelfde tijd ontstaat voor kinderen die ‘anders’ waren, die in het lager onderwijs niet konden meekomen met andere kinderen en ‘idioot’ werden genoemd. Dominee en schrijver Van Koetsveld ging actief op zoek naar deze kinderen voor zijn school. Het is een behoorlijk gevarieerde groep die hij om zich heen verzamelde: van kinderen met ernstige en zichtbare afwijkingen tot kinderen die ‘slechts’ zwaar verwaarloosd waren en met een beetje liefdevolle hulp en aandacht van de medewerkers in het schooltje leerden praten, lezen en schrijven. Hij geloofde dat ‘idiote kinderen’ door ‘het stimuleren van de zintuigen’ echt iets konden leren De kinderen uit de dossiers vielen onder de Krankzinnigenwet, schrijft u. Van Drenth: „Ja, zij konden alleen worden opgenomen met toestemming van de rechter, die zich daarbij liet adviseren door artsen. De kinderen aten en sliepen op de school. Daarnaast zaten er kinderen die alleen overdag naar school gingen, de vorm die je nu nog steeds het meest ziet in het speciaal onderwijs. Ouders willen dat over het algemeen ook graag – toen en nu. „De beter gesitueerde ouders hadden personeel in huis om met deze kinderen om te gaan, maar zij boekten meestal onvoldoende progressie, vooral bij echt moeilijke kinderen. Pas midden negentiende eeuw ontstaat er meer kennis over de ontwikkeling van speciale kinderen. In die voedingsbodem kan Van Koetsveld zijn school starten. Overigens had ook hij toen al problemen om de juiste leerkrachten te vinden.” Toen was er al een lerarentekort? „Absoluut. Het selectiecriterium van de Idiotenschool was van pedagogisch-didactische aard. De medewerkers mochten de kinderen niet slaan of verwaarlozen. Van Koetsveld wilde vooral op zoek naar wat een kind kon, hoe het zich verder kon ontwikkelen. Hij geloofde, en dat was heel modern voor die tijd, dat ‘idiote kinderen’ door ‘het stimuleren van de zintuigen’ echt iets konden leren. Daar had hij goede leerkrachten voor nodig, die ook toen niet voor het oprapen lagen.” Van Drenth nam vorige maand afscheid van de Leidse universiteit waar ze op het Instituut Pedagogische Wetenschappen werkte. Ze publiceerde over de geschiedenis van kinderen met lichamelijke en geestelijke handicaps. Zoals over Siem, ‘het eerste jongetje met autisme’ dat in de jaren dertig van de vorige eeuw werd ‘ontdekt’ door de non Ida Frye op het Pedologisch Instituut in Nijmegen. Het is de eerste beschreven wetenschappelijke diagnose van autisme. „Speciale kinderen waren er natuurlijk altijd al”, zegt Van Drenth. „Maar ze worden pas zichtbaar als er vanaf het midden van de negentiende eeuw serieus wetenschappelijk gedaan wordt.” Van Koetsveld is zijn tijd vooruit en ziet al eerder wat anderen niet zien: deze kinderen hebben ook recht op een plaats Waar waren deze kinderen daarvoor? „Thuis of in gestichten. Soms gewoon geaccepteerd, maar soms weggestopt, verwaarloosd. Er was weinig kennis over kinderen die zich niet op een normale manier ontwikkelden. Kinderen met zichtbare afwijkingen werden al vanaf het midden van de negentiende eeuw steeds meer gezien als aparte categorie. Maar kinderen met minder in het oog springende problemen in de ontwikkeling, daar was nog weinig zicht op. „Pas na de invoering van de leerplicht in 1901 valt het steeds meer op dat er een groep kinderen is die buiten de boot valt. Het speciaal onderwijs ontwikkelt zich daarna razendsnel. Tussen 1901 en 1930 komen er veel van dit soort scholen bij.” U koppelt de ‘ontdekking’ van het speciale kind aan de opkomst van het reguliere onderwijs? „Speciale kinderen kunnen niet mee in het gewone onderwijs, blijkt dan. Van Koetsveld is zijn tijd vooruit en ziet al eerder wat anderen niet zien: deze kinderen hebben ook recht op een plaats, recht op ontwikkeling. Ze moeten ‘ontwaken uit de kinderlijke onnozelheid’ en daarbij hebben ze hulp nodig. Dat idee kwam sterk op in het midden van de negentiende eeuw: kinderen worden dan steeds meer gezien als individuen in ontwikkeling gestimuleerd door prikkels van buitenaf.” Er werd met afschuw gekeken naar kinderen die afweken van de norm, blijkt uit uw boek. „Ja, en dat is voorstelbaar. Niemand wil een kind dat niet gezond is, dat niet kansrijk is. Iedereen wil een ‘normaal’ kind. Kinderen die daar niet aan voldoen, zijn confronterend. In mijn boek staat een tekening die de anatoom Frederik Ruysch in de zeventiende eeuw liet maken van een foetus met een waterhoofd. Ruysch zette kindjes zoals dit jongetje op sterk water, maar in zijn tentoonstelling wilde hij dit soort preparaten niet op de voorste rij hebben. Dat was te shockerend voor het grote publiek, vond hij.” Van Koetsveld wilde de ‘idiote kinderen’ een stem geven, schrijft u. Onder het motto ‘We plead for those who cannot plead for themselves’. Dat klinkt behoorlijk progressief voor die tijd. „Hij vond: alle kinderen zijn van God gegeven. Hij maakte zich oprecht zorgen over de kinderen met beperkingen. Hij nam ze op in zijn school en probeerde ze echt te zien in hun individualiteit en het beste uit hen te halen.” We investeren vooral in alles wat glimt en glanst en veel minder in dingen en mensen in de schaduw Zijn ‘eersteling’, een meisje met de naam Alida, is de grote trots van Van Koetsveld, schrijft Van Drenth. Alida is dertien als Van Koetsveld haar aantreft „in eene ellendige hut op den grond, de ongekamde haren hangende op het vuurpotje”. Alida kan nauwelijks praten, maar eenmaal op de idiotenschool ontwikkelt ze zich razendsnel. Van Drenth: „Met de kennis van nu zie je een zwaar verwaarloosd kind dat was overgeleverd aan zichzelf. Pas toen zij opgenomen werd, aandacht en pedagogische zorg kreeg, heeft ze zich echt kunnen ontwikkelen. „In zijn jaarverslagen pronkte Van Koetsveld met haar. Er kwamen wetenschappers en notabelen langs om haar en andere kinderen te bekijken. Het succes leverde geld op voor zijn school. Geld was ook toen al constant een probleem voor het speciaal onderwijs.” Omdat het niet onmiddellijk iets oplevert? „Precies. Die reflex zie je nu nog steeds. Er moeten heldere en zichtbare resultaten zijn. De gedachte daarachter is dat je pas echt iets waard bent als je een bepaald soort maatschappelijk succes kunt behalen. We investeren vooral in alles wat glimt en glanst en veel minder in dingen en mensen in de schaduw, ook al horen die gewoon bij het leven.”||https://www.nrc.nl//nieuws/2022/07/11/de-eerste-school-voor-speciale-kinderen-a4136082
2022-07-11||Column | Tussen de regels op de spandoeken komt een andere boodschap naar voren||Een advertentietekst: ‘Met een hondenfluitje trek je zelfs van een grote afstand direct de aandacht.’  Ik dacht niet aan honden, ik dacht aan radicale boeren die met groot materieel in opstand komen. Die aandacht krijgen ze inmiddels van heel het land, van stadsbewoners en buitenlui.  De hele tekst van de advertentie luidt trouwens: ‘Met een hondenfluitje trek je zelfs van een grote afstand direct de aandacht van je hond.’  Maar zo’n fluitje kun je ook voor politieke doeleinden gebruiken. Op de spandoeken van boze boeren staan niet mis te verstane teksten: ‘DE OORLOG IS BEGONNEN WIJ WINNEN’, maar wat ik tussen al die forse regels door lees is nog iets anders. Dat die opstand van boze boeren de enige rechtgeaarde Nederlandse opstand is, want hier geldt zoiets als het eerstgeboorterecht. Dat is te lang voor een spandoek, maar wel de impliciete boodschap die ik hoor.  Opgegroeid in Twente, en niet in Enschede, zaten er kinderen van boeren op mijn lagere school; ik was met een aantal bevriend, ik kwam bij ze thuis. Slootje springen, kikkervisjes vangen in een glazen pot, meehelpen op de boerder…  Nee, dat liever niet, want als kind angstig voor de meeste beesten. Dat vond iedereen volmaakt begrijpelijk, want ik sprak Hooghollands, en bovendien behoorde ik met mijn uiterlijk tot een buitencategorie. Niet van hier, maar van daar. De stad, het westen, of nog verder weg.  Vanuit het platteland bezien is de verhouding met de stad dubbelzinnig: meerder- en minderwaardigheidsgevoelens wisselen elkaar voortdurend af. Stadse mensen weten niets van het echte leven, maar ook: pas op voor stadse mensen, want die zijn je altijd te slim af. Die lui uit het westen moeten niet denken dat ze meer zijn dan wij. Dat doen die lui ook niet, het wrange is dat de meeste stedelingen nauwelijks terug-nadenken over het platteland.  Aan die misstand hebben de acties van boeren in elk geval een einde gemaakt: het land zwelgt in boerenwoede.   Daaronder sluimert het idee dat boeren de ruggengraat van het land uitmaken, en tot de categorie behoren van de  echte, onbetwistbare Nederlanders. Ik heb vaak nagedacht over het op het eerste gezicht onbegrijpelijke verbond tussen Baudet en boeren, maar in elk geval delen ze de verongelijktheid. Wie zichzelf het eerstgeboorterecht toekent, moet wel witheet worden als aan die voorrechten wordt getornd.  Het vervelende is dat er geen eerstgeboorterecht valt te vergeven in Nederland: het is geen familie, maar een rechtsstaat, en het Nederlands paspoort kan verlopen, maar wordt niet meer waard naarmate het langer in de familie is.  Ook dit misverstand moet de wereld uit – net als de stikstof.||https://www.nrc.nl//nieuws/2022/07/11/stikstofwereld-a4136103
2022-07-11||Falende cryptobedrijven hopen op reddende hand||‘Er zijn bedrijven die in principe te ver heen zijn en het is niet handig om ze te redden vanwege redenen zoals een substantieel gat in de balans, reguleringskwesties of omdat er niet veel meer te redden valt”. Was getekend Sam Bankman-Fried, 30 jaar oud, cryptomiljardair en nu ook redder in nood van kleinere cryptobedrijven dan zijn eigen lucratieve handelsplatform FTX en cryptohandelshuis Alameda. De boodschap van ‘SBF’ in gesprek met zakenblad Forbes was duidelijk: er zitten momenteel de nodige rotte appels in de cryptomarkt die achter de schermen praktisch al failliet zijn en dus niet op zijn geld hoeven te rekenen. De FTX-topman deed zijn uitspraken na het voorzien van reddingskrediet aan de noodlijdende Amerikaanse cryptobedrijven BlockFi en Voyager Digital, voor opgeteld 750 miljoen dollar (zo’n 738 miljoen euro). Die twee bedrijven verkeren in financiële problemen omdat zij geld hadden uitgeleend aan het Singaporese cryptohedgefonds Three Arrows Capital (3AC), dat eind juni failliet ging door de crash van Terra, een beoogde stablecoin waarvan de waarde in theorie gedekt zou zijn door ‘echte’ dollars, en waarop 3AC zwaar had ingezet.  „Er zijn meerdere partijen in de problemen gekomen, en daar komen er wellicht nog meer bij”, zegt econoom en cryptovalutaspecialist Teunis Brosens van ING. Volgens hem steken grotere partijen, onder wie Bankman-Fried, niet zomaar een reddende hand uit. „In de regel worden dit soort kredieten niet uit liefdadigheid verleend. De reddende partij wil bijvoorbeeld controle verwerven over het bedrijf.” Daarnaast speelt vermoedelijk ook de  reputatie van de sector een rol, stelt Brosens. „Als cryptobedrijven omvallen, incasseren hun klanten veelal verliezen. Maar dit is ook slecht voor de reputatie van de cryptosector als geheel.” Die verworven controle duidt op een vorm van consolidatie: succesvolle cryptobedrijven die overleven, terwijl falende platforms worden opgeslokt of van het toneel verdwijnen. „De partijen die nu omvallen zijn hoofdzakelijk leenplatforms en hedgefondsen die te veel risico hebben genomen en daar nu voor moeten boeten”, zegt Bert Slagter van cryptokennisplatform LekkerCryptisch. „Onder leenplatforms is consolidatie wel waarschijnlijk. Bedrijven worden overgenomen of klanten vertrekken naar bedrijven die transparanter en voorzichtiger te werk gaan.” Volgens Slagter is bij cryptohandelsplatformen (exchanges) aanzienlijk minder aan de hand. „Bankman-Fried zei dat er wat kleine exchanges in de problemen zouden kunnen zijn, maar snelle, grootschalige consolidatie verwacht ik niet. Al zal een flinke recessie en strengere regelgeving op termijn ook cryptobeurzen laten fuseren en overnemen.” De vraag is of de belegger zelf daar op dit moment iets aan heeft. Worden zij ook gered? Of raken ze hun bij kleinere cryptohandelsplatforms geïnvesteerde geld (deels) kwijt door de ontstane problemen in de turbulente cryptomarkt? Het kan nog maanden duren voordat sommige faillissementsprocedures zijn doorlopen en het geld deels wellicht nog beschikbaar komt. Cryptobroker Voyager Digital, die volgens FT ruim honderdduizend schuldeisers heeft, ging woensdag ondanks SBF’s noodkrediet in surseance.  Slagter acht het „goed mogelijk” dat klanten bij sommige leenplatforms hun volledige tegoed niet terugkrijgen. Hij wijst op het belang om te handelen op een cryptobeurs die de middelen van klanten één op één in de kluis bewaart, en niet uitleent. In Nederland geldt dat volgens de crypto-expert voor de meeste partijen. Brosens: „Het feit dat cryptobedrijven zich altijd hebben onttrokken aan regulering en toezicht, levert  een groot nadeel op voor klanten. Vanuit regulering worden veelal grenzen gesteld aan de soort en mate van risico’s die bedrijven mogen nemen. In crypto is er niets van dit alles.”||https://www.nrc.nl//nieuws/2022/07/11/falende-cryptobedrijven-hopen-op-reddende-hand-a4136092
2022-07-11||Column | Nederlanders zijn de ultieme successupporters||De Red Bull Ring, een racecircuit in Oostenrijk, oefent al jaren een magnetische werking uit op Formule 1-supporters uit Nederland. Afgelopen weekeinde zaten er weer meer dan vijftigduizend Nederlanders heel erg Nederlander te zijn. Het zal ermee te maken hebben dat Red Bull het raceteam is waarvoor wereldkampioen Max Verstappen uitkomt. Vroeger toen voetbalsupporters nog vrij mochten reizen had je ook stadions waarvan je van tevoren wist dat je er veel medesupporters zou treffen. Voor Vitesse-supporters waren dat Sparta-uit en FC Volendam-uit. En NEC-uit in de oude Goffert. Dat is lang geleden, het voetbal is allang aan banden gelegd. Je kunt in ons land – en in veel andere landen – niet meer op de bonnefooi naar een voetbalstadion. Alleen al het juichen voor een andere club dan de thuisclub kan worden opgevat als een enorme provocatie. Ik had deze zijsprong ook niet hoeven maken, want mijn punt gaat over iets totaal anders: over de meldingen van misdragingen van Nederlandse Formule 1-fans rondom de Grand Prix van Oostenrijk. De Nederlandse fans zouden zich vrouwonvriendelijk, homofoob, racistisch en onsportief hebben gedragen. We exporteren niet de fine fleur, de hele samenleving trekt eropuit als er ergens een Nederlander of een Nederlands team bovengemiddeld presteert. Het heeft geresulteerd in Oranjemarsen door steden waar het Nederlands Elftal voetbalde, in ‘een Nederlandse berg’ (Alpe d’Huez) tijdens de Tour de France en nu dus in Oranjetribunes bij de grand prix van Oostenrijk vol bezopen Nederlanders. Nederlanders zijn de ultieme successupporters. Het gaat ze niet om de sport, maar om het feestje, om het superioriteitsgevoel, het lallen, om het vieren van het Nederlander zijn. Na het schaatsen, het wielrennen en het darten is nu de Formule 1 aan de beurt. „Ja, we zijn een sportgek land”, wordt er dan gezegd. Laat dat „sport” maar weg. We zijn een gek land, waarvan een deel van de inwoners ernaar snakt om gezien te worden door de rest van de wereld. „Mooi hè, helemaal oranje!” „Zijn wij dat?” „Ja, dat zijn wij!” Het eigen minderwaardigheidscomplex wordt even vergeten, zelfs de Nederlandse vlag wordt weer even met de rode baan bovenaan opgehangen. Zo vol walging als ze thuis over de toestand in het eigen land praten, zo trots zijn ze zodra een Nederlander of Nederlands team uitblinkt. Het is een zwerm oranje kevers, die als ze zichzelf hebben volgevreten weer verder trekt naar een ander (inter)nationaal succes. Het is typisch Nederlands om daar trots op te zijn. Het doet er niet toe hoe anderen onze aanwezigheid ervaren, als wij het maar leuk hebben met elkaar. Precies het gevoel dat ze zo missen in Nederland.||https://www.nrc.nl//nieuws/2022/07/11/nederlanders-zijn-de-ultieme-successupporters-a4136087
2022-07-11||Column | Ben & Jerry’s is nog lang niet klaar met Israël en Unilever||Omdat het zomer is,  en het deze week écht warm  belooft te worden, gaan u en ik het over ijs hebben. Echt ijs, maar tegelijk politiek heel glad ijs, Ben & Jerry’s,  het product  van Ben Cohen en Jerry Greenfield. Op mijn keukenplanken vond ik hun vrolijke Homemade Ice Cream & Dessert Book terug,  nog altijd een beetje kleverig, openvallend bij het kennelijk favoriete French Vanilla-ijs.  In het  uitgebreide voorwoord ‘Our Story’ doen de makers hun onderneming uit de doeken, die begon met een schriftelijke cursus ijs maken van Pennsylvania State University. In 1978 openden ze hun eerste deuren in een verkommerd benzinestation, in 2000 verkochten ze hun bedrijf voor 300 miljoen dollar aan Unilever. Maar  omdat hun ijs inmiddels ook  voor mensenrechten en sociale gerechtigheid stond, hielden ze onder de deal met Unilever vast aan een   onafhankelijke raad van toezicht, die is gemachtigd de „integriteit van het merk Ben & Jerry’s te beschermen en verdedigen”. Daarvan zal Unilever   wel spijt   hebben. Want die  raad bepaalde een jaar geleden  dat het ijs niet langer in de bezette Palestijnse gebieden mocht worden verkocht – denk hierbij natuurlijk niet aan   Palestijnse steden, maar aan de onder internationaal recht illegale Israëlische nederzettingen. Die zijn  in strijd met Ben & Jerry’s waarden. En toen Unilever twee weken geleden dacht dit netelige probleem te hebben opgelost  door merk en rechten voor Israël aan de Israëlische licentiehouder te verkopen, ging de raad naar de Amerikaanse rechter  met de eis  die transactie te blokkeren. U herinnert zich vast wel de woedeuitbarsting van Israëlische leiders en pro-Israël-lobby’s over de niet-verkrijgbaarheid van Ben & Jerry’s in bezet gebied. Toenmalig premier Bennett nam contact op met Unilever-CEO Alan Jope en dreigde met „ernstige consequenties”. Minister  Lapid zag een „schandelijke capitulatie voor antisemitisme”, en president Herzog „een nieuw soort terrorisme”. Nou nou! Geen ijsje voor een kolonist is antisemitisch? Terrorisme? Dat gaat nogal ver, want niemand had gezegd dat B&J’s-ijs niet in Israël zelf kon worden verkocht.  Maar Unilever ging dus door de bocht. Boycots jagen Israël in de hoogste boom. Zoals met name die van BDS, de beweging die oproept tot boycot van, desinvestering in en sancties tegen Israël om gelijke rechten voor Palestijnen af te dwingen. Maar hoe gevaarlijk is BDS voor Israël? In de Verenigde Staten hebben al 35 staten anti-BDS-wetgeving doorgevoerd, die boycots van Israël verbieden op straffe van uitsluiting van overheidszaken (wat sommige staten overigens niet verhinderde een desinvesteringscampagne tegen Unilever te lanceren). The Arkansas Times moest in 2018 onder zo’n wet beloven niet Israël te boycotten om advertenties van een staatsuniversiteit te krijgen. De krant weigerde onder verwijzing naar het Eerste Amendement van de grondwet, dat de vrijheid van meningsuiting garandeert. Interessant: drie weken geleden stelde een Amerikaans federaal hof de krant in het ongelijk. Volgens de rechters vallen boycots onder commerciële activiteit en heeft de staat het recht die te regelen. Ik ben benieuwd wat de Amerikaanse rechter gaat doen met de Ben & Jerry’s-zaak. Wat denkt u in de tussentijd van Almond Delight of Cappuccino Chip-ijs?  Carolien Roelants is Midden-Oostenexpert en scheidt op deze plaats elke  week de feiten van de hypes.||https://www.nrc.nl//nieuws/2022/07/11/ben-jerrys-is-nog-lang-niet-klaar-met-israel-en-unilever-a4136086
2022-07-11||Regeringspartij Japan wint  na moordaanslag op Abe|| In de nasleep van de politieke moord op de Japanse oud-premier Shinzo Abe heeft zijn conservatieve partij bij verkiezingen zondag haar meerderheid in de Senaat vergroot.  De regerende coalitie van Abe’s  Liberaal Democratische Partij (LDP) en de rechtse partij Komeito krijgt volgens exit polls tussen de 69 en 83 van de 125 Senaatszetels die zondag te verdelen waren. De huidige premier, Fumio Kishida, versterkt hierdoor zijn positie.  In een overwinningstoespraak zei Kishida snel iets te willen doen tegen de stijgende kosten van levensonderhoud, mede doordat geïmporteerde goederen snel duurder worden.  Mogelijk wordt het voor hem makkelijker om plannen door te zetten om de kerncentrales weer op te starten die na de ramp in Fukushima tien jaar geleden waren stilgelegd. Hij wil ook meer geld uitgeven aan defensie. Intussen gaat de discussie over de moordaanslag van vrijdag op Abe, Japans langstzittende premier, door. Twee vragen: hoe kon zoiets gebeuren, en waarom? Zaterdag zei de politiecommandant van het district Nara  dat de beveiliging kennelijk niet afdoende was. Het is niet ongebruikelijk in Japan, waar de wet het erg moeilijk maakt om aan vuurwapens te komen of die te bezitten, dat de beveiliging vooral gericht is op het voorkomen van een directe fysieke aanval. Bij de toespraak in de westelijke stad Nara die Abe hield, bestond de beveiliging uit één gespecialiseerde agent en een niet-gespecificeerd aantal lokale agenten.  De 41-jarige dader, Tetsuya Yamagami, werd direct overmeesterd nadat hij vrijdag twee schoten had gelost op Abe. Volgens de politie heeft hij kennelijk zelf een dubbelloops  geweer in elkaar  geknutseld. Het wapen was gemaakt met hout en twee metalen buizen, omwikkeld met stevige zwarte tape.  In het huis van de verdachte werd later een aantal andere zelfgemaakte wapens en explosieven gevonden. Yamagami heeft zijn aanslag op Abe maandenlang voorbereid en zou eerst een bomaanslag hebben willen plegen, zo hebben Japanse media gemeld.  Volgens de politie was Yamagami ervan overtuigd dat Abe banden had met een niet nader aangeduide religieuze sekte en dat de voormalige premier daar propaganda voor maakte. Yamagami’s moeder was volgens hem financieel geruïneerd door een grote donatie aan deze groepering.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/11/regeringspartij-japan-wint-na-moordaanslag-op-abe-a4136085
2022-07-11||Opinie | Mens||De oudere vrouw houdt zich vast aan de paal bij de oversteekplaats. Het licht springt op groen. Ze blijft staan. „Kan ik u helpen?” vraag ik. „Graag”, zegt ze. Ik buig mijn arm. Ze haakt de hare erdoor. Halverwege begint het licht te knipperen. De vrouw zet de pas erin. Ik kan haar nauwelijks bijbenen. „Ik dacht dat u moeite had met lopen?” Ze schudt langzaam haar hoofd. „Ik wilde alleen even een mens voelen. Dat was al veel te lang geleden.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/11/mens-a4136075
2022-07-11||In het midden||Horizontaal  3.  Voornaam schrijver over opwaaiende zomerjurken 7.  Bloedprop in het hoofd 11.  __ Domino 12.  Hotelvogel 13.  Daarmee is men voor het leven getekend 15.  Door Trump getorpedeerd handelsverdrag 17.  Die dichter is vooral bekend van zijn grafschrift 19.  Bank 20.  Past na pit of suiker 21.  Zakstof 23.  Drama-king 24.  Bo(o)m(vrucht)en 25.Ik-persoon van On the Road    Verticaal   1.  Oude club van Platini 2.  Notie 3.  Bruine kleurstoffen 4.  ‘Taghi gaf vanuit __ opdracht om zwager lesje te leren’ 5.  Zij past op de kerk 6.  Activiteit op de bok 8.  __ Mladić 9.  Subtiele schokken 10.  __ beweging 14.  Opgave 16.  __ politica 18.  Kijken in een aardappel 22.  Collega van WUR, EUR en RUG 23.  Durf   Oplossing puzzel 8 juli. Horizontaal 1. GETIKT 6. WEENS 10. UCI 11. LETLAND 13. MONTUUR 15. LOEKI 17. RINO 18. NNO 23. EEA 24. ALEA 25. PRIDE 27. AIRPORT 30. TOURNEE 31. WTO 32. ETTER 33. SNELST Verticaal 1. GUM 2. ECOBOER 3. TIN 4. KLUISDEUR 5. TEUN 6. WALCHEREN 7. ENO 8. EDENS 9. SPION 12. TROJAAN 14. TRI 16. KNO-ARTS 19. BEPPE 20. RAITT 21. OLIES 22. NAP 26. DOE 28. OWL 29. TOT Oplossing: BORIS JOHNSON||https://www.nrc.nl//nieuws/2022/07/11/in-het-midden-a4136070
2022-07-11||Sudoku van maandag 11 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/11/sudoku-a4136066
2022-07-11||Thuiskok. Hapjes||Lang bestond de borrelplank in Nederland uit kaas en worst. Kaasblokje, kaasblokje met zilverui of augurk en verschillende worsten die ik nooit at. Ik was al student toen ik met mijn moeder naar een boekpresentatie van mijn broer in Amsterdam ging en we voor het eerst ergens waren waar we ándere hapjes kregen, zonder de onvermijdelijke kaas en worst. Schalen vol internationale hapjes kwamen voorbij. Dat was een keerpunt.  Die kaas en worst zijn wat op de achtergrond geraakt, maar bitterballen en kaassoufflés zijn onverminderd populair. Vooral de bitterballen halen een soort oergedrag in sommige mensen naar boven. Zodra de schaal met bitterballen verschijnt, verdwijnt alle bescheidenheid. Ik vergeet nooit de beelden van premier Rutte die bij BNR een schaal bitterballen uitdeelde en er eentje in zijn hand achterhield voor zichzelf. Maar goed, de borrelcultuur in Nederland is onmiskenbaar veranderd. Natuurlijk, er zijn nog genoeg plekken waar je het moet doen met karige schaaltjes droge nootjes, maar over het algemeen is het borrelen leuker en gevarieerder geworden.  Wellicht door de invloed van bijvoorbeeld de Spaanse cultuur waar kleine gerechtjes standaard bij drankjes genuttigd worden. En wat te denken van het Italiaanse aperitivo dat niets minder is dan een borrelfeest met een overdaad aan heerlijke hapjes die geserveerd worden of fraaie buffetten waar je je tegoed kunt doen aan al het lekkers.  Veel van die lekkernijen vinden we terug in Borrelbijbel, ‘van Franse bistro tot bbq summer en van movie night tot Sunday brunch’ van Ramon Brugman die als broodbakker begon in de bakkerij van zijn opa, daarna patissier werd en vervolgens chefkok en televisiekok.  Deze Borrelbijbel past in de reeks kookboekbijbels en is weer een reis rond de wereld in talloze smaken. Koud, warm, dips, chips, zelfgebakken borrelnootjes, humus, allerlei variaties op humus waar culinaire en culturele puristen van gruwen, pizza’s, burgers, soesjes, Italiaanse arancini, tafelzuur, Japanse yakitori, groentenbites. Van klassiek tot modern en van eenvoudig tot ambachtelijk. Ook de oud Hollandse borrelplank wordt in ere hersteld.  Kortom,  genoeg om iedere avond en voor elke gelegenheid een tafel met lekkers te vullen. Borrelbijbel Ramon Brugman Carrera Culinair 496 blz. €33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/11/thuiskok-hapjes-a4136065
2022-07-11||EK vrouwenvoetbal begonnen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/10/ek-vrouwenvoetbal-van-start-a4136041
2022-07-11||‘Een vaste dag in de horeca zie ik niet zitten’||‘Ik heb een jaar geleden de acteursopleiding afgerond en kon toen gelijk op de Parade staan en in jeugdtheatervoorstellingen spelen. Dat was een  fijne start, zo na m’n opleiding. In de herfst had ik geen werk, dus ben ik drie maanden koffie gaan zetten in een koffiezaak. Ik wist dat ik in januari en februari weer een klus zou hebben, dus de koffiebar was maar tijdelijk. „Ik vind het wel een fijne manier van werken: het combineren van acteerklussen en werken in de horeca. Ik weet dat er in de horeca constant mensen nodig zijn, dus ik zit zo nooit zonder werk. Ik vertel mijn werkgevers daar altijd wat mijn echte baan is, dat is wel zo eerlijk. En dat kan ook prima; zo kom ik zo nu en dan weer terug bij een strandtent in Wijk aan Zee. Ik kan me nu al verheugen om daar met mooi weer mensen te bedienen. Een vaste dag in de horeca zie ik alleen niet zitten, dan is het te lastig combineren met mijn werk als actrice. Ik heb recent bijvoorbeeld een project in Zeeland gedaan. Dan ben ik zo een aantal weken weg. „Door de verschillende projecten is het moeilijk te zeggen hoeveel ik maandelijks verdien. Soms is het weinig, als ik bijvoorbeeld eigen werk maak, maar met een goede acteerklus kan het zo 2.000 euro in twee weken zijn. En als ik langere tijd van huis ben verhuur ik mijn kamer onder, daar kan ik dan van sparen.” ‘In oktober kan ik na een jaar werken eindelijk op vakantie met mijn vriend. Ik zou wel een keer een lange en verre reis willen maken, maar ik vind dat nog te  spannend. Straks krijg ik een hele mooie aanbieding qua werk en loop ik die  mis. In oktober gaan we naar Portugal. Dan heb ik eindelijk wat meer  ruimte om na te denken wat voor voorstelling ik zelf wil gaan maken. Dat komt er toch minder goed van als je steeds van acteerklus naar horeca gaat.  „M’n telefoonabonnement, de verzekeringen en mijn auto betalen mijn ouders nog, maar de brandstofkosten zijn voor mij. Verder ben ik maandelijks best wat kwijt aan uit eten gaan en lekkere koffie drinken. Laatst kocht ik een cappuccino en toen moest ik 3,50 euro afrekenen. Toen dacht ik wel even: was die koffie altijd zo duur? Maar het weerhoudt me er niet van hem de volgende keer weer te bestellen.  „Tegen de jongen van het Aidsfonds kon ik geen nee zeggen toen hij onderaan de trap stond, dus daar betaal ik nu 15 euro per maand aan. Ik had me voorgenomen dat te stoppen en dan iets te ondersteunen wat ik zelf zou uitzoeken, maar dat is er nog niet van gekomen. „Ik merk wel dat er bepaalde vrienden zijn die een huis kopen, en dan denk ik weleens: oei, moet ik dat ook? Ik weet niet of ik dat ooit kan, en ik vind het eigenlijk ook wel heel fijn om nu met mijn huurhuis in Amsterdam nergens aan vast te zitten.” Netto inkomen: tussen 900- 2000 Vaste lasten: woonlasten (700 euro),  kosten auto (70), boodschappen (85 euro), abonnementen (20 euro), goede doelen (15 euro), kleding (50 euro), horeca (60 euro) Sparen: 50 euro per maand Laatste grote aankoop: witte gympen (185 euro) 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/10/een-vaste-dag-in-de-horeca-zie-ik-niet-zitten-a4136059
2022-07-11||Ministerie van Financiën: ‘Minder stikstofreductie nodig bij halen klimaatdoelen’||Boeren hoeven hun stikstofuitstoot veel minder te verlagen dan tot nu toe gedacht om de natuurdoelen te halen. Als Nederland al zijn klimaatafspraken nakomt, levert dit een enorme bonus aan stikstofwinst op waardoor de landbouw zijn uitstoot met een kwart tot de helft minder hoeft terug te brengen. Dit blijkt uit nog niet gepubliceerde berekeningen van het ministerie van Financiën, waarvan de uitkomsten bekend zijn bij NRC.  In juni presenteerde het kabinet een kaart  met daarop de reductiepercentages voor de landbouw per regio: in enkele provincies moet de uitstoot (bijna) gehalveerd worden en rond natuurgebieden moet die met 95 procent omlaag. Deze harde ingrepen zijn volgens het kabinet noodzakelijk om driekwart van de stikstofgevoelige natuur in 2030 weer gezond te maken.  Maar op de kaart is de stikstofwinst die het behalen van de klimaatdoelen oplevert niet meegenomen. Alleen de al gemeten reductie is daarin doorgerekend, niet de toekomstige winst. De klimaatdoelen, vastgelegd in het Klimaatakkoord en het regeerakkoord, zijn bedoeld om de uitstoot van broeikasgassen voor 2030 fors te verminderen. Maar als meer Nederlanders elektrisch gaan rijden, kolencentrales gesloten worden en  fabrieken hun schadelijke CO2-uitstoot verminderen, zorgt dat voor fors minder stikstofuitstoot.  Ambtenaren van Financiën hebben deze ‘stikstofbonus’ voor het eerst doorgerekend. Bij de laatste metingen bevond minder dan de helft van de stikstofgevoelige natuur in Nederland zich onder de kritische depositiewaarde (KDW), de grens voor wat beschouwd wordt als gezonde natuur. Haalt Nederland de klimaatdoelen, dan groeit het percentage gezonde natuur  significant, zonder verder stikstofbeleid. Dankzij deze bonus kan het kabinet de  stikstofopgave voor de landbouw met een kwart tot de helft terugschroeven en zal driekwart van de stikstofgevoelige natuur toch gezond zijn in 2030.  Een woordvoerder van het ministerie van Landbouw zegt niet bekend te zijn met de inhoud van de studie. Het ministerie van Financiën spreekt van „een theoretisch model”, dat „geen beleidsadvies of standpunt” is.  Haalt Nederland de klimaatdoelen, dan groeit het percentage gezonde natuur significant, zonder verder stikstofbeleid De  kabinetsaanpak richt zich niet op het terugdringen van stikstof op plekken waar de natuurschade het grootst is;  de opgave is uitgesmeerd over het hele land: elke boer moet de eigen uitstoot een beetje terugdringen.  Vorige maand berichtte NRC over een andere ambtelijke studie, waaruit bleek dat door zeer gericht boeren uit te kopen die dichtbij natuurgebieden veel stikstof  uitstoten, de reductieopgave voor de rest van de sector kleiner wordt.   Aan de rekensom van Financiën kleeft één belangrijke voorwaarde: het kabinet moet de klimaatdoelen wel halen. In het regeerakkoord van  Rutte IV staat dat in 2030 de uitstoot van broeikasgassen met 55 procent omlaag moet  ten opzichte van 1990. Eind vorig jaar lag Nederland  achter op schema. Het kabinet stelt  er alles aan te doen om dit doel te halen, desnoods met extra maatregelen.  Europese afspraken dwingen Nederland ook om werk te maken van de klimaatdoelen.  De Financiën-berekening is een opsteker voor boeren die de afgelopen weken het land hebben platgelegd omdat zij de stikstofplannen te rigoureus vinden.  De nadruk ligt volgens hen te  veel  op het terugdringen van  de uitstoot in de landbouw. De landbouw is volgens TNO verantwoordelijk voor zo’n 60 procent van de totale uitstoot van stikstof in Nederland.  In de klimaatplannen worden  boeren ontzien. Bij het opstellen van het Klimaatakkoord, in 2019, legde het  kabinet-Rutte III per sector  de doelen vast. De  energievoorziening en de industrie hebben de grootste opgaven. De geëiste bijdrage van de landbouw is veel kleiner.  Als de Financiën-berekeningen beleid worden, wacht de landbouw nog een forse klus. Het is onduidelijk hoe die geklaard moet worden. Het uitkopen van boeren gaat tot nu toe  moeizaam. Ruim anderhalf jaar geleden startten de provincies een uitkoopregeling voor boeren die veel stikstof uitstoten dichtbij natuurgebieden, maar nog geen enkele boer heeft hier voor getekend – de termijn sluit in september. ||https://www.nrc.nl//nieuws/2022/07/10/stikstofdoel-landbouw-kan-lager-a4136100
2022-07-11||FBI waarschuwde  voor   activiteiten Taghi in EBI||De Amerikaanse FBI heeft de Nederlandse autoriteiten in december van 2020 gewaarschuwd dat Ridouan Taghi ongezien kon communiceren met de buitenwereld. Taghi zat toen  al in Extra Beveiligde Inrichting (EBI) in Vught. Volgens de FBI zijn Taghi „regelmatig middelen ter beschikking gesteld voor ongecontroleerde fysieke en/of elektronische communicatie met derden”. Dat kon gebeuren dankzij „een of meerdere gecompromitteerde gevangenisbewaarders”, aldus de FBI.  Op basis van berichten die zijn verstuurd met cryptotelefoons  is door de FBI vastgesteld dat Ridouan Taghi  met een belangrijke handlanger heeft gecommuniceerd. In november 2020 heeft hij een boodschap doorgestuurd aan de Italiaanse maffiabaas Raffaele Imperiale. „Sir, stuur me het juiste rekeningoverzicht en maak samen met mijn zoon een gedetailleerde specificatie van de gegevens”, aldus Taghi aan Imperiale, dat volgens de politie vermoedelijk gaat om  drugsdeals. Uit  andere berichten leidt de politie af dat Imperiale veelvuldig contact heeft gehad met de zoon van Taghi en dat zijn zoon bovengenoemd bericht aan Imperiale stuurde.  De informatie van de FBI bevestigt wat in de zomer al door de Nederlandse politie zelf is vastgesteld.  In een onderzoek met de codenaam 26Velp concludeert de politie dat Jaouad F., de oudste zoon van een zus van Taghi, bewakers in de EBI probeert te corrumperen via „omkoping, chantage of dreiging” om zo een telefoon naar binnen te krijgen.  Ondanks alle aanwijzingen dat Taghi in de EBI door is gegaan met crimineel handelen en plannen had voor een uitbraak, hebben de Nederlandse autoriteiten Taghi’s neef Youssef tot de EBI toegelaten. Het roept grote vragen op, omdat de directie van de EBI, die onder directe verantwoordelijkheid valt van het ministerie van Justitie, grote bevoegdheden heeft om de veiligheid binnen de inrichting te garanderen. Volgens het ministerie van Justitie had DJI geen grond om Youssef te weigeren in maart 2021.  Uit gerechtelijke uitspraken die Taghi over zijn detentie heeft gevoerd, blijkt dat op basis van concrete informatie over voortgezet crimineel handelen vanuit de EBI zeer ernstige isolatiemaatregelen kunnen worden genomen. Maar tijdens een zitting over Taghi’s detentie  op 19 maart 2021 koos de Nederlandse Staat ervoor  alle actuele en concrete informatie over het crimineel handelen van Taghi vanuit de EBI niet in te brengen.  Volgens een OM-woordvoerder waren er  aanwijzingen dat Taghi met de buitenwereld kon communiceren: „Dit is onderzocht, maar harde bewijzen of en hoe dat heeft kunnen plaatsvinden heeft dat niet opgeleverd. Daarom was er in maart 2021 onvoldoende juridische grond om zijn nieuwe advocaat te weigeren.”  Uit verklaringen van een nieuwe getuige blijkt dat de opdracht voor de moord op De Vries vermoedelijk eind april is gegeven. Volgens deze getuige is Taghi de opdrachtgever. Zijn verklaringen worden maandag besproken door de rechtbank die de zaak tegen de twee verdachte uitvoerders van de moord heeft heropend.||https://www.nrc.nl//nieuws/2022/07/10/fbi-waarschuwde-voor-activiteiten-taghi-in-ebi-a4136101
2022-07-11||FVD’ers gaan graag op de foto met de Russische ambassadeur|| Een klaterend applaus daalt er neer zodra de Russische ambassadeur vertelt hoe blij hij is met de uitnodiging voor het Oekraïne-symposium van Forum voor Democratie (FVD). Nadat Aleksandr Sjoelgin heeft toegelicht dat Rusland „absoluut geen andere keuze” had dan de aanval te openen op zijn buurland, kan hij wederom op luide bijval rekenen van de ruim achthonderd mensen in de zaal.  Vóór aanvang van het symposium op zondag in de Amsterdamse RAI waren er berichten dat FVD financiële steun van de Russische ambassade ontving voor de organisatie ervan. Na afloop was het voor iedere bezoeker duidelijk dat deze partij de stimulans van Russisch geld helemaal niet nodig heeft om een dergelijk symposium te organiseren. De partijleiding en haar leden zijn uit zichzelf al uitermate gecharmeerd van Poetins Rusland. Over de belangen van Oekraïne ging het eigenlijk geen moment. De vermoedelijk twintigduizend burgerslachtoffers in het met de grond gelijk gemaakte Marioepol kwamen niet ter sprake. De gedwongen deportatie van honderdduizenden Oekraïners naar Rusland evenmin. Alleen buiten het congrescentrum vroegen enkele tientallen antifascisten  daar aandacht voor. Binnen zei ambassadeur Sjoelgin dat Oekraïne een steeds grotere militaire dreiging voor Rusland vormde, wat ingrijpen onafwendbaar zou hebben gemaakt.  Dat Poetin daarmee een soeverein land binnenviel, werd door een andere spreker, John Laughland, simpelweg ontkend. Volgens deze Brit bestaat Oekraïne namelijk  niet. Laughland leidde eerder een pro-Russische denktank en werd in 2019 door partijleider Thierry Baudet als Forum-ideoloog aangeduid. „Oekraïne is een fictie”, begon Laughland zijn betoog. Ondanks de offers die Oekraïne brengt om Rusland een halt toe te roepen, zou in Oekraïne nog altijd geen sprake zijn van een gedeelde nationale identiteit.  Hoe valt de sympathie voor agressor Rusland en de onverschilligheid ten opzichte van het Oekraïense leed bij FVD te verklaren? Europarlementariër Marcel de Graaff gaf een deel van de uitleg. Hij verwacht dat Rusland de gaskraan naar Duitsland helemaal dicht gaat draaien, waardoor de Duitse economie in een diepe recessie raakt. De Graaff juicht dat toe. „Als de Duitse economie kapot gaat, dan gaat de EU kapot. En ik haat de EU”, zei hij. Rusland dus als bondgenoot tegen de EU. De Graaff is voorbereid op een barre winter. Hij zei dat zijn gezin  voorraden brandhout en voedsel heeft aangelegd voor het geval er een noodtoestand uitbreekt.  Een andere verklaring voor de Poetin-liefde ligt in de informatie die veel Forum-leden tot zich nemen. Aan een tafeltje buiten de zaal vertelt een zelfstandig ondernemer en voormalig VVD-lid, die anoniem wil blijven, dat hij zich vooral baseert op de website Frontnieuws. „Wat je daar leest is echt ongelooflijk hoor. Maar het is allemaal waar. Ze onderbouwen het met overtuigende filmpjes”, zei hij.  Op Frontnieuws wordt Oekraïne omschreven als land waar nazi’s aan de macht zijn die etnische Russen in het oosten vermoorden. De man leest ook het pro-Russische blad Gezond Verstand van voormalig NRC-correspondent Karel van Wolferen. FVD-gemeenteraadslid Marjolein van Hattem uit Oss zei een vriendin uit het Oost-Oekraïense Selydove te kennen, die ook zegt dat daar jarenlang milities actief waren die het op etnische Russen hadden voorzien. Van Hattem zegt „heel erg blij” te zijn met het Oekraïne-symposium. „Ik hoor over de oorlog vooral een eenzijdig geluid. Het is goed om de discussie te voeren. Dat zou ik bij andere onderwerpen ook meer willen zien. Dat Ab Osterhaus [viroloog] in debat gaat met Pierre Capel [coronacriticus] bijvoorbeeld”, aldus Van Hattem. De sprekers in de RAI waren het zondag roerend met elkaar eens, waardoor het nauwelijks tot een discussie kwam. Volgens FVD-leider Baudet hadden critici van Rusland geweigerd deel te nemen. Het duurde tot de laatste twee vragen uit het publiek voordat er iets van kritiek op Rusland te horen viel.  „Wat is het verschil tussen Poetin en Stalin”, wilde de laatste vragensteller van ambassadeur Sjoelgin weten. Toen die zei dat deze vraag eigenlijk niet gesteld had mogen worden – omdat de twee flink van elkaar zouden verschillen – klonk er direct weer een daverend applaus. Na afloop gingen FVD-leden met de Russische ambassadeur op de foto. ||https://www.nrc.nl//nieuws/2022/07/10/fvders-gaan-graag-op-de-foto-met-de-russische-ambassadeur-a4136095
2022-07-11||Hockeysters zoeken naar topvorm voor de knock-outfase van het WK||Winnen was bijna zeven jaar lang heilig in het Nederlandse vrouwenhockeyteam. De mens achter de speelster kwam er daardoor bekaaid of zelfs beschadigd vanaf. Dus doet interim-bondscoach Jamilon Mülders (46) vrijdag op een persmoment in het spelershotel in Amsterdam-Zuid de volgende uitspraak, na drie gewonnen poulewedstrijden op het WK: „We gaan zeker voor goud. Maar niet ten koste van alles. Aan het einde gaat het om winnen. Maar het gaat óók om de manier waarop. We moeten daarna met elkaar ook nog een drankje kunnen drinken.” Het is niet moeilijk om te bedenken waarom de spelersgroep graag met Mülders door wilde, nadat  de beklaagde coach Alyson Annan in januari was ontslagen. Hij is heel interactief, lacht snel en kan goed  luisteren. Speelsters  voelen zich  bij hem gezien, en dat is waar behoefte aan was.  De Duitser  is coach van een team, dat op het eerste gezicht bij dit WK nauwelijks anders is dan het elftal dat in Tokio olympisch kampioen werd. Josine Koning en Anne Veenendaal, al jaren de twee keepsters, spelen om en om een  wedstrijd. Geen keuze dus voor een van beiden. Zoals er sowieso geen harde keuzes zijn gemaakt voor dit toernooi. In plaats van één aanvoerder, tot aan Tokio was dat Eva de Goede (33), heeft het team drie aanvoersters gekozen: Marloes Keetels (29), Pien Sanders (24) en Xan de Waard (26).    Ook van  verjonging is geen sprake, behalve bij de vervanging van gestopte  speelsters. Het is een bewuste keuze van Mülders. Hij wilde niet te veel sleutelen aan een beschadigd team. Hij ziet pas een rol voor nieuw talent in het traject richting de Spelen van Parijs in 2024. Dat wordt een taak voor Paul van Ass, de nieuwe bondscoach na het WK.   Mülders was afgelopen half jaar vooral druk met herstelwerkzaamheden, „verwerking met elkaar”. Hij wilde zorgen voor een veilig gevoel binnen het team. Op medisch gebied, laat hij alles over aan de specialisten, zegt hij. „Ik faciliteer, ik observeer, ik luister en dan zeg ik: dit is mijn beslissing en daar gaan we naartoe. Maar ik bepaal niet wat de fysieke training wordt. Ik luister honderd procent naar anderen.”  Het harde werk van de Duitser  en zijn  speelsters heeft zijn vruchten afgeworpen, denkt aanvaller Felice Albers (22). Ze ziet dat de communicatie binnen ploeg en ook tussen de staf en het team, is verbeterd. „We hebben geen oogkleppen meer op. Als groep weten we wat er nu speelt”, vertelt zij.   Albers  schetst een beeld van een groep  waarin iedereen wordt gehoord. „Er worden tegenwoordig veel meer vragen gesteld aan elkaar. Dat zit in kleine dingen als ‘wat bedoelde je nou precies toen je dit zei op het veld?’  Als er iets, dan melden we het, in plaats van dat we er jaren  mee rond blijven lopen.” Als Albers iets vindt, meldt zij het nu ook. „Ik voel de ruimte om wat te zeggen.”    In het Wagenerstadion oogde Oranje afgelopen week in de poulefase nog niet alsof het  voor de derde keer op rij het  WK gaat winnen. Er staat veel kwaliteit op het veld, maar in de derde wedstrijd tegen  het stugge Chili was het befaamde Nederlandse tiki-taka-hockey nog ver weg.  De Nederlandse ploeg  is geen geoliede machine. Het baltempo is te traag. En als Chili na een strafcorner van Nederland uit een zeldzame counter meteen 1-1 weet te maken, is dat een serieuze  waarschuwing. Dit is precies waar van tevoren over werd gepraat, maar geen gehoor aan is gegeven, geeft Pien Sanders na de povere 3-1 zege aan. „We zijn nog steeds een fantastisch team. Maar we zijn zoekende”, zegt   Eva de Goede vrijdag. In onnavolgbaar tempo herstelde ze van een gescheurde kruisband, opgelopen in november. Tegen alle verwachtingen staat ze op het WK, terwijl ze nog aan het revalideren is.  In de laatste wedstrijd tegen Chili (3-1) scoort de routinier een mooie backhandgoal en laat ze zich verder gelden met goede acties, als een soort hangende linkermiddenvelder. Ze is nog niet de dwingende kracht als voorheen, maar ze is ook zeker geen toeschouwer in haar eigen team.  Ja, Oranje heeft drie wedstrijden gewonnen, zegt ze, maar zoals het nu speelt, zal het geen wereldkampioen worden. „We zijn niet ons beste zelf geweest die eerste drie wedstrijden. We kunnen gewoon beter. We moeten nu stappen zetten om echt naar elkaar te groeien en de kwart-,  halve en finale écht goed te spelen.” Nog zoveel stappen zetten, met nog maar een week voor de finale, is dat mogelijk? „Dit WK is anders  door alles wat er gebeurd is. We moeten iets meer moeite doen, om er met elkaar te staan,” zegt De Goede. De schaduw van Tokio en alles wat daarvoor gebeurde, hangt nog als een sluier over het team.  Toen Albers in Tokio dacht haar droom als meisje waar te hebben gemaakt, voelde dat niet helemaal zo. Er waren door het coronavirus geen toeschouwers in Japan en de sfeer buiten het veld was niet prettig. Spelen in een vol Wagenerstadion is zeer zeker wél een genot, in een team dat goed en menselijk met elkaar om probeert te gaan. „Om hier met publiek te spelen is zó iets anders dan Tokio. Ik denk dat het nog veel leuker is”, zegt Albers. Vanaf de halve finale gaat het WK voor Oranje verder  in het Spaanse Terrassa. Maar eerst moet dinsdagavond worden gewonnen van   België, dat  wordt gecoacht door Raoul Ehren. Hij leidde  de vrouwen van Den Bosch naar negen landstitels en kent veel Nederlandse internationals  door en door. Alleen daarom al zal de ploeg van Jamilon Mülders een hoger niveau  moeten halen dan in de  groepsduels. De grote vraag is of dat zo snel  ook gaat lukken ||https://www.nrc.nl//nieuws/2022/07/10/hockeysters-zoeken-naar-topvorm-voor-de-knock-outfase-van-het-wk-a4136094
2022-07-11||Opinie | Wie voor eerlijke handel is, stemt tegen CETA||Op dit moment bezitten de rijkste 26 mensen op aarde evenveel als de armste helft van de bevolking. De rijkdom en ongelijkheid binnen landen neemt toe, armoede neemt nauwelijks af. De coronapandemie raakte iedereen. Landen uit het mondiale Zuiden hadden echter veel minder middelen om de klappen van de crisis op te vangen en werden harder en langduriger geraakt. Ondanks de wereldwijde dreiging van virussen als corona is het niet gelukt om eerlijke afspraken te maken over de toegang tot vaccins wereldwijd. Slechts 15 procent van de Afrikaanse bevolking is gevaccineerd tegen corona. De hoge energieprijzen zorgen ondertussen voor wereldwijde voedseltekorten, met name in de armste landen. Een ernstige voedselcrisis dreigt.  Jan Pronk is oud-Tweede Kamerlid voor de PvdA en voormalig minister van Ontwikkelingssamenwerking. Jan Terlouw is oud-D66-leider en voormalig minister van Economische Zaken. De EU voert ondertussen haar expansieve handelsagenda uit. Recent werd er een akkoord bereikt over het EU-Nieuw-Zeeland-verdrag. Nederland staat op het punt om het CETA-verdrag tussen de EU en Canada te ratificeren. Een verdrag van de oude stempel, dat de beruchte investeerdersbescherming (ICS) bevat op basis waarvan bedrijven staten kunnen aanklagen bij een speciaal arbitragehof wanneer overheidsbeleid hun winsten bedreigt – buiten de nationale rechter om. CETA versterkt daarmee de macht van internationale bedrijven en past in de trend waarbij Noordelijke regeringen de belangen van ‘hun’ bedrijfsleven gelijkstellen aan het nationale economische belang. En terwijl de rechten van investeerders in handelsverdragen afdwingbaar zijn vastgelegd, schieten de afspraken over de bescherming van mens, dier en planeet schromelijk tekort. De pogingen van de Europese Commissie om CETA eerlijker of duurzamer te maken (bijvoorbeeld via een Europees klachtenmechanisme) veranderen geen letter aan het verdrag. Het maakt van CETA een bedreiging voor de energietransitie. Want ook de investeringen in de fossiele industrie worden beschermd, bijvoorbeeld van Europese bedrijven in Canadese teerzandolie of Canadese bedrijven in de Europese winning en verwerking van olie en gas. Zelfs met zo weinig resterende tijd om de opwarming van de aarde te stoppen, hebben de onderhandelende partijen de beschermde status van fossiele investeringen in CETA niet achterwege gelaten. Om de grote problemen van deze tijd op te lossen is wereldwijde samenwerking op voet van gelijkheid nodig. Handelsverdragen kunnen daar een rol in spelen. Maar handel is geen doel op zich. Het is een middel om welvaartsdoelen te bereiken: hogere productie van noodzakelijke goederen, diversificatie, exportopbrengsten voor arme landen, winsten die worden omgezet in zinvolle investeringen, werkgelegenheid, eerlijke beloning van arbeid. Deze doelen worden niet automatisch bereikt wanneer de handel toeneemt, maar hangt af van de machtsverhoudingen tussen handelspartners en de vraag wie er beter wordt. Het CETA-verdrag versterkt de handelsrelatie tussen rijke landen in het Noorden en de positie van ‘onze’ multinationals.  Leidend beginsel van mondiale handelsregels moet niet zijn hoe kapitaals- en handelsstromen zo ongelimiteerd mogelijk de wereld over kunnen gaan, en hoe private investeringen kunnen worden afgeschermd tegen de publieke belangenbehartiging van mens, dier en planeet. Het is andersom: het uitgangspunt moet zijn hoe burgers beschermd kunnen worden tegen de macht van het grootkapitaal dat louter streeft naar winst. Het is daarom wijs wanneer de Eerste Kamer tegen CETA stemt. Daarmee ontstaat ruimte voor nieuwe mondiale afspraken waarmee de grote uitdagingen van deze tijd, zoals de klimaatcrisis, tanende biodiversiteit, voedselzekerheid, verduurzaming van economische transacties en armoede en ongelijkheid kunnen worden aangepakt. Laat de EU bij het afsluiten van handelsverdragen daarbij kijken naar het effect op de rest van de wereld. Want internationale handel heeft met haar lange ketens gevolgen voor iedereen en kan ongelijkheid tussen landen vergroten of tegengaan.||https://www.nrc.nl//nieuws/2022/07/10/wie-voor-eerlijke-handel-is-stemt-tegen-ceta-a4136093
2022-07-11||‘Poproute’ op North Sea Jazz vol strijdlust en stuwende funk||Het ging dit weekend vaak in een oogwenk van indringend intiem naar het grote gebaar op de zeer veelzijdige poproute op North Sea Jazz, met headliners én opkomende pop-parels die vooral blij waren weer te kúnnen spelen. „Dank je, ik had dit nodig”, verzuchtte Erykah Badu aan het eind van een show die ze opdroeg aan de in 2018 overleden trompettist Roy Hargrove. Ze presenteerde een ontspannen concert, als dirigent van een uitstekende, relaxt groovende band, met een paar nummers waarin ze vlammend uithaalde. „Het wachten is over, mensen,” riep Jett Rebel, net als Badu een headliner-op-herhaling, extatisch tijdens zijn prettig strakke optreden waarin hij veelvuldig funky en kleurrijk soleerde. „Wat voelt het na al die jaren goed weer hier naast iemand in een ruimte te staan, hè,” zei Michelle David tijdens haar set vol oppeppende gospelfunk. De veelzijdige poproute op North Sea Jazz kende dit jaar de vertrouwde balans tussen een feest van herkenning en indrukwekkend talent en bood ruimte aan grote popiconen en opkomende pop-parels, stralende hitrevues en intieme ontboezemingen. Op vrijdag was dé hitshow waar iedereen op afkwam, die van de 78-jarige legende Diana Ross, die in een bloedhete, propvolle zaal vol verve langs haar tijdloze gouden oeuvre reisde. Een dag later sloot Chic-voorman en feel good-kampioen Nile Rodgers niet voor het eerst een North Sea Jazz-dag feestelijk af met zijn eigen grote hitsoverzicht. De Malinese zangeres en gitarist Fatoumata Diawara opende zondag strijdbaar de immense Maas-zaal, waar ze het publiek tussen expressief gezongen, groovende nummers en gloedvolle gitaarsolo’s, vol vuur toesprak over Afrikaanse ritmes, de benarde situatie van kinderen in Mali, en het belang van een sterk vrouwelijk perspectief in de popmuziek. Op North Sea Jazz is dat perspectief doorgaans ruimschoots aanwezig. Van grote schoonheid was het concert van Lous and the Yakuza, met muziek die laveerde tussen dromerige electronica en vet aangezette futuristische grooves, en putte uit genres van electro tot soul, en van dancehall tot het chanson. Een hoogtepunt was een krachtige, intense vertolking van haar ‘Quatre heures du matin’, over seksuele agressie tegen vrouwen. „Een donker onderwerp voor een festival,” zei ze, „maar wel de realiteit.” In dezelfde Darling-zaal zong Amerikaanse zangeres Sabrina Claudio ondanks een “enorme zoom in mijn oor” in een nachtclubsetting met een neonverlicht podium haar stijlvolle, sensuele r&b. En opende zondagmiddag de Britse multi-instrumentalist en zangeres Emma-Jean Thackray met jazzy nummers die soms als verraderlijk overzichtelijke popliedjes begonnen maar gaandeweg uitwaaierden in ingenieuze solo’s en improvisaties. Een van de sterkste pop-optredens kwam dit weekend van Michael Kiwanuka, in 2020 winnaar van de Britse Mercury Prize. Kiwanuka, voor de derde keer op het festival, is uitgegroeid tot ongenaakbare headliner. Hij gaf een geweldig genuanceerd en kleurrijk concert, intiem en indringend, maar ook stevig en stuwend funky. Zijn soulmuziek zat vol smaakvolle en subtiele details, met een kickdrum als hartklop en zacht beroerde kwastjes op de snaredrum. De combinatie van intense, dramatische zang, melancholische orgelklanken en funky wahahgitaren, was soms adembenemend mooi. Recensie Poproute North Sea Jazz Gehoord: 9-10/7 in Ahoy, Rotterdam 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/10/poproute-op-north-sea-jazz-vol-strijdlust-en-stuwende-funk-a4136061
2022-07-11||North Sea Jazz is na corona gestroomlijnder||Het mooie van North Sea Jazz zit ’m in de kleinste dingen. Die ene solo die je je net even anders doet voelen. Het rijke, donkere en elegante geluid van Ron Carter (85), maarschalk van de jazz, op de contrabas. Of de wijze waarop uit een aantal lange noten ineens de melodie van ‘You Are My Sunshine’ opklinkt en Carter die oprekt en omhoog gooit als een balletje. Of hoe het opgenomen geluid van een oude, krakende dennenboom de compositie van de veelbelovende Finse saxofoniste Linda Frediksson aanstuurt. Of de geseling van de toetsen door de Japanse pianiste Hiromi, terwijl ze een stroom dromerige en fantasierijke ingevingen voortbrengt. De oren openen – dat is wat North Sea Jazz je laat doen. Voor de grote, publieksvriendelijke namen in de pop, soul en blueshoek natuurlijk, die zorgen dat het festival in Ahoy Rotterdam met 90.000 mensen over een heel weekend moeiteloos uitverkoopt. Zo strooide de op haar 78ste nog altijd stralende en ongenaakbare Diana Ross met haar oude soulhits een gelukzalig gevoel over de eerste dag uit. Maar ook in de kleinere zalen achteraf, verder van de hoofdroutes, worden je oren geopend voor een teder, avontuurlijk of ander geluid. Daar zit het net zo goed vol liefhebbers. In de jazz-route door de hallen van Ahoy kon het publiek vele kanten op. Naar het experiment in de suizende elektronische jazz van Jameszoo bijvoorbeeld. Of naar het diepe spel van trompettist Avishai Cohen. Het respect voor de grote jazzveteranen van deze tijd – wat een vitale lichting tachtigers trad er deze editie aan! –  was goed voelbaar. De stevige mystiek van Charles Lloyd met het geliktere gitaarspel van Bill Frissell voelde wat gedateerd aan, de improvisaties van de nu wel echt stramme Archie Shepp met pianist Jason Moran waren wel eens vuriger. Maar de dwarse hoekigheid van drummer Han Bennink met pianiste Aki Takase ontlokten het publiek kreetjes van vreugde. Het 45ste North Sea Jazz Festival was er een van veel emoties. Er was de feestelijke uitgelatenheid van artiesten en publiek over het feit dat het festival na drie jaar weer werd gehouden. De druk achter de schermen was voelbaar. De nieuwe coronagolf maakt het spannend voor de festivalorganisatoren: komen er niet veel afzeggingen? En hoe worden de onvermijdelijke plotselinge gaten in het programma dan opgelost? Nu ja, laat dit maar aan jazz-musici over. Zo speelde bassist Ron Carter in triovorm zonder drummer en gaf jazzvocaliste en pianiste Diana Krall wegens ziekte van haar band in haar eentje een intiem, meeslepend concert. Pianist Vijay Iyer, uitstekend in vorm met zijn trio, was een van de artiesten die het hele concert een mondkapje droeg. Als vanouds betekende was het heen en weer hollen tussen vijftien podia, verspreid in en rondom een vernieuwd Ahoy. Een nieuw uitbreiding van Ahoy met extra zalen gaf het megafestival lucht en maakte drie verschillende ‘area’s’ mogelijk met muziek met eenzelfde sfeer. Wel maakte dit de afstanden tussen podia groter. Ook bleef het, net als voorheen, dringen voor populaire optredens, zoals dat van pianist Herbie Hancock. Was er al een editie van North Sea Jazz waar Hancock niet aantrad? Haast niet, zo lijkt het – hij tikt nu dertig van de in totaal vijfenveertig festivals aan. Als artist in residence kreeg hij dit jaar alle ruimte om te excelleren. In een masterclass vertelde hij uitgebreid over de totstandkoming van zijn hit ‘Chameleon’. Maar het meest ‘thuis’ was hij toch, breed lachend, in twee grote, helaas dezelfde, shows aan zijn vleugel, omgeven door synthesizers. Met trompettist Terence Blanchard speelde hij prachtig ‘Footprints’, een ode aan Hancocks goede vriend, saxofonist Wayne Shorter. Headhunters-werk als ‘Actual Proof’ en ‘Cantaloupe Island’ bouwde hij met veel fusionfantasie uit. Zinnenstrelende vocalen klonken van zangeressen als Cécile McLorin Salvant die een groot vermogen tot beeldend zingen heeft. Melody Gardot (meeslepend in huiskamersfeer), de Zwitserse Lucia Cadotsch (improviserend met perfecte stembeheersing) en Fay Claassen (met buigzame klanken) stonden ook in de etalage van de ware zangkunst. Erg op de groove en toch bijna meditatief waren de jonge honden van BadBadNotGood die in het donker speelden met projecties van metropolen. De energie stroomde bij de improviserende saxofonisten Steve Coleman (complex ritmische stapelmethodes) en Joe Lovano met Dave Douglas (op hout gerijpt in hoekige composities). Ondertussen wond Hans Dulfer buiten op het plein met saxofonist en dochter Candy Dulfer het publiek moeiteloos om zijn vinger. Van de jazznamen die de verwachtingen helemaal inlosten gaf de extraverte Trombone Shorty een pompend jazzfeest, waarin hij knetterende noten uit zijn schuiftrompet trok. En ook de show van energieke multi-instrumentalist Jacob Collier, instrument na instrument pakte hij op, was een tornado van showjazz en rare elektronische geluidjes. De Frans-Libanese trompettist Ibrahim Maalouf toonde zich weer een meester in het mengen van stijlen, maar het meeblazen met hiphop op een tape ging hem minder goed af. Zelf trok hij ook de conclusie dat zijn muziek flink mainstream was geworden. Beter dan Maalouf was de grote ontdekking van het festival Cimafunk, het alter ego van zanger Erik Alejandro Iglesias Rodriguez. Met James Brown-achtig voetenwerk was hij een ongelofelijk energieke Afro-Cubaanse funkkomeet die de buitentent aan het kolken kreeg. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/10/north-sea-jazz-is-na-corona-gestroomlijnder-a4136052
2022-07-11||Communiceren met de buitenwereld vanuit een zwaarbewaakte cel, Taghi lukte het||Binnen de dikke muren van de Extra Beveiligde Inrichting (EBI)  in Vught ontstaat commotie op dinsdag 1 december 2020, als zich vroeg in de middag een nieuwe advocaat telefonisch heeft gemeld voor een afspraak met Ridouan Taghi. Het is zijn neef Youssef. Een familielid als advocaat zou alles kunnen doorkruisen wat de directie van de EBI doet om Taghi te isoleren. Het contact tussen een advocaat en zijn klant is vertrouwelijk en mag niet worden afgeluisterd. Wat te doen als ze Youssef niet kunnen weigeren? Wat nog niemand dan weet, is dat Taghi er in het najaar van 2020 in is geslaagd  contact te leggen met een van zijn belangrijkste handlangers in Dubai. Het is de Italiaan Raffaele Imperiale, een prominent lid van de Napolitaanse maffiatak Camorra en volgens justitie al jarenlang een belangrijke zakenpartner van Taghi in de internationale drugssmokkel.  Imperiale krijgt op 18 november 2020 een bericht op zijn telefoon van Sky Ecc, een aanbieder van cryptocommunicatie.  „Hi Sir”, zo luidt het begin van het bericht dat in het Engels is geschreven  en door de politie is vertaald. „Hoe gaat het met u en uw familie?” Daarna gaat het volgens de politie meteen over drugsgerelateerde zaken. „Ik begrijp uw gegevens van de Panama-rekeningen niet. Ik heb u gevraagd om samen met mijn zoon een rekeningoverzicht op te stellen, sir. Het was 8 maanden geleden en u heeft het niet gedaan.”  Als de Nederlandse politie dit bericht een maand later onder ogen krijgt, is de familierelatie die hier wordt aangehaald – „mijn zoon” – dé aanwijzing dat deze tekst is opgesteld door Ridouan Taghi. De man met wie Imperiale contact heeft, is de zoon van Ridouan Taghi, zo concludeert de politie.  Taghi heeft dus ondanks alle beperkingen tijdens zijn detentie vanuit de Extra Beveiligde Inrichting informatie kunnen versturen. Hoe is dat gegaan? En waarom wordt neef Youssef in de lopende strafzaak tegen hem gezien als dé contactpersoon tussen Taghi en de buitenwereld?    Het bericht van Taghi aan Imperiale laat immers zien dat hij al contact had met de buitenwereld voordat Youssef zich op in december 2020 telefonisch meldde bij de EBI. En wat  zijn de gevolgen voor deze complexe kwestie van de nieuwe verklaringen die in de moordzaak van misdaadjournalist Peter R. de Vries aan het licht zijn gekomen en maandag worden besproken tijdens de heropening van deze strafzaak? Een reconstructie op basis van gesprekken met ingewijden, dossierstukken en e-mailverkeer.  Rechtbanktekening van het verhoor van Youssef, de neef van Ridouan Taghi die tevens diens advocaat was.  Illustratie Aloys Oosterwijk/ANP Ridouan Taghi deelt in ‘s  lands best beveiligde gevangenis een celblok met Mohammed B., veroordeeld voor de moord op Theo van Gogh. De drie andere cellen in het blok staan leeg. Mohammed kookt vaak voor Ridouan, die forse fysieke klachten heeft overgehouden aan een gewelddadig verhoor in Dubai, voordat hij in december 2019 op het vliegtuig naar Nederland werd gezet.  Samen eten mag het tweetal niet, om de isolatie van Taghi zeker te stellen.  De EBI heeft ook post achtergehouden en een oom en een ex-zwager de toegang ontzegd tot Ridouan Taghi, die detentienummer 1473552 heeft. Ook een verzoek om deel te mogen nemen aan activiteiten met medegedetineerden is in de zomer van 2020 afgewezen. Nadat Mohammed B. wordt overgeplaatst naar de terrorismeafdeling van de Schie in Rotterdam - in het najaar van 2021 – blijft Taghi alleen achter in zijn celblok en is de isolatie compleet.  Die maatregelen drijven Taghi tot razernij, zo blijkt uit incident-rapporten die door EBI-bewaarders zijn opgemaakt. „Het afdelingshoofd heeft geen ballen en durft geen beslissingen te nemen. Zodra het moeilijk wordt gaat hij bibberen en verschuilt hij zich achter de mensen van boven”,  vertelde Taghi aan een bewaarder.  Het enige contact dat Taghi met de buitenwereld mag hebben, is dat met een aantal naaste familieleden: zij mogen bellen en op bezoek komen als ze door de screening komen. Voor dergelijke contacten gelden strenge eisen. De fysieke gesprekken vinden plaats achter glas en worden afgeluisterd, opgenomen en vertaald als dat nodig is. Ongemonitord contact heeft Taghi alleen met leden van zijn advocatenteam, dat onder leiding staat van Inez Weski.  Op dinsdag 1 december 2020 krijgt Youssef bij zijn eerste telefoontje te horen dat er navraag gedaan moet worden over zijn verzoek. Hij is niet bekend  als advocaat van Taghi en staat ook niet op de bezoekerslijst. Vrijwel meteen daarna, het is inmiddels 13.30 uur, stuurt de betreffende EBI-medewerker een bericht naar de Dienst Justitiële Inrichtingen (DJI), die verantwoordelijk is voor het Nederlandse gevangeniswezen.  Een week nadat Youssef de toegang is ontzegd, komt er  brisante informatie binnen van  de FBI Dat bericht wordt gevolgd door een telefoontje naar een medewerker van de Amsterdamse afdeling van het Landelijk Parket van het Openbaar Ministerie. „Net ben ik gebeld door (een medewerker) van de EBI dat Youssef Taghi zich als advocaat heeft gesteld voor Ridouan Taghi en bij hem op bezoek wil”, zo begint het mailtje dat deze OM-medewerker om 13.53 uur verstuurt aan zo’n twintig collega’s bij de politie en het OM. „Wij gaan er dus over nadenken hoe we bezwaar gaan maken bij de EBI ten aanzien van dit bezoek”, zo staat er aan het einde van dit bericht.  Uit stukken die na een WOB-verzoek van het AD eerder dit jaar zijn vrijgegeven, blijkt dat in de uren en dagen daarna een flinke hoeveelheid aan e-mailverkeer op gang komt tussen medewerkers van de EBI, de politie, het OM en de DJI. Wat te doen met het verzoek van Youssef? De conclusie van  het beraad is dat Youssef niet op bezoek mag bij zijn neef Ridouan. Het argument is dat de deken van de orde van advocaten  op dat moment onderzoek doet naar het misbruik van Youssefs advocatentelefoon, die niet mag worden afgeluisterd. Youssef zou weer een andere neef gebruik hebben laten maken van die telefoon. Saillant detail: deze neef zit op dat moment vast op verdenking van betrokkenheid bij de moord op advocaat Derk Wiersum.  Een week nadat Youssef de toegang tot de EBI is ontzegd, komt er bij de Nederlandse politie brisante informatie binnen die afkomstig is van de FBI.  „Uit informatie kan worden afgeleid dat de gedetineerde Ridouan Taghi regelmatig middelen krijgt om ongezien fysiek of elektronisch te communiceren met zijn zoon en anderen via een of meerdere omgekochte gevangenisbewaarders”, melden de Amerikanen op 15 december 2020 aan de Nederlandse politie. Een maand eerder is door de FBI al gemeld dat „Imperiale en zoons van Taghi een aanval met explosieven voorbereiden” op de EBI in Vught of „andere overheidsfaciliteiten”.  Op basis van deze twee berichten begint een politieteam van de Landelijke Eenheid onder leiding van het Landelijk Parket van het OM in februari 2021 een onderzoek naar een criminele organisatie waar Ridouan Taghi, een aantal van zijn familieleden, en Rafaele Imperiale lid van zijn. Codenaam: 26Mandel. Uit dat dossier blijkt hoe de Amerikanen aan hun informatie zijn gekomen en wanneer ze dat hebben gedeeld met Nederland. Het heeft te maken  met een hack van cryptoberichtendienst Sky Ecc, waar de politie  sinds 2019 aan heeft gewerkt. Uit de dossierstukken blijkt dat de Nederlandse politie op 15 december 2020 toestemming krijgt  onderzoek te doen naar al ontsleutelde berichten in de Sky-database. En vanaf februari 2021 kunnen de Nederlanders berichtenverkeer via Sky live meelezen. Tot 9 maart 2021, de dag dat Sky  uit de lucht wordt gehaald. De klanten van Sky Ecc gebruiken  niet hun eigen naam, maar gaan schuil achter een bijnaam en een speciale pincode. Om te weten wie welke berichten aan wie stuurt, is die informatie dus van belang. Begin maart 2021 stuurt Europol hierover naar Nederland cruciale informatie in een zogeheten intelligence package. Daarin staan de pincodes vermeld van de Sky-telefoons van Raffaele Imperiale en de zoon van Ridouan Taghi, die regelmatig met elkaar communiceren. Een week later, op 17 maart 2021, wordt een laatste juridische hobbel voor het onderzoek weggenomen als een onderzoeksrechter mondeling toestemming verleent voor gebruik van de Sky-data voor het onderzoek 26Mandel. Dat betekent dat de politie  alle contacten van Raffaele Imperiale en de zoon van Taghi mag  natrekken, en zo het netwerk van deze mannen in kaart kan brengen. Met wie communiceren zij allemaal?  In die wirwar van informatie duikt een bijzonder bericht op. „Hermano: heb een familielid gevraagd, die is advocaat.” Dat bericht is verstuurd op 8 maart 2021, door Jaouad F., de oudste zoon van een zus van Taghi. Als hij dit bericht verstuurt, is ook Jaouad F. al geruime tijd in beeld bij de politie in relatie tot eerdere pogingen om zijn oom Taghi te laten communiceren met de buitenwereld. Als dit allemaal speelt in maart krijgt advocaat Youssef van zijn toezichthoudende deken te horen dat uit het onderzoek naar vermeend misbruik van zijn advocatentelefoon niets is gebleken. Daarop besluit de EBI op 11 maart 2021 dat Youssef op bezoek mag bij zijn neef Ridouan Taghi. Een dag later parkeert hij zijn grijze Volkswagen Golf voor het eerst bij het gevangeniscomplex in Vught. Het is de eerste van een lange reeks bezoeken aan zijn neef Ridouan, met wie hij vanaf dat moment bovendien vrijwel iedere dag telefonisch contact heeft.  Volgens een OM-woordvoerder waren er  aanwijzingen dat Taghi met de buitenwereld kon communiceren: „Dit is onderzocht, maar harde bewijzen of en hoe dat heeft kunnen plaatsvinden heeft dat niet opgeleverd. Daarom was er in maart 2021 onvoldoende juridische grond om zijn nieuwe advocaat te weigeren.” Op maandagochtend 22 maart 2021 hangt een helikopter recht boven de extra beveiligde rechtbank in Amsterdam Osdorp. Even verderop zoemen twee drones,  het wegverkeer wordt omgeleid. Tien dagen nadat Youssef voor het eerst in de EBI is geweest, zal Ridouan Taghi bij de start van het Marengoproces voor het eerst verschijnen tijdens een openbare zitting. De Marengozaak tegen hoofdverdachte Ridouan Taghi en zestien handlangers draait om zes liquidaties en negen pogingen daartoe of de voorbereiding daarvan.    Taghi manifesteert zich in de eerste dagen en weken van het proces nadrukkelijk, vooral tijdens de verhoren van Nabil B., de kroongetuige in de strafzaak. „Ik reageer op hem”, zegt Taghi als hij de rechter hem aanspreekt op handgebaren die hij maakt naar de kroongetuige. „Het is actie-reactie.”  Een van de mensen die dat allemaal nauwgezet in de gaten houdt, is Peter R. de Vries. De misdaadverslaggever is de vertrouwensperoon van Nabil B. en werkt nauw samen met Nabil’s advocaten Onno de Jong en Peter Schouten. Het trio staat op een dodenlijst, maar in tegenstelling tot De Jong en Schouten heeft Peter R. de Vries geen persoonsbeveiliging.  Als de strafzaak een maand of wat op gang is, wordt Peter R. de Vries zonder het zelf te weten geregeld  gevolgd door een onbekende Poolse man. Het is het gevolg van de opdracht om de misdaadverslaggever te vermoorden, die is ergens eind april verstrekt aan de 27-jarige Pool Krystian M.  Bloemen en kaartjes voor Peter R. de Vries in de Lange Leidsedwarsstraat, waar hij is neergeschoten.  Foto Ramon van Flymen / ANP Althans, dat heeft een nieuwe getuige, die ‘Eddy’ wordt genoemd, verteld aan de politie. Terwijl de Marengozaak in november 2021 naar een einde sukkelt, legt Eddy, ook een Pool, in het diepste geheim een serie gedetailleerde verklaringen af over zijn vriend Krystian M. en de twee verdachten van de moord op De Vries: Kamil E. en Delano G.  Zij zijn op dinsdagavond 6 juli 2021 om 20.15 uur aangehouden op de snelweg A4 richting Den Haag  in een gestolen Renault Kadjar. Kamil E. zit achter het stuur, naast hem Delano G. Hij heeft nog geen uur geleden Peter R. de Vries meerdere keren van dichtbij in het hoofd geschoten. Ruim een week later, op 15 juli, overlijdt De Vries aan zijn verwondingen.  Het Openbaar Ministerie heeft onlangs levenslange celstraffen geëist tegen Delano G. en Kamil E. Maar vanwege de nieuwe verklaringen van Eddy zal de rechtbank maandag de zaak heropenen. Het is niet helemaal duidelijk waarom zijn verklaringen nu pas aan het dossier zijn toegevoegd. Vermoedelijk heeft het te maken met de beschermingsmaatregelen die voor getuige Eddy genomen zijn. Het is onzeker of de rechtbank aanstaande donderdag, zoals eerder gepland, uitspraak zal doen.  De dagen na de dood van Peter R. de Vries tonen veel Nederlanders hun verdriet over het verlies van de misdaadverslaggever. Daarna komen de vragen. Hoe kan een man, van wie bekend was dat hij een dodenlijst stond, in het centrum van Amsterdam worden vermoord. Die vraag wordt pregnanter als NRC samen met het Duitse weekblad Der Spiegel in augustus 2021 onthult  dat Peter R. de Vries en de politie een week voor de fatale schietpartij zijn gewaarschuwd. Een medewerker van de parkeergarage waar De Vries zijn auto altijd neerzette als hij optrad bij RTL Boulevard, heeft namelijk gezien dat een man hem volgde terwijl hij van de studio van RTL Boulevard naar zijn auto liep. Met de tip gebeurt niets, achteraf stelt het OM dat dit Kamil E. moet zijn geweest.  Maanden daarvoor heeft ook de familie van kroongetuige Nabil B. al aan de bel getrokken, met name over het frequente bezoek van Youssef aan Ridouan Taghi in de EBI. Zij vertrouwen dat niet, maar krijgen weinig respons.  Na de moord op De Vries richten alle ogen zich op Youssef. Op 23 juli  wordt  hij in het onderzoek 26Mandel aangemerkt als verdachte. Het OM vermoedt dat hij voor zijn neef Ridouan Taghi contact onderhoudt met de buitenwereld. Bij de onderzoeksrechter wordt dan een zeer uitzonderlijk verzoek ingediend: justitie wil de vertrouwelijke communicatie tussen Ridouan Taghi en zijn advocaat Youssef in de EBI afluisteren. De rechter stemt daarmee in. Vanaf eind augustus worden ontmoetingen afgeluisterd en later ook met camera’s opgenomen.  Dit materiaal leidt uiteindelijk tot de arrestatie van Youssef op vrijdagochtend 8 oktober 2021, voor de ogen van zijn neef Ridouan in de EBI. Hij wordt gezien als lid van de criminele organisatie van  Taghi die bezig is geweest met het voorbereiden van een uitbraakpoging. Het is een echo van de waarschuwing die de FBI al bijna een jaar daarvoor aan de Nederlandse autoriteiten heeft afgegeven.  Youssef geeft na zijn arrestatie vrijwel meteen toe dat hij informatie de EBI in en uit heeft gesmokkeld. „Ik heb iets verkeerd gedaan en schaam me diep”, aldus Youssef tegen de rechter. Maar hij ontkent ten stelligste dat hij betrokken mensen in gevaar heeft gebracht of daadwerkelijk mee heeft willen werken aan de ontsnapping van Ridouan Taghi.  Die vrijdagmiddag stuurt toenmalig minister Sander Dekker (Rechtsbescherming, VVD) een brief aan de Tweede Kamer over de arrestatie van Youssef eerder die dag. Dekker is op dat moment verantwoordelijk voor de Dienst Justitiële Inrichtingen, waar de EBI onder valt. „Ik realiseer mij dat het bij velen verbazing zal wekken dat een familielid van een gedetineerde, die in het strengste detentieregime dat wij in Nederland kennen is geplaatst, min of meer ongestoord toegang tot een gedetineerde heeft”, aldus Dekker in de brief. „Maar justitie kan een advocaat op grond van familiebanden niet weigeren.”  In de serie verklaringen die zijn toegevoegd aan het dossier  valt de naam van Youssef niet Wat de brief niet vermeldt,  is dat bij de politie en justitie, op het moment dat Youssef toegang krijgt tot de EBI, concrete signalen bekend zijn waaruit kan worden afgeleid dat Taghi in de EBI zijn crimineel handelen voortzet en dat „een nieuwe advocaat” daarbij mogelijk een rol speelt.  De EBI heeft grote discretionaire bevoegdheden om de veiligheid binnen de inrichting te bewaken, zo blijkt tijdens rechtszaken niet zelden tot frustratie van rechters die de EBI nergens toe kunnen dwingen. De directeur van de EBI gaat over de orde in Vught, en niemand anders. Concrete aanwijzingen voor voortgezet crimineel handelen zijn een bijzondere reden om verzoeken te weigeren, zo blijkt uit gerechtelijke uitspraken over  de detentie van Taghi in de EBI uit 2021. Alleen hebben het OM en de Nederlandse Staat er vanaf het voorjaar van 2021 voor gekozen  bevindingen niet te delen, en minister  Dekker doet dat ook niet in zijn brief aan de Tweede Kamer. Sterker nog, in een  interview met het AD stelt Dekker „dat er geen concrete aanwijzingen waren” om Youssef de toegang tot de EBI te weigeren. Op dinsdag 19 oktober 2021, elf dagen na de arrestatie van Youssef, doet de recherche een inval in een woning in Den Haag, vlakbij het Zuiderpark. Volgens een tip uit het criminele milieu woont hier een aantal Polen die actief zijn in de drugshandel. Niemand kijkt er van op, al is de actie vanwege mogelijk wapenbezit  zeker geen routineklus.  In de woning treft de politie inderdaad een wapen aan, met munitie en een taser. Ze zijn vermoedelijk van Krystian M., die wordt aangehouden. Hij is volgens de politie de man die de twee uitvoerders van de moord op Peter R. de Vries  heeft aangestuurd. Interessanter dan de wapens, zo blijkt later, is een telefoon die bij de 27-jarige Pool wordt gevonden. Daarin vindt de politie een serie berichten tussen deze Krystian en een man die schuilgaat achter de bijnaam Warmode=Back.  De man  achter deze bijnaam  is volgens de politie Jaouad F., het neefje van Ridouan Taghi, die door de politie al sinds 2015 als een cruciaal lid van de groep mannen rond Taghi is aangemerkt. Met die berichten heeft de politie dus een link gevonden tussen de groep rond Taghi en de uitvoerders van de moord op De Vries. En daar blijft het niet bij. Enkele weken na de inval in Den Haag meldt zich weer een andere Pool bij de politie, die ze de bijnaam Eddy geven. Deze Pool kent Krystian M. heel goed en zegt dat hij met slechte dingen bezig is geweest. In juni 2021 vertelde Krystian tijdens een autorit aan Eddy „dat Kamil aan het jagen was op die journalist” – met wie hij Peter R. de Vries bedoelde. „Die moest dood omdat hij werkte voor de kroongetuige.” Eddy zegt dat Kamil E.  de handlanger is van Krystian. Kamil werkte volgens Eddy voor Krystian, die zijn opdrachten via via weer krijgt van een man die „oom” wordt genoemd. Of Eddy weet wie die oom is? „Dat is de baas van de Mocro Maffia”, zegt Eddy tegen de politie. „Hij heeft de broer van de kroongetuige vermoord.” Krystian noemde tegen Eddy nooit de naam van de oom maar, zo stelt Eddy, volgens hem heet hij „Raswan Taghi, of zoiets”.   Samen zouden ze 150.000 euro krijgen „voor de moord op die journalist”. In de serie verklaringen die zijn toegevoegd aan het dossier tegen de twee uitvoerders van de moord op De Vries valt de naam van Youssef niet. Nog niet. Het is niet bekend hoeveel verklaringen Eddy precies heeft afgelegd. Bronnen met kennis van de verklaringen van Eddy en het onderzoek dat daar nu naar wordt gedaan, vertellen dat het daarbij onder andere gaat om de vraag of – en zo ja,  hoe –  Ridouan Taghi vanuit de EBI opdracht heeft gegeven voor de moord op Peter R. de Vries. En of advocaat Youssef daarbij een rol heeft gespeeld. Youssef ontkent dat tot op de dag van vandaag, net als zijn neef Ridoaun Taghi. Noot (12 juli 2022): Uit een uitspraak van de Raad voor de Strafrechtstoepassing van begin dit jaar blijkt dat Mohammed B. op 1 september 2021 is overgeplaatst naar Rotterdam. Dat is hierboven aangevuld.   Advocaat Inez Weski bij de gerechtsbunker tijdens het Marengo-proces.   Foto Evert Elzinga /||https://www.nrc.nl//nieuws/2022/07/10/communiceren-met-de-buitenwereld-vanuit-een-zwaarbewaakte-cel-taghi-lukte-het-a4136090
2022-07-11||Wie zijn de mogelijke opvolgers van Boris Johnson?|| Hoe fris kan een frisse start zijn? Die vraag beheerst komende weken de politieke agenda in het Verenigd Koninkrijk, nu de strijd om de opvolging van Boris Johnson is begonnen.   Inmiddels hebben zich negen kandidaten gemeld, en daar komen zeker nog een paar kandidaten bij voordat de deadline afloopt, dinsdag. De grote belangstelling laat zien hoe verdeeld de Conservatieve Partij is, met gegadigden van de linker- en de rechterflank en daar ergens tussenin.  Cruciaal is welke kandidaat het overtuigendst laat zien dat hij of zij die frisse start kan zijn, kan breken met de chaotische regeerperiode van Boris Johnson. Meteen een lastig punt, aangezien de meeste kandidaten minister in zijn kabinet waren. Sommige van hen lokten vorige week met hun ontslag het vertrek van Johnson uit (Rishi Sunak, Sajid Javid) en kunnen daardoor claimen een grens te hebben getrokken. Anderen bleven tot het eind loyaal aan de premier (Liz Truss, Grant Shapps).  De meeste kandidaten zullen het roerend eens zijn over één ding. Zij  zijn allemaal de uitgelezen persoon om na onrustige jaren integriteit, betrouwbaarheid en focus  terug te brengen in het landsbestuur. Dat, terwijl nu al vuil spel wordt gespeeld; campagneteams slingeren al volop anoniem beschuldigingen heen en weer in de Britse media. Volgens The Sunday Times zouden twee campagneteams zelfs dossiers met schadelijke bevindingen over de concurrentie aan oppositiepartij Labour hebben gegeven.  Minister Liz Truss (Buitenlandse Zaken) zou een „Remainer in Leave-kleren” zijn. Zij pleitte er in 2016 voor dat het VK lid zou blijven van de Europese Unie, waardoor de rechtse kant van de partij nu argwaan tegen haar koestert. En Lagerhuislid Penny Mordaunt zou te woke zijn voor het leiderschap, omdat ze ooit heeft gezegd dat „trans vrouwen vrouwen zijn en trans mannen mannen”. Voor veel Conservatieven een foute uitspraak, zij vinden iemands aangeboren geslacht belangrijker.  Naast de positie van de nieuwe kandidaten in deze cultuuroorlogen (de discussie over rechten voor transgenders, maar ook bijvoorbeeld het kijk- en luistergeld voor de BBC of de Brexit) vormen de overheidsfinanciën een belangrijk twistpunt. Rishi Sunak, tot vorige week minister van Financiën, verdedigt zijn beleid van hogere premies van de afgelopen jaren. Sajid Javid en Jeremy Hunt stellen wel een snelle belastingverlaging voor, al is nog onduidelijk hoe ze die zouden financieren.  De precieze tijdlijn van de verkiezing wordt waarschijnlijk deze maandag bekend. Zeker is al wel dat de Conservatieve fractie als eerste gaat stemmen over alle kandidaten. Na de nodige afvalrondes blijven uiteindelijk twee kandidaten over, dat is waarschijnlijk ergens eind deze maand. Uit die twee mogen vervolgens de partijleden hun leider kiezen.    Intussen is het lawaai over Boris John-son die als waarnemend premier wil blijven tot zijn opvolger bekend is, nog niet verstild. Oppositiepartij Labour zou komende week een vertrouwensstemming in het Lagerhuis willen houden om Johnson weg te krijgen. Ook al vindt een flink deel van de Conservatieven ook dat Johnson beter zo snel mogelijk kan vertrekken, het is niet waarschijnlijk dat ze met het voorstel van Labour instemmen.  Want Johnson wegstemmen in het parlement zou betekenen dat het Lagerhuis wordt ontbonden en er dus snel nieuwe verkiezingen zouden komen. Onder Johnsons leiderschap behaalde de Conservatieve Partij in 2019 een heel comfortabele meerderheid van tachtig zetels. Wie de nieuwe leider ook wordt, zo’n uitslag evenaren zal heel moeilijk worden. Diegene zal liever nog even op de huidige meerderheid teren en  de tijd nemen om aan het eigen profiel te bouwen. Sterk punt: Zijn persoonlijke geschiedenis Zwakheid: Relatief onbekend bij kiezers Nadhim Zahawi speelde een dubieuze rol rond het vertrek van Boris Johnson vorige week. Op dinsdag nam hij nog de baan van minister van Financiën aan, nadat Rishi Sunak was opgestapt. Twee dagen later was het Zahawi (55) die Johnson publiekelijk opriep te gaan en hem zo het laatste zetje gaf. Zahawi heeft er publiekelijk nog niets over gezegd, maar de positieve lezing is dat hij verantwoordelijkheid wilde nemen. Iemand moest toch minister van Financiën zijn.   Zahawi’s ouders vluchtten met hem als jongetje van negen dat geen Engels sprak, vanuit Irak naar het VK. Hij studeerde, werd ondernemer en ging in 2010 het Lagerhuis in. Tijdens de coronacrisis was Zahawi medeverantwoordelijk voor de snelle vaccinatiecampagne in het VK. Daarna werd hij minister van Onderwijs. Hij gebruikt geregeld zijn eigen verhaal als voorbeeld en wil kansen bieden aan „alle Britten, waar ze ook vandaan komen”.   Sterk punt: Blijft zijn financiële beleid van de afgelopen jaren verdedigen  Zwakheid: De belastingen die zijn echtgenote niet betaalde Van alle kandidaten lijkt ex-minister van Financiën Rishi Sunak nu het kansrijkst. Sunak (42) is in het VK geboren, zijn ouders zijn Indiërs en daar is hij trots op. In zijn soepele promotiefilmpje krijgen zijn ouders, apotheker en huisarts, een prominente rol. Zijn verkiezing zou betekenen dat het VK voor het eerst een premier met een migratie-achtergrond krijgt. Dat  is geen punt van discussie, wel zal opnieuw veel te doen zijn over zijn vermogende vrouw. Zij betaalde als niet-ingezetene een deel van haar belastingen in India in plaats van in het VK. Als favoriet zal Sunak hoe dan ook veel beschadigende publiciteit kunnen verwachten.   Hoe graag Sunak naar eigen zeggen ook de belastingen zou willen verlagen, hij verdedigt zijn financiële beleid van hogere sociale premies en belastingen – hij vindt het geen tijd voor „troostende sprookjes”.  Sterk punt: Zijn degelijkheid     Zwakheid: Stemde tegen de Brexit in 2016 en krijgt dat nog nagedragen   Zou het Jeremy Hunt dit keer wel lukken? In 2019 verloor Hunt (55) de leiderschapsstrijd kansloos van Boris Johnson, toen hij probeerde zich als het serieuze alternatief neer te zetten. Nu is Hunt een van de weinige kandidaten die niet als minister heeft gediend onder Johnson. Hij probeert dat uit te buiten: „Ik benoemde al wat misging ver voor de andere kansrijke kandidaten dat deden”, zei hij zondag tegen het conservatieve dagblad  The Daily Telegraph.  Hunt zit sinds 2005 in het Lagerhuis.  Voordat Johnson premier werd in 2019 bezette hij verschillende ministersposten, onder meer die van Buitenlandse Zaken en Gezondheidszorg. Hunt belooft nu lagere belastingen voor bedrijven om economische groei te stimuleren, maar zou de sociale premies niet verlagen. Zo zit hij economisch gezien ergens tussen zijn concurrenten Rishi Sunak en Sajid Javid in.  Sterk punt: Zou een verbinder   zijn Zwakheid: Onbekend buiten de politieke bubbel van Westminster Het moet „iets minder om de leider zelf gaan en veel meer om de richting van het schip”. Penny Mordaunt (49) is een van de meer verrassende kandidaten. Ze zette zondag een filmpje online met een David Attenborough-achtige voice over. „We moeten aan degenen denken die ons voorgingen, en aan toekomstige generaties.”  Mordaunt zit sinds 2010 in het Lagerhuis en ze is reservist voor de marine. In 2019 werd ze de eerste vrouwelijke minister van Defensie. Ze is eurosceptisch en voerde campagne voor de Brexit, maar is tegelijk sociaal liberaal, wat meteen als risico geldt, omdat ze te woke zou zijn. De Jonge Conservatieven zagen haar in een eerste peiling als de beste opvolger van Johnson. Buiten de partij is ze vrij onbekend, slechts 36 procent van de Britse bevolking heeft van haar gehoord. Bij concurrenten als Rishi Sunak (95 procent) en Liz Truss (76 procent) ligt dat percentage veel hoger.  Sterk punt: Gezicht van de Britse steun aan Oekraïne  Zwakheid: Staat bekend als lichtgewicht   Zondagmiddag had ‘Instagram-minister’ van Buitenlandse Zaken Liz Truss haar kandidatuur nog niet aangekondigd, maar weinigen in Westminster twijfelen eraan dat Truss (46) Johnson wil opvolgen. Ze bouwt al maanden aan haar publieke profiel en werd daarbij geholpen door de oorlog in Oekraïne, waarin het VK een voortrekkersrol tegen Rusland inneemt. Truss probeert zichzelf met voormalig premier Margaret Thatcher te vergelijken door foto’s te verspreiden waar ze op Thatcher lijkt. Van zichzelf op een legertank, of met een bontmuts op in Moskou.  Liz Truss zit  sinds 2010 in het Lagerhuis.  Bij het referendum  in 2016 wilde zij dat het VK EU-lid zou blijven, maar sindsdien  zegt ze dat ze spijt heeft van haar keuze toen. Truss staat als rechts bekend, ze wil minder regelgeving voor bedrijven en lagere belastingen. Binnen haar partij wordt ze als lichtgewicht gezien – en ze bleef Johnson tot het laatst trouw, niet per se een pre. Sterk punt: Staat bekend als competent   Zwakheid:  Verloor de leiderschapsstrijd al eens in 2019 Twee keer stapte Sajid Javid op als minister uit Johnsons kabinet, beide keren uit principiële overwegingen. Als minister van Financiën stopte hij in 2020, toen hij weigerde onder druk van Johnson zijn adviseurs te ontslaan. En vorige week was Javid (52) de eerste die zijn ontslag indiende (hij was minister van Volksgezondheid), omdat hij het niet langer kon opbrengen Johnsons onwaarheden te verdedigen. Hier zal Javid zeker van proberen te profiteren.  Sajid Javid was de eerste uit zijn familie (hij heeft een Pakistaanse achtergrond) die naar de universiteit ging. Hij werkte in de financiële wereld voordat hij in 2010 lid werd van het Lagerhuis,  en hij was de eerste islamitische minister van Binnenlandse Zaken. Hij kondigde zondag aan dat hij zowel de belastingen als sociale premies wil verlagen om mensen  te helpen met de stijgende kosten van het dagelijks leven. Het zou tientallen miljarden kosten, maar hij onderscheidt zich ermee van Rishi Sunak.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/10/wie-zijn-de-mogelijke-opvolgers-van-boris-johnson-a4136089
2022-07-11||Klontering in krantenland: deze Vlaamse onderzoeker analyseert de gevolgen||Toen Jonathan Hendrickx op de onlineredactie van de Gazet van Antwerpen (GvA) werkte, drukte hij regelmatig op een knop die een artikel naar de websites van andere Vlaamse kranten van uitgever Mediahuis stuurde. Stukken van die andere kranten reisden via dezelfde pijplijn naar de Gazet. „Na verloop van tijd veroorzaakte dat bij mij een vorm van luiheid”, zegt Hendrickx. „Als er groot nieuws was, moesten we wachten op kopij van ofwel Belga – het Belgische ANP – ofwel van een van de grotere kranten.” Jonathan Hendrickx. Sofie Vanborm
 Mediahuis (Gazet van Antwerpen, De Standaard, Het Nieuwsblad) en de concurrerende uitgever DPG Media (De Morgen, Het Laatste Nieuws) hebben de Vlaamse krantenmarkt vrijwel geheel in handen – evenals een groeiend deel van de Nederlandse. DPG Media geeft de Volkskrant, AD, Trouw en NU.nl uit, Mediahuis heeft NRC en De Telegraaf. Ook tientallen regiokranten, tijdschriften en online media zijn onderling verdeeld. Qua dagbladen heeft enkel een handvol kleinere titels als Het Financieele Dagblad nog een eigen voordeur. Deze ‘consolidatie’ roept zorgen op over de pluriformiteit van de pers bij organisaties als Verslaggevers Zonder Grenzen en vakbond NVJ en de journalistiek zelf. Tegelijkertijd is er nog weinig bekend over de praktische effecten van zulke consolidatie – zoals de onderlinge uitwisseling van kopij. In Vlaanderen wel, dankzij Hendrickx. De journalist en toegepast taalwetenschapper promoveerde aan de Vrije Universiteit Brussel op een onderzoek naar ‘nieuwsdiversiteit’. Daarvoor voerde hij observaties uit op redacties, maar deed hij vooral veel dataonderzoek. Een gelijksoortig onderzoek in Nederland staat op de rol.  Uit een analyse van 15.000 artikelen uit de jaren 2013 tot en met  2019 concludeerde Hendrickx dat de GvA, Het Belang van Limburg en Het Nieuwsblad inhoudelijk steeds meer op elkaar gingen lijken. Het sjiekere De Standaard werd juist diverser. Bij DPG analyseerde hij met een computerwetenschapper ruim een half miljoen artikelen (2018-2020) van de kleine kwaliteitskrant De Morgen en het populairdere Het Laatste Nieuws (HLN). De conclusie was tweeledig: ‘moedermerk’ Het Laatste Nieuws werd diverser en ging meer artikelen produceren, maar De Morgen werd  juist minder onderscheidend: zo was bijna een derde van de online artikelen overgenomen van HLN. Vooral de kleinere en regionale titels lijden onder consolidatie, concludeerde Hendrickx, die daarvoor weinig aandacht kreeg in de Vlaamse pers. Off the record kreeg hij meer respons. Ook negatief – vooral van hoofdredacteuren en chefs. „‘Wil je ons zwart maken?’ ‘Ben je tegen de journalistiek?’ Ik heb al die verwijten naar mijn hoofd geslingerd gekregen.” Toch is consolidatie op de dagbladenmarkt niet alleen maar negatief, zegt Hendrickx júíst genuanceerd. Hij erkent dat de gewezen ‘dodebomensector’ mede dankzij  het samengaan in grotere concerns  is gaan floreren. Zo kan dankzij schaalvergroting bijvoorbeeld bespaard worden op druk- en distributiekosten. Het aantal journalisten op de redacties van de Vlaamse Mediahuis-kranten tezamen, nam tussen 2013 en 2018 dan ook toe, zegt Hendrickx. „Maar bij de twee regionale titels nam het aantal journalisten met een derde af. Die verliezen aan personeel werden opgevangen door meer kopij over te nemen. De grotere titels worden kortom diverser, terwijl de kleinere afkalven.” DPG gaf hem geen inzage in de personeelscijfers.  Ook in Nederland dreigt volgens Hendrickx een dergelijke disbalans. Zo wordt het Algemeen Dagblad (AD) verrijkt met stukken uit de DPG-regiokranten. Omgekeerd publiceren die regionale kranten veelal dezelfde binnen- en buitenlandkopij van de centrale redactie van het AD. „De boodschap van DPG aan de buitenwereld is: kijk, de regiokranten focussen zich weer op hun kracht, het regionale nieuws. Zo verdedigen ze dat ze voor het nationale en internationale nieuws dezelfde kopij publiceren. En dat snijdt wel hout, hè? Het probleem is alleen dat als je dat te ver doorvoert, een krant zijn eigen toon verliest. Ze kunnen het nieuws daardoor ook minder bekijken vanuit de eigen signatuur. De Gazet van Antwerpen kan minder vanuit haar unieke Antwerpse bril naar het wereldnieuws kijken, bijvoorbeeld.” Leidt consolidatie in alle gevallen tot uitwisseling van kopij? „Nee. Enkele jaren geleden verscheen een onderzoek naar een grote fusie in Noorwegen, waaruit bleek dat hier geen sprake van was. Ook uit mijn eigen onderzoek blijken de verschillen, voor de duidelijkheid. De Standaard (dat soms artikelen van NRC overneemt, red.) werd de afgelopen jaren bijvoorbeeld juist meer onderscheidend. Ze hebben zich daar met hand en tand verzet tegen verregaande contentuitwisseling, en dat heeft gewerkt. Maar De Standaard is een groot en bekend kwaliteitsmedium en heeft een sterkere onderhandelingspositie dan  kleinere, regionale kranten. Die gaan wat sneller mee in ontwikkelingen als het uitwisselen van kopij.”  U waarschuwt voor de democratische gevolgen als de nieuwsdiversiteit afneemt. Wat bedoelt u daarmee? „Het is zeer belangrijk dat er voldoende keuzevrijheid is aan perspectieven op het nieuws, omdat mensen die nodig hebben om kritisch denkende burgers te worden. Als media meer artikelen van elkaar overnemen, zijn er minder journalisten die vanuit hun unieke invalshoek over een bepaald onderwerp schrijven.” Anderzijds: zonder dit soort samenwerkingen zouden, zoals Mediahuis-topman Gert Ysebaert onlangs in NRC zei, kleinere titels  mogelijk überhaupt niet overleven. Zo bezien dient consolidatie juist de pluriformiteit. „Tot op zekere hoogte klopt dat, maar tegelijkertijd houdt dat argument geen stand als juist die titels steeds meer kopij van elkaar overnemen. Je kunt zeggen dat je tien producten aanbiedt, maar als zes ervan grotendeels hetzelfde zijn, dan heb je geen tien verschillende producten.” Door te fuseren staan  uitgevers ook sterker tegenover Google en Facebook, bijvoorbeeld op de advertentiemarkt en in onderhandelingen over het doorplaatsen van nieuws op die platformen. „Ook dat is tot op zekere hoogte een valide argument, alleen is het grote probleem daarbij weer dat het  de massamedia zijn die op die manier worden voorgetrokken  en dominanter worden, terwijl de kleinere uitgeverijen nog meer in de kou blijven staan. „DPG en Mediahuis kruipen enerzijds in de slachtofferrol tegenover Google en Facebook, maar tegelijkertijd nemen zij zélf ook veel ruimte in van kleinere spelers en start-ups. Die kunnen niet op tegen grote uitgevers die bijvoorbeeld gezamenlijk de advertentieinkoop kunnen coördineren. Zo ging het kleine tijdschrift Charlie Magazine hier in België ten onder, nadat verschillende pogingen tot overnames door en samenwerking met grote uitgevers mislukten.” U ziet de Vlaamse situatie  als een waarschuwing voor Nederland. Zijn beide medialandschappen wel vergelijkbaar? „Ik heb er geen cijfers van, maar ik denk dat de consolidatie in Nederland zelfs nog ingrijpender zal zijn dan bij ons, simpelweg omdat er in Nederland veel meer titels en redacties zijn. Wij hebben maar zeven kranten, de grenzen van samenwerking zijn wat dat betreft wel bereikt. In Nederland zijn er nog veel meer kleinere titels over. Een oud-medestudent van mij werkt nu bij een samenwerkingsredactie van drie regionale titels. Dat is iets dat wij niet kennen. „En  zulke samenwerkingsredacties worden ook niet opgezet om het daartoe te beperken, denk ik. Er zal steeds gezocht worden naar hoe men nog efficiënter kan werken. Tot iemand het idee krijgt: wat als we die kranten nu gewoon volledig samenvoegen? In Vlaanderen hadden wij ooit ook veel meer regionale kranten, die een voor een zijn verdwenen en opgegaan in de grotere titels. Datzelfde proces lijkt mij onafwendbaar in Nederland.” De verzuiling was in Nederland sterk, waardoor ook onze kleinere dagbladen van oudsher een onderscheidende identiteit hebben. Een oorspronkelijk protestantse krant als Trouw heeft bijvoorbeeld nog altijd extra veel aandacht voor levensbeschouwing. Beschermen die verzuilde wortels niet tegen eenvormigheid? „In Vlaanderen was de verzuiling in de nieuwsmedia ook lange tijd zeer sterk. Die verzuilde wortels verdwenen bij ons echter al tijdens de eerste golf van consolidatie in de jaren tachtig en negentig. Toen werd bijvoorbeeld het socialistische De Morgen overgenomen door een liberale uitgever, waardoor die krant een algemener profiel kreeg. „Ik geef ook graag het voorbeeld van Het Laatste Nieuws en VTM Nieuws. Dat waren twee totaal verschillende media, en toch is de website van VTM Nieuws opgegaan in die van Het Laatste Nieuws. Zoiets is mogelijk, ook als je het niet verwacht.”  van de Nederlandse dagbladen is in handen van twee Belgische bedrijven: DPG Media (voorheen De Persgroep) en Mediahuis. Landelijk zijn alleen  Nederlands Dagblad, Reformatorisch Dagblad en Het  Financieele  Dagblad nog  zelfstandig.     NRC, onderdeel van Mediahuis, brengt de komende tijd in kaart  wat dat precies betekent.  Voor lezers, voor redacties en voor freelancers. Tips of vragen? Mail media@nrc.nl.   Jonathan Hendrickx (1994) studeerde toegepaste taalkunde en journalistiek aan de Katholieke Universiteit Leuven. Hij liep stage bij Het Journaal (VRT) en werkte daarna bij de Gazet van Antwerpen. Hij promoveerde eind 2021 aan de Vrije Universiteit Brussel en werkt daar nu als postdoctoraal onderzoeker. Correctie (11 juli 2022): In een eerdere versie van dit artikel stond dat de redacties van VTM en HLN één zijn. Dat geldt voor de websites. Dat is hierboven aangepast.||https://www.nrc.nl//nieuws/2022/07/10/wat-de-klontering-in-het-vlaamse-krantenland-zegt-over-consolidatie-in-nederland-a4136060
2022-07-11||Veelvraat Pogacar geeft geen cadeaus, ook niet als het om een paar seconden gaat|| Een tikkeltje ontgoocheld is Tadej Pogacar zaterdag na de finish van de achtste Touretappe in het Zwitserse Lausanne. De geletruidrager is even daarvoor  tientallen meters voor de streep ingehaald door  Wout van Aert. Weg kans op zijn derde etappezege op rij, een podiumplek achter Van Aert en de Australiër Michael Matthews is het hoogst haalbare. „Ik was er zo dichtbij”, zegt Pogacar na afloop. „Maar Wout kwam met twee keer zoveel snelheid langszij.” Dat uitgerekend Van Aert de sprint in Lausanne won, was geen verrassing. Het was de zoveelste bevestiging van het uitzonderlijke talent van de renner van Jumbo-Visma, alleen al in deze Tour. Na drie tweede plaatsen in de eerste drie etappes was er de solo naar Calais die hem de zege in de vierde etappe opleverde. Daarop volgde een nog brutere solo op weg naar Longwy, waarbij hij na een enerverend gevecht zijn gele trui kwijtraakte aan Pogacar. Op winst in Lausanne had Van Aert nog meer zijn zinnen gezet. Het leverde de 27-jarige Belg opnieuw vijftig punten op voor de groene trui, zijn voornaamste doel deze Tour. Bij toeval versterkt  hij zondag in de eerste bergrit, van het Zwitserse Aigle naar bergdorp Châtel les Portes du Soleil in Frankrijk, zijn positie in het klassement. Als een groep van vijftien renners een minuut voorsprong op het peloton heeft gepakt, besluit Van Aert de overstap te maken. Met gemak rijdt hij het gat dicht, bergop. Precies op tijd om bij de tussensprint twintig punten op te halen voor het groen. Een dag voor Van Aerts zege in Lausanne was het woord geweest aan de andere dominante factor in de Tour tot nu toe. In de steile slotmeters van de gravelstrook op La Planche des Belles Filles, de eerste echte finish bergop, was Pogacar voorbij Van Aerts ploeggenoot Jonas Vingegaard gekropen. Net op het moment dat hij niet meer leek te kunnen winnen, bracht een laatste krachtsinspanning de 23-jarige Sloveen voorbij zijn Deense opponent. In een een-op-eenduel bewijst de tweevoudig Tourwinnaar het liefst zijn klasse. Daar doet hij zijn tegenstander bij voorkeur pijn.  Bijblijven is tegen Pogacar niet genoeg voor een etappezege, weten  zijn concurrenten inmiddels. Zoals de Britse klassementsrenner Geraint Thomas, winnaar van de Tour in 2018, na afloop op vrijdag zei: „Het is leuk dat ik het grootste gedeelte bij kon blijven op La Planche des Belles Filles. Maar hij heeft nog steeds gewonnen, toch?” Pogacar is een veelvraat, hij geeft geen zeges weg. Eerdere heersers in de Tour als Miguel Indurain en  Lance Armstrong gunden  concurrenten nog wel eens een dagzege. in de hoop dat een cadeau de onderlinge verstandhoudingen ten goede zou komen. „Dat is het oude wielrennen”, zegt analist en oud-renner Rob Harmeling. Een wereld die Pogacar niet lijkt te kennen. „Hij vergooit zijn credits. Maar hij lijkt ervan overtuigd dat hij die ook niet nodig zal hebben”, stelt Harmeling. Pogacar lijkt vooral bezig met winnen. Op zondag grijpt hij een sprint om de vijfde plaats nog aan om een paar seconden te pakken. Bij Jumbo-Visma was dit weekend vooral opluchting voelbaar. Na de dominante dagen van Pogacar, waarin hij zijn voorsprong op de concurrentie uitbreidde, liet Vingegaard zien bergop het gevraagde tempo aan te kunnen. „We wisten dat Jonas goed was, het was fijn dat het er bergop uitkwam”, zei Steven Kruijswijk zaterdag. Ook Primoz Roglic toonde herstel na een harde val, waardoor hij al meer dan twee minuten achterstaat  op Pogacar. Na de eerste negen etappes is de vraag wat de  zwakke plek van Pogacar kan zijn in het restant van de Tour. Veel wielerliefhebbers en analisten, die hopen op een spannende strijd om het geel, wijzen naar zijn team. UAE Emirates bestaat sinds  zaterdag nog maar uit zeven man in plaats van acht, want de Noor Vegard Stake Laengen testte positief op corona. De overgebleven helpers van Pogacar kunnen bergop relatief lang mee, maar zijn op vlakke stukken geen hardrijders. Niet iedere aanval op de gele trui kunnen zij pareren, is de hoop. In de etappe op zondag lijkt UAE zich van dat gevaar bewust. Bijna de hele rit houden Pogacars ploeggenoten het tempo hoog.  Achter hen volgen steevast  de treintjes van Jumbo-Visma en Ineos Grenadiers. Die twee teams zouden  in de breedte sterker zijn dan UAE. Jumbo-renner Tiesj Benoot sprak zaterdag al van een mogelijk pact met Ineos. Met als  doel om samen de geletruidrager en zijn ploeg stuk te rijden. Pogacar liet in de eerste Tourweek zien dat hij in zijn eentje ook een hoop werk kan opknappen. Zoals in de rit naar Arenberg, waarin hij op de kasseistroken vaak de voorste was van de favorieten. Of naar La Planche des Belles Filles. De finish daar was Pogacar op het lijf geschreven. Een klim van twintig minuten, waarbij zowel explosiviteit als duurvermogen werden verlangd. Een balans van eigenschappen die Pogacar als geen ander bezit.  Het gaat daarbij om het verschil tussen aerobe en anaerobe eigenschappen van het lichaam, zegt bewegingswetenschapper Jim van den Berg. Klimmers zijn aerobe atleten, hun fysiek is afgesteld op duursport. Sprinters zijn juist anaerobe sporters,  het lijf wacht op een korte, explosieve inspanning. Word je beter in het een, dan gaat dat ten koste van het ander. „De vraag is alleen: is Pogacar niet in beide de bovenliggende partij van zijn concurrenten”, zegt Van den Berg.  Bij Jumbo-Visma houden ze vast aan de specifieke kwaliteiten van Vingegaard, die hij ook in de Tour van vorig jaar toonde. In het hooggebergte was hij toen de enige renner die Pogacar partij kon bieden. Op de langere beklimmingen die deze Tour nog volgen zou hij dan zelfs het verschil met de Sloveen moeten maken.   Maar vooral de hoop op een mindere dag van Pogacar blijft.  Al is de vraag of die er voor het einde van de Tour zal komen.||https://www.nrc.nl//nieuws/2022/07/10/veelvraat-pogacar-geeft-geen-cadeaus-ook-niet-als-het-om-een-paar-seconden-gaat-a4136084
2022-07-11||Column | Het V-woord||Zondag om drie uur begon de finale enkelspel mannen op Wimbledon. Nick Kyrgios tegen Novak Djokovic. Een historische finale voor velen, al lijkt de reden daarvoor nogal onder tapijten te worden geveegd.  Zaterdag bij ‘Het Oog’ blikte tennisgoeroe Kristie Boogert vooruit met de Australië-correspondent. Ze vertelden over de misdragingen van Kyrgios op het veld en daarbuiten. Hij zou ooit om vier uur ’s nachts uit het café zijn getrokken terwijl hij de volgende dag tegen Nadal speelde. Ze vertelden over hoe Djokovic en Kyrgios een beetje buddy’s waren geworden toen Novak vastzat in Australië, omdat hij zich niet liet inenten en Kyrgios hem steunde. Ze vertelden dat Nick zus of zo, dat Novak dit en dat. Ik dacht steeds: nu komt het, maar het kwam niet en dat terwijl groen internet hier al dagen over zindert.  Ze vertelden zelfs dat Kyrigios ooit een supermarkt in was gelopen om boodschappen te doen voor mensen die geen geld hadden en nog viel het V-woord niet. In de supermarkt staan met Kyrgios en toch het onderwerp weten te duiken;  het zou knap zijn als het niet zo sneu  was. Kyrgios en Djokovic zijn allebei vegan. Daar. Nou ja, strikt genomen eet Djokovic plantaardig. Kyrgios is veganist. Dat zit zo: een veganist probeert zo min mogelijk dierenleed te veroorzaken als praktisch haalbaar. Dat is althans een vrij gangbare definitie. Een veganist zou daarom geen bont dragen en niet naar stierengevechten gaan. In documentaire Game Changers vertelde Djokovic dat hij plantaardig eet omdat hij daar de gezondheidsvoordelen van inziet. Een dergelijke herbivoor kan nog steeds in een bontjas naar stierengevechten gaan. Een veganist zou dat weigeren. Kyrgios stopte met het eten van dieren toen Australië werd verzwolgen door bosbranden en hij zich inzette tegen het leed dat het vuur veroorzaakte. De foto van een weerloze koala in brandend land, schijnt hem tot een inzicht gebracht te hebben dat hem deed stoppen met dieren eten. Het inzicht zal iets zijn geweest als dat dieren net zo hard kunnen lijden als mensen en het moreel niet te verantwoorden is ze te laten opsluiten, op transport te zetten en te slachten voor je tosti. Dat Djokovic alleen een plantaardig dieet volgt, mocht de pret van vegan internet niet drukken: ‘Een vegan finale!’ wordt daar geroepen. ‘Vegan vs. Vegan!’ In de mainstream sportverslaggeving wordt daar zo goed als niets over gezegd. We krijgen van alles over de finalisten te horen, maar niet dat dit een herbivorenfinale is. Het is of de carnisten die de verslagen leggen, er niet aan herinnerd willen worden dat ze zelf nog dagelijks dieren naar het slachthuis laten brengen, terwijl dat –  zo bewijzen die twee topfitte kerels op het centre court - duidelijk nergens voor nodig is. Bij de NOS kon je ook van alles over Kyrgios lezen, inclusief over het mogelijke mishandelen van een ex, maar niks over zijn niet langer mishandelen van niet-menselijke dieren. Het V-woord wil maar niet vallen, maar plantaardig won hoe dan ook. De veganist werd tweede, de herbivoor won. De commentator zei tenminste wel dat Djokovic de graskoning was van Wimbledon.  Carolina Trujillo is schrijfster.||https://www.nrc.nl//nieuws/2022/07/10/het-v-woord-a4136058
2022-07-11||Novak Djokovic wil maar één ding: de beste tennisser aller tijden worden||De populairste tennisser ter wereld zal Novak Djokovic nooit worden. Daar is het de 35-jarige Serviër ook niet om te doen. Hij wil  de allerbeste ooit zijn. De  meest succesvolle.  De tennisser die het langst de nummer één van de wereld was. De tennisser met de meeste hoofdprijzen. De tennisser met het meeste prijzengeld. Met andere woorden: The Goat,  The Greatest of All Time. „Ik droomde er op mijn vijfde  van ooit op Wimbledon te spelen toen ik Pete Sampras zag. En nu sta ik hier voor de zevende keer met de beker in mijn handen”, zei Djokovic na zijn gewonnen finale tegen  Nick Kyrgios. En daarmee evenaarde hij zijn grote voorbeeld uit de Verenigde Staten.  Djokovic is nu bijna de allerbeste ooit. Maar nog niet helemaal. Met zijn zevende Wimbledontitel –  zijn 21ste eindzege op een grandslamtoernooi – is hij hard op weg naar zijn ultieme doel. Djokovic is  de vijf jaar oudere Roger Federer (twintig titels) nu voorbij en staat er  nog eentje achter op de 36-jarige Rafael Nadal. Djokovic zal niet rusten voordat hij de belangrijkste  records in handen heeft. Bij die jacht stuit hij echter op  meer  tegenstand  dan  proftennissers uit een nieuwe generatie zoals   Kyrgios, Cameron Norrie, Jannik  Sinner en Tim van Rijthoven. Zijn lastigste tegenstander  van 2022: corona. Het virus  hield Djokovic al van de Australian Open en zal waarschijnlijk ook een succes op de US Open in de weg staan. Het is een beetje het levensverhaal van Djokovic. De tegenstand komt vaak uit onverwachte hoek. Maar dat lijkt hem juist sterker te maken. Dat was al zo in zijn vroegste jeugd in Belgrado waar hij de schuilkelders in moest voor  de NAVO-bombardementen. In de rij moest staan  voor voedsel. En tussendoor geïnspireerd door Sampras  op de bodem  van een leeggelopen zwembad tenniste. Hij leerde er vechten.   Djokovic gaf nooit op. Met succes. Als tiener kreeg hij in 1999 een plek aangeboden op de Tennis Academy van de Kroaat  Nikola Pilic in het  Duitse München. Ver weg van zijn vader Srdjan en zijn moeder Dijana, maar met hun steun. Moreel. Maar bovenal in financieel opzicht. De restauranthouders uit Servië namen lening na lening op voor de carrière van hun zoon. Zo leerde Djokovic  dat er  geen weg terug  was. Het succesverhaal begon voor  Djokovic in 2006 op de Dutch Open in Amersfoort. Op de gravelbanen van Sportpark de Bokkeduinen behaalde hij niet alleen zijn eerste toernooizege op ATP-niveau, maar begon ook de samenwerking met zijn coach Marian Vajda. En het was de eerste keer dat zijn toenmalige vriendin Jelena Ristic met hem meereisde. Ze zouden beiden een grote steun en toeverlaat worden voor Djokovic. Zijn emotionele ankers binnen en buiten de baan. Hij nam pas in april van dit jaar afscheid van Vajda. Zijn echtgenote zat bij de Wimbledon-finale   als zijn grootste fan  in de spelersbox een paar stoeltjes verder dan  zijn huidige coach Goran Ivanisevic.   Djokovic manifesteerde zich aan het begin van zijn loopbaan op een wijze die nogal wat kritiek opleverde. Binnen het profcircuit werd er met vreemde ogen gekeken naar zijn grappig bedoelde imitaties van andere tennissers. Het leverde hem de bijnaam Djoker op. Collega’s ergerden zich nog meer aan zijn hautaine gebaartjes, het lange gestuiter voor een service en het veinzen van blessures. De  ouders van Djokovic droegen destijds ook niet bij aan een beter  imago door op de tribune te gaan zitten met shirts waar teksten op stonden als  The New King is Born, terwijl Roger Federer en Rafael Nadal samen de prijzen verdeelden. Djokovic zag in dat hij sommige dingen anders aan moest gaan pakken om de strijd met Federer en Nadal echt aan te kunnen gaan. Daarbij zette hij een paar belangrijke stappen. Djokovic maakte zijn vader duidelijk dat zijn aanwezigheid langs de baan niet altijd gewenst was, al sloot hij zijn ouders  zondag na de finale op de tribune in de  armen.  En hij overwon een aantal fysieke problemen. Djokovic nam lenzen om zijn zicht te verbeteren, onderging een operatie aan zijn neus en begon een glutenvrij dieet. Djokovic groeide met zijn ‘elastieken benen’ uit tot  de fysiek  sterkste tennisser van het circuit.         Djokovic wist zich niet alleen te mengen in de tweestrijd tussen Federer en Nadal, maar wist hen langzaam maar zeker  te overvleugelen. En in 2021 leek hij na winst op de Australian Open, Roland Garros en Wimbledon op weg naar een Grand Slam   – het winnen van de vier grote toernooien in één kalenderjaar, wat in het proftijdperk bij de mannen alleen Rod Laver in 1969 lukte. Djokovic verloor echter in de finale van de US Open kansloos van de Rus Daniil Medvedev. De ultieme machtgreep bleef uit. Een mentale dreun. Djokovic kreeg een nog hardere klap te verwerken toen hij begin van dit jaar werd uitgesloten van de Australian Open na de weigering om zich tegen het coronavirus  te laten vaccineren. Op zijn favoriete grandslamtoernooi, dat Djokovic negen keer wist te winnen, had hij Federer en Nadal voorbij willen gaan. Het liep anders. Nadal richtte zich op verbluffende wijze op en zegevierde in Melbourne, en later ook in Parijs. De Spanjaard zette Djokovic opnieuw in zijn schaduw. Maar niet voor lang. Op Wimbledon viel alles de kant van Djokovic op. Federer moest geblesseerd afzeggen, Medvedev werd als Rus de toegang tot Wimbledon geweigerd en Nadal moest zich voor de halve finales tegen Kyrgios met een buikblessure terugtrekken. Djokovic bewees op Wimbledon dat hij met afstand de meest constante tennisser was. Misschien met een mindere service dan Kyrgios, met iets minder vechtlust dan Nadal en met minder steun van het publiek dan Norrie, maar alles bij elkaar  was Djokovic de meest complete  speler. De finale tegen de Australiër Nick Kyrgios was illustratief voor het toernooi van Djokovic. Of misschien wel voor zijn hele loopbaan. Na een weifelend begin en het verlies van de eerste set stond, zoals zo vaak, Djokovic op. De Serviër schakelde vanuit een achterstand in alle opzichten een tandje bij. Zowel fysiek als mentaal bleek Djokovic in vier sets sterker dan het enfant terrible Kyrgios: 4-6, 6-3, 6-4 en 7-6. Hij kreeg een staande ovatie van het publiek op het centre court waar Djokovic sinds 2013 nooit meer een partij verloor. Het applaus was eerder uit respect, dan  uit liefde. Nole  kon er niet mee zitten. Hij was in Londen – net zomin als Kyrgios –  uit geweest op de populariteitsprijs van The All England Lawn Tennis & Croquet Club.||https://www.nrc.nl//nieuws/2022/07/10/novak-djokovic-wil-maar-een-ding-de-beste-tennisser-aller-tijden-worden-a4136057
2022-07-11||&#8216;VVD-prominent Neelie Kroes lobbyde voor Uber, in strijd met EU-regels&#8217;||Neelie Kroes, oud-Eurocommissaris en VVD-prominent, zou in 2015 en 2016 in het geheim hebben gelobbyd voor het Amerikaanse bedrijf Uber, terwijl dat verboden was door de Europese Commissie. Kroes zou onder meer premier Mark Rutte, Henk Kamp en andere Nederlandse ministers hebben benaderd. Dat zou blijken uit de Uber Files, meer dan 124.000 documenten die in handen zijn van The Guardian en het Internationaal Consortium van Onderzoeksjournalisten (ICIJ). In Nederland deden Investico, Trouw en Het Financieele Dagblad onderzoek naar de documenten.  Uit de documenten zou blijken dat Kroes, nadat ze in 2014 aftrad als Eurocommissaris, toestemming heeft gevraagd om voorzitter te worden van een adviesraad van Uber. Dat verzoek is afgewezen door de Europese ethische commissie en voorzitter Jean-Claude Juncker van de Europese Commissie. Ze moest zich houden aan een zogeheten afkoelperiode van achttien maanden, om belangenverstrengeling te voorkomen. Die periode duurde voor Kroes van november 2014 tot mei 2016. In 2015 benaderde ze toch, namens Uber, onder anderen premier Mark Rutte (VVD) en de ministers Henk Kamp (Economische Zaken, VVD) en Melanie Schultz (Infrastructuur en Milieu, VVD) en Jeroen Dijsselbloem (Financiën, PvdA).  Uber zou de relatie met Kroes zo gevoelig hebben gevonden dat medewerkers meermaals werden geïnstrueerd die geheim te houden. In mei 2016, als de afkoelperiode net is afgelopen, wordt Kroes alsnog aangesteld als lid van de adviesraad van Uber. In een reactie zegt Kroes tegen Investico en het Financieele Dagblad dat ze geen „formele of informele rol” bij Uber had voor haar officiële aanstelling. Ze zegt dat ze wel toestemming had om zich in te zetten namens StartupDelta, een belangenclub voor startende technologiebedrijven. Uit de gelekte documenten zou daarnaast blijken dat de huidige Franse president Emmanuel Macron een „geheime deal” zou hebben bemiddeld met oppositieleden in het Franse kabinet, toen hij nog minister van Economische Zaken was. Uber zou een controversiële dienst hebben stopgezet in ruil voor lichtere regels voor andere diensten. The Guardian zegt dat uit onder andere sms-berichten blijkt dat Macron buitengewoon veel moeite heeft gedaan om de lobbycampagne van Uber te ondersteunen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/10/vvd-prominent-neelie-kroes-lobbyde-voor-uber-tegen-regels-van-de-eu-a4136053
2022-07-11||Column | We hebben een ander beeld van Afrika nodig||
		Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
	 

							Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
						
 
 

								Meer artikelen van Louise Fresco
							
 Hoelang zou het nog duren voordat Netflix of een andere streamingdienst een Afrikaans equivalent van Borgen produceert? U weet wel, die Deense serie, waarvan met name het vierde seizoen haarscherp de actuele dilemma’s van meer of minder goedwillende politici blootlegt. De vondst van olie in Groenland en de wens van de lokale bevolking die te exploiteren en zo hun onafhankelijkheid te bewerkstelligen veroorzaken politieke conflicten in Kopenhagen tussen en binnen partijen die milieu hoog in het vaandel hebben. Uiteindelijk blijken bijna alle belanghebbenden, inclusief de journalistiek, zelf een speelbal van de grote geopolitieke machten. Het tableau rondom de hoofdpersoon, de vrouwelijke minister van Buitenlandse Zaken, krijgt diepte dankzij een opstandige zoon en haar ambassadeur voor Arctische gebieden die verliefd wordt op een Groenlandse ambtenaar. Het zijn elementen die je zo naar elk land zou kunnen omzetten, maar in Afrika nog extra diepte krijgen dankzij grootschalige corruptie bij de uitbuiting van natuurlijke hulpbronnen, effecten van droogte, hemeltergende ongelijkheid en tegelijk de enorme zelfredzaamheid. Voor mijn part geen Borgen, maar wel een andere serie die ons beeld van Afrika kan verdiepen en nuanceren. Afrika is groot, zeer divers, cultureel en ecologisch, en heeft een enorm potentieel om zich te ontwikkelen. Helaas kent men het continent vooral van ijzingwekkende tochten van vluchtelingen, aanslagen door islamitische facties en hier en daar een wildpark en een fraaie kust. Europa kan zich echter niet permitteren de ogen te sluiten voor de complexe werkelijkheid aan de andere kant van de Middellandse Zee. De oorlog in de Oekraïne heeft dat nog eens onderstreept. De historicus Timothy Snyder stelt dat de Afrikaanse hongersnoden een noodzakelijk, strategisch onderdeel van die oorlog zijn. Het afsnijden van exporten uit Oekraïne leidt tot tekorten die massale migratie uit Afrika naar Europa veroorzaken en dus instabiliteit in het land van herkomst en dat van aankomst. Daarboven komen Afrikaanse hongerdoden goed uit in Poetins propagandaoorlog zodat hij Oekraïne daarvan de schuld kan geven. De Afrikaanse landen hebben zich tot nu neutraal of positief opgesteld. Slechts een kleine meerderheid van 28 landen hebben de VN-resolutie waarmee de Russische invasie werd veroordeeld gesteund, 25 onthielden zich van stemming of waren afwezig. Dit weerspiegelt de Russische invloed op het continent, die gevoed wordt door de Russische behoefte aan grondstoffen en aan het creëren van een nieuwe geopolitieke invloedssfeer. Zolang Afrika een blinde vlek voor de meeste Europeanen is, spelen ze Poetin in de kaart. Verdere destabilisatie van Afrika aan de zuidelijke flanken van Europa is in zijn spel alleen maar welkom. Een Afrikaanse versie van Borgen zou kunnen helpen om Afrikanen herkenbaar te maken voor Europeanen in hun twijfels en verleidingen, hun worsteling met democratische waarden en de verleiding van autoritaire regimes. Maar nog belangrijker, het kan laten zien wat het werkelijke vraagstuk is in Afrika: niet het verdelen van de koek onder een jaloerse elite, maar het vergroten van de koek door gestage economische groei. Want dat is de fundamentele verklaring van het verschil tussen Zuidoost-Azië en Afrika: economische groei heeft Bangladesh en Vietnam binnen een generatie getransformeerd. De sleutel: politieke wil en ontluikende publieke instituties. En waarschijnlijk ook de groeiende rol van vrouwen.  Een Afrikaanse Borgen zou het wangedrag van de elite als ook de oprechte intenties van sommige spelers kunnen tonen, net als de veerkracht van degenen die zich aan armoede ontworstelen. Kunst en entertainment brengen meestal geen revolutie, maar wel een spiegel voor de middenklasse en het begin van een debat over ontwikkeling, daar en hier.||https://www.nrc.nl//nieuws/2022/07/10/we-hebben-een-ander-beeld-van-afrika-nodig-a4136056
2022-07-11||Wat betekent de omgekeerde Nederlandse vlag?||Op de groene akkers tussen Amsterdam en Purmerend wappert de Nederlandse vlag – ondersteboven. Hier in de gemeente Waterland  hangt hij aan tuinhekken, in voortuinen, in de wei en op bruggen over de snelweg. Soms hangt er een spandoek naast met „Help!”, „Geen boer, geen voer” of „Wij steunen de boeren”. Soms wappert er een rode boerenzakdoek naast. Maar veel vaker alleen de omgekeerde driekleur: blauw, wit, rood. En niet alleen in Waterland, ook in  de Noordoostpolder, Friesland, Zeeland, in het Groene Hart, de Gelderse Vallei, de Achterhoek. Buiten de steden is het symbool van verzet tegen de nieuwste stikstofplannen van het kabinet overal zichtbaar.    Een omgekeerde vlag betekende vroeger in de scheepvaart dat het schip in nood verkeerde De omgekeerde vlag werd voor het eerst gebruikt in 2019 tijdens boerendemonstraties in Den Haag,   en dook vervolgens op bij  demonstraties tegen het coronabeleid,  vorig jaar. Het is een teken dat  stamt uit de zeevaart: een omgekeerde vlag betekende vroeger dat het schip in nood verkeerde. Sinds een maand zie je ze overal op het platteland.    Zowel in het Reformatorisch Dagblad  als het Nederlands Dagblad klonk  kritiek op de omgekeerde driekleur. „De boerenzakdoek is een beter, want exclusiever symbool van het boerenprotest”, schreef politiek redacteur Gerard Beverdam afgelopen vrijdag in het ND. „Met de vlag op z’n kop kies je juist het symbool van complotten, vermeende onderdrukking en anti-overheidsdenken”. Toch hebben veel mensen de behoefte  hun onvrede te uiten over het landbouwbeleid, zegt Henry Wentink (47), inwoner van het Gelderse Didam. Om de buitenspiegels van zijn auto zitten grote boerenzakdoeken gewikkeld. Hij is geen boer, maar hij steunt ze wel, vertelt hij in zijn achtertuin.  Wentink  behoort tot de 600.000 Nederlanders die werken in de agrarische sector. Al jaren bezoekt hij boeren in de Achterhoek en de Liemers namens tractorenproducent John Deere. „Ik voel me de laatste tijd een sociaal werker: ik ben alleen maar verdrietige boeren aan het aanhoren.” In deze regio, op de grens van Wehl en Didam in de Achterhoek, moeten de veehouders gezamenlijk  12 procent inkrimpen, volgens de nieuwste plannen. Collega’s verderop moeten met wel 58 procent krimpen, vertellen veehouder Richard Lucassen (51) en zijn vrouw Suzan (49).  In hun wei, vlakbij de weg, hangt een omgekeerde Nederlandse vlag, naast een groot spandoek met daarop de tekst „met boerenverstand voed je het land”.  Het echtpaar Lucassen  heeft  zelf een kleine boerderij met vijftig koeien. Richard: „Ze staan elke dag in de wei, we zorgen goed voor ze.” Hij voelt veel steun van de lokale bevolking, zegt hij. „Die begrijpen ons wel”. Lucassen heeft geen goed woord over voor de beleidsmakers die nieuwe plannen bij de boeren „over de schutting gooien”. „Voor hen voelt het als een klus, ver weg, die geklaard moet worden. Voor ons is het de bedreiging van ons bestaan. Ons uitkopen met geld? Geld? Ik woon hier al mijn hele leven, mijn vader was boer. Als ik u geld geef, staat u dan ook uw kind af?” De meeste inwoners van Wehl en Didam vinden  de omgekeerde vlag geen aanstootgevend symbool, zegt  Henry Mentink: „Ik begrijp de algehele ontevredenheid over de regering. Ja, er is een stikstofprobleem, maar dat ligt niet alleen bij de boeren. En zij hebben juist het idee dat ze álles hebben gedaan om uitstoot te verminderen. Ze kochten fosfaatrechten, kochten luchtwassers. En nu worden ze alsnog van de kaart geveegd.”  GroenLinks-Kamerlid Laura Bromet was dit weekend een target van nepnieuws na een tweet over de omgekeerde vlag. Bromet, stikstofwoordvoerder van de partij, had donderdagavond een foto getwitterd van een Mercedes met omgekeerde vlag op de motorkap. „Gouden tijden voor de vlaggenfabriek”, schreef ze erbij. De auto stond voor een kerk, een bordje wees naar een begraafplaats verderop. Twitteraars en rechtse online media beweerden dat het om een rouwwagen ging bij een begrafenis van een boer die zelfmoord had gepleegd.  Na een storm van kritiek en aanvallen verwijderde Bromet haar Twitter-account. Bewijs voor de claim werd nergens gegeven. De foto werd donderdag genomen bij de Hervormde Kerk in Ilpendam. Volgens een omwonende is de auto van een buurtbewoner en was er geen uitvaart gaande. De auto blijkt bovendien geen rouwwagen: een check van het kenteken leert dat het een ‘gewone’ Mercedes-sedan is. Dezelfde auto, met omgekeerde vlag op de motorkap, was eerder al te zien op een boerenprotest op de Dam in Amsterdam.||https://www.nrc.nl//nieuws/2022/07/10/overal-omgekeerde-nederlandse-vlaggen-2-a4136055
2022-07-11||De minst diplomatieke diplomaat in Berlijn||Een goede graadmeter van de Duits-Oekraïense betrekkingen was de afgelopen maanden de Twitter-tijdlijn van de Oekraïense ambassadeur in Berlijn, Andrej Melnyk. „Lafaards”, schreef hij  bij een Spiegel-interview waarin kanselier Olaf Scholz (SPD) spreekt over zijn angst voor een kernoorlog. „Het morele failliet van een grote Duitse filosoof”, becommentarieerde Melnyk een bijdrage van Jürgen Habermas over de Duitse rol in de Russische oorlog in Oekraïne. „Pseudo-intellectuele losers”, schreef Melnyk over een aantal intellectuelen die in Die Zeit voor een wapenstilstand pleitten.  Sinds Andrej Melnyk (46) in 2014 ambassadeur in Duitsland werd, is hij met afstand de minst diplomatieke diplomaat in Berlijn. Op zaterdag werd via de website van de Oekraïense president bekend dat Melnyk uit zijn functie is gezet, net als de ambassadeurs in Noorwegen, Tsjechië, Hongarije en India. De beslissing wordt niet verder gemotiveerd.  De afgelopen maanden pleitte Melnyk, een jurist, in talkshows en kranteninterviews onvermoeibaar voor méér Duitse wapenleveranties aan Oekraïne. Hij deinsde er niet voor terug politici  de oren te wassen met de fouten uit de recente Duitse buitenpolitiek – de aanleg van Nord Stream 2, bijvoorbeeld, en de vergoelijkende houding van de SPD, de partij van kanselier Olaf Scholz, tegenover Rusland – en die fouten als argument te gebruiken waarom Duitsland nu juist méér zou moeten doen.  Die argumentatie schoot veel SPD’ers in het verkeerde keelgat. Staatssecretaris Sören Barol (Huisvesting, SPD) noemde Melnyk in een inmiddels gewiste tweet „onuitstaanbaar”.  Maar tussen Melnyk en veel Duitse bewindspersonen boterde het ook al lang voor de Russische inval in Oekraïne niet. In gesprek met de Frankfurter Allgemeine Sonntagszeitung zei Melnyk dat hij al jaren een soort toegangsverbod heeft in het ministerie van Buitenlandse Zaken en in het Kanzleramt. Ze wilden er Melnyks gedram, zijn kritiek op Nord Stream 2, zijn verzoeken om defensieve wapens,  niet meer horen. Daarom, aldus Melnyk, begon hij steeds meer met journalisten te praten.   De omgang met Melnyk zegt veel over de Duitse blik op Oekraïne. Uren na de Russische inval, zo vertelt Melnyk het verhaal, zei de Duitse minister van Financiën Christan Lindner (FDP) met een „beleefd glimlachje” tegen Melnyk dat de Oekraïners toch nog maar „een paar uur” hadden, en dat wapenleveranties, of sancties, dus zinloos zouden zijn. In de talkshow Anne Will zei een Duitse sociaal-psycholoog met opgeheven vingertje tegen Melnyk dat hij maar eens moet luisteren, omdat de Duitsers met hun oorlogservaring goede redenen hebben om geen wapens te willen leveren.  In de verwijzing naar de eigen geschiedenis vermengt zich in Duitsland vaak een soort beschaamde nederigheid met morele superioriteit: de Duitsers hebben de wapens al lang achter zich gelaten. En als het gaat over de schuld die Duitsland tegenover de Sovjet-Unie heeft vanwege de miljoenen doden die daar vielen in WOII, gaat het eigenlijk altijd over Rusland, en amper over de andere post-Sovjetstaten als de Baltische staten of Oekraïne.   De Duits-Oekraïense geschiedenis bracht Melnyk uiteindelijk in de problemen. In een interview ontkende Melnyk dat de Oekraïense nationalist Stepan Bandera een „massamoordenaar” was. Bandera is omstreden in Oekraïne: sommigen zien hem als vrijheidsstrijder, in 2010 is hij door de toenmalig president Viktor Joetsjenko tot nationale held uitgeroepen. Maar hij was ook een antisemiet die met de nazi’s collaboreerde. Daarmee geconfronteerd zei Melnyk: „Collaborateurs waren er in heel Europa.” De Israëlische ambassade in Berlijn verweet Melnyk het bagatelliseren van de Holocaust. Het Oekraïense ministerie van Buitenlandse Zaken distantieerde zich van Melnyks uitspraken.  Een week later is het ontslag van Melnyk een feit. Het ontslag van de andere vier ambassadeurs laat ruimte voor de interpretatie dat dit zuiver routinematig is. Het is evengoed denkbaar dat president Zelensky een nieuwe impuls wil geven aan de betrekkeningen met Duitsland, met in Berlijn een ambassadeur  die wel welkom is bij de kanselier en op Buitenlandse Zaken, en die zich iets minder provocerend uit.  Uit Kiev klonk de afgelopen maanden niettemin ook lof   voor Melnyk: volgens een adviseur van Zelensky „vocht Melnyk als een leeuw”. ||https://www.nrc.nl//nieuws/2022/07/10/de-minst-diplomatieke-diplomaat-in-berlijn-a4136054
2022-07-11||Herbie Hancock, Diana Ross en Ron Carter swingen op North Sea Jazz||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/10/de-mooiste-fotos-van-north-sea-jazz-2022-a4136044
2022-07-11||Oud en ziek je vakantiehuis uit moeten, want recreatie gaat voor||Zag de rechter in eerste instantie iets over het hoofd? Had de gemeente ook van de dwangsom af kunnen zien? Welk algemeen belang was er nu gediend met ontruiming van deze recreatiewoning? Staatsraad Eric Helder zoekt naar een gaatje in het dossier dat vandaag voor hem ligt. De casus is nogal schrijnend. Een ouder echtpaar van 85 en 83 jaar dat anderhalf jaar geleden door een last onder dwangsom van de gemeente hun recreatiewoning moest ontruimen en verkopen. Zij overtraden het bestemmingsplan, omdat ze er permanent verbleven, zo bleek in 2019. Dat ontkent hun gemachtigde niet, maar ze legt er wel een deken van verzachtende omstandigheden omheen. Een gepensioneerd stel dat op reis ging en in Nederland alleen een pied-à-terre nodig had – en dat vonden in een recreatiewoning. Uitvalsbasis voor hun noden hier: zorg, familie, sociaal contact. Op de huizenmarkt is niks anders te vinden. Door hun falende gezondheid kwam er een einde aan het reizend bestaan. De recreatiewoning bood uitkomst, in afwachting van een zorgwoning waarvoor het stel, inmiddels beiden ziek, op de wachtlijst staat. Vorige zomer kreeg de gemeente gelijk van de rechter. Bij een tweede controle werd vastgesteld dat het stel er nog steeds zat, waarna de gemeente de dwangsom verbeurd verklaarde. Althans, 2.500 euro ervan – de andere drie termijnen waren verjaard. Bij de eerste controle was al een last onder dwangsom van maximaal 10.000 euro uitgereikt. Het stel koos eieren voor hun geld. De familie betaalde de dwangsom, verkocht het huis en verhuisde naar een aanleunwoning. Vooral de dwangsom stoorde ze. Die vonden ze „niet menselijk”. Een dwangsom is geen boete, verklaart de gemachtigde, maar een prikkel om aan een ongewenste situatie een einde te maken. Als dat is gebeurd, vervalt de noodzaak ervoor. De gemeente vindt van niet. Als er geen dwangsom was opgelegd, had het echtpaar nooit gekozen voor een aanleunwoning in plaats van nog langer wachten op de gewenste zorgwoning.  Overigens had de gemeente geen inzicht in de sociale en medische situatie van het echtpaar. Hun gezondheid leek de gemeente niet zodanig slecht dat er niet gehandhaafd zou mogen worden. Het dilemma zorgwoning/aanleunwoning was ook niet voorgelegd. En als dat wel was gebeurd? „We proberen vaak wel een gulden middenweg te vinden”, zegt de ambtenaar. Een dwangsom zien we als straffen, als plagen door de overheid De gemachtigde van het paar  maakt een punt van de aanleunwoning – dat was een keuze „uit ellende” en niet passend. De vrouw, die het ernstigst ziek is, zou mede daardoor uiteindelijk opgenomen moeten worden. En dat zou bij een zorgwoning, waarbij alles onder één dak is, niet hoeven. „Ze namen genoegen met een mindere woning. Ze konden niet eerder, anders of later een einde aan hun recreatiewoning maken.” Wat heeft een dwangsom nu nog voor zin? „Dat zien we als straffen, als plagen door de overheid.”  Die dwangsom van 2.500 euro, zegt de staatsraad, is wel veel geld, maar exorbitant is het niet. Misschien wel evenredig aan de overtreding? Dan vat de gemachtigde vlam. „Het gaat niet om de 2.500 euro, maar om een rechtbank die vindt dat je zó met mensen om mag gaan. Het zijn mensen, geen bsn-nummers.” En kan de gemeente uitleggen waarom permanente bewoning een probleem is? De recreatiefunctie is het beschermen waard omdat er óók burgers zijn die zich reizen in het buitenland niet kunnen veroorloven, wordt fijntjes verteld. Permanente bewoning heeft nadelen. Het gebruik is intensiever, er ontstaan „meer bijgebouwen”.  Elf weken later oordeelt de Afdeling dat noch het invorderen van de dwangsom noch het woonverbod onevenredig waren. Ook de bezwaren tegen de handhaving worden afgewezen. Hun medische problemen zijn geen argument om onder een dwangsom uit te komen. „Als een last eenmaal is opgelegd, moet deze ook worden geëffectueerd”.  Afdeling Bestuursrechtspraak: Eric Helder Gemeente Putten:  Hans Vooren Familie van den B.: Kim Wittop Koning 
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/07/10/oud-en-ziek-je-vakantiehuis-uit-moeten-want-recreatie-gaat-voor-a4136050
2022-07-11||Charismatische Harry Styles is in de Ziggo Dome een grote ster||Het lijkt alsof er een kip is kaalgeplukt in de Ziggo Dome. De grond is bezaaid met veren in felroze, oranje en wit. De tienerfans van Harry Styles kleden zich net zo flamboyant als de raadselachtige popster. En dat betekent: plateauschoenen, hartenbrillen, seventies broeken met psychedelische prints en veren boa’s in alle kleuren. Sinds zijn vertrek uit boyband One Direction wist de Britse zanger zich op te werken tot Grote Popster. Dit jaar versloeg hij Adèle als best verkopende artiest met zijn bejubelde derde soloalbum Harry’s House en pakte hij muziekfestival Coachella in als headliner. Als hij opkomt bij ‘Music for a Sushi Restaurant’, het eerste nummer van zijn door seventies rock geïnspireerde laatste album, moet hij zijn stem nog even vinden. Scattend raakt hij bijna buiten adem, maar hij is meteen op zijn gemak op het podium, vol knipoogjes en glimlachjes. Hij draagt een babyblauw en roze discopak dat Freddy Mercury niet zou hebben misstaan. De kolossaal charismatische popster, die recensenten bijna altijd de woorden ‘genderfluïde’ en ‘stijl’ doet gebruiken, is wel vergeleken met Prince en David Bowie. Maar zijn muziek,  geworteld in de klassieke rocksound van One Direction, maakt deze vergelijking niet waar. Halverwege de show belt hij de vader van een meisje dat hem nog niet heeft durven vertellen dat ze op meisjes valt. Haar vaders reactie – ‘ik houd van je en kan niet wachten om je te zien’ Zijn set heeft een geweldige opbouw met het uitbundige ‘Adore You’ als hoogtepunt van een spetterend begin. Hierin kiest hij slim voor de veilige tweede stem; de fans vullen de hoge ‘aaaaah-haaa-ha-ha’ s’ van het heerlijk uitbundige refrein wel in. Er volgen ingetogen singer-songwriter nummers over een meisje dat nooit (onvoorwaardelijke) liefde heeft gekregen van haar eigen familie (‘Matilda’) en vriendjes die niet weten wat je waard bent (‘Boyfriends’). Hij zingt ze prachtig meerstemmig, enkel onder begeleiding van een akoestische gitaar. Het zijn troostrijke liedjes die balsem zijn voor een ontregeld tienergemoed.   Styles heeft een uitgesproken positieve boodschap over verbinding, zelfacceptatie en liefde die hij vooral in de talrijke charmante interacties met het publiek naar voren brengt. Halverwege de show belt hij de vader van een meisje dat hem nog niet heeft durven vertellen dat ze op meisjes valt. Haar vaders reactie – ‘ik houd van je en kan niet wachten om je te zien’ – is net zo hartverwarmend als die van haar huilende vriendinnen. Harry Styles, vorige week bij zijn concert in Parijs. Foto Anthony Pham
 Bij ‘Lights up’ doet Styles de regenboogvlag om en vuurt hij onder luid gejoel het publiek aan met zijn geringde hand om mee te zingen met het hartverwarmende gospelkoor. Styles is openlijk sympathisant met zijn non-binaire, niet-heteroseksuele medemens. Soms voelt dat een beetje sociaal wenselijk; tegelijkertijd is het natuurlijk een belangrijke boodschap.   Na het vrolijke psychedelische poprocknummer ‘Treat People With Kindness’ en One Directions grote hit ‘What Makes You Beautiful’ gaat hij in volle vaart door met catchy pop-nummers van zijn laatste album, ‘Late Night Talking’, en ‘Love of My Life’. Hij houdt de nummers kort en wervelend. Zijn oude, met een Grammy bekroonde, hit ‘Watermelon Sugar’ raffelt hij helaas wat af en dan volgt toch ook nog de onuitgebrachte track ‘Medicine’ op veler verzoek. In zijn songteksten zitten raadselachtige metaforen maar dat vergeet iedereen die het geboren podiumdier ziet, dansend met de heupen van Elvis en de jive-vingers van John Travolta, terwijl hij het sprankelende popnummer ‘As It Was’ zingt. Styles heeft charisma waarbij het licht van iedere podiumspot verbleekt – en dit maakt hem tot een grote ster. Pop Harry Styles. Gezien: 9/7 Ziggo Dome, Amsterdam. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/10/charismatische-harry-styles-is-in-de-ziggo-dome-een-grote-ster-a4136049
2022-07-11||Vijftien doden bij raketaanval op appartementencomplex Donetsk||Zeker vijftien mensen zijn zaterdagavond omgekomen bij een Russische raketaanval op een appartementencomplex in de stad Tsjasiv Jar, in de oblast Donetsk, een van de zelfverklaarde autonome regio’s. Dat schrijft de Oekraïense gouverneur Pavlo Kyrylenko zondag op Telegram. Er zouden nog zo’n vierentwintig anderen onder het puin bedolven zijn.  Vijf mensen werden tot dusver levend gered, zegt de gouverneur, maar de reddingsoperatie is nog bezig. Hulpdiensten hebben volgens Kyrylenko al 99 ton puin van het gebouw, dat vijf verdiepingen hoog was, geruimd. Er is contact met een aantal mensen dat bedolven werd.  De stafchef van de Oekraïense president Volodymyr Zelensky, Andri Jermak, noemde de aanval op het complex zondag een „terroristische aanslag door een terroristisch land”. ||https://www.nrc.nl//nieuws/2022/07/10/vijftien-doden-bij-raketaanval-op-appartementencomplex-donetsk-a4136047
2022-07-11||‘Ik zie in de heele natuur expressie, en als ’t ware een ziel’||Het is nog niet helemaal donker en ik kijk door de hoge ramen naar buiten, waar de iep zich tegen de hemel aftekent als een donkere massa, met los daaruit blaadjes die zomaar tegen het diep-heldere avondblauw lijken te zweven. In gedachten noem ik het allemaal op tegen  mezelf – een van die vele saaie, beschrijvende passages uit het dagelijks leven waar het eigen hoofd je op trakteert. Alsof er altijd iemand op de hoogte gehouden moet worden van de eigen belevenissen, vaak in de derde persoon: ‘Ze fietste terug van Pilates over de stille landweg langs het nog groene koren’ enz.   Enfin, die iep, die avondschemering, de natuur buiten de ramen. Laten we het tenminste maar natuur noemen, al staat die iep in de tuin. Ik zit binnen  met een boek op schoot, de catalogus van het wondermooie werk van Etel Adnan (1925-2022), een schilder die de natuur in kleurige vlakken met een paletmes weergaf.  Kleur als taal heet de catalogus en in het artikel ‘De bevrijding van de kleur’ wordt Van Gogh geciteerd die schreef dat kleuren op zichzelf betekenis hebben. Je gelooft het meteen als je naar zijn en naar haar werk kijkt. Ik zou wel  een hele dag tegenover die kleurvlakken van Adnan willen zitten, ze moeten bij mij komen wonen, ik moet ze elke dag kunnen zien, ze zijn het leven zelf!  Zulke woelingen van verlangens treden in je op als je iets ziet dat je om niet makkelijk op te helderen redenen sterk aangaat. Zoals je soms een landschap wilt zíjn, bloemen wilt opeten, zo wil ik een ongetiteld werk uit 1970 beleven door tegelijkertijd naar die kleuren te kijken én in een smal Kretenzisch straatje te zitten dat naar zee afloopt. Ik voel de nog frisse warmte van de ochtend en de koelte van de schaduw, zie het veelkleurig wit van huizen en straat, de blauwe zee daarbeneden – warmte en koelte, dat is wat dit schilderij lijkt uit te drukken, maar dan in de hoogste vorm, zoals ze werkelijk zijn. Waarom ik opkeek van het boek en naar buiten was vanwege dit citaat van Vincent van Gogh: „Ik zie in de heele natuur, b.v. in boomen, expressie en als ’t ware een ziel.”  Zo’n citaat roept nog een ander gevoel wakker. Jaloezie. Ik denk dat Van Gogh en Adnan iets beleven aan de wereld wat ik niet beleef. Ik voel geen ziel in de natuur. Hoe gretig de ogen het landschap ook opslokken, hoe je ook gedachteloos en toch vervuld kan zitten kijken aan de rand, ja altijd aan de rand van een landschap, een korenveld, een water – een ziel is daar niet, voor mij. En ik wilde dat het wel zo was. Zoals ik wilde dat ik kleuren ook kon aanvoelen als ‘waarheid’ – kon ik maar geloven in die grote metafysische waarheid achter alles!  En wat zou ik dan willen met die ‘waarheid’? Ik weet het niet. Misschien is waarheid gewoon een ander woord voor het verlangen vervuld te zijn, dus juist niet meer te verlangen.  De Poolse dichter Zbigniew Herbert schreef: „Ik dank U Heer dat U de wereld mooi en verscheiden hebt geschapen” en Gerald Manley Hopkins schreef verrukkelijk: „Glorie zij God voor bontigheid”.  Zij lijken een niet-verlangende beleving van de natuur te hebben gevonden, die toont hun een scheppende God. Wat denkelijk weer een ander woord is voor die ziel die van Gogh overal in voelde. Je kunt de boom niet nader komen, je niet via de kleur de waarheid toeëigenen, geen God prijzen in wie je niet gelooft. Maar het kan tegelijkertijd allemaal wel. Dankzij de kleuren die, inderdaad, uit zichzelf iets uitdrukken. Iets. Alles. ||https://www.nrc.nl//nieuws/2022/07/10/ik-zie-in-de-heele-natuur-expressie-en-als-t-ware-een-ziel-a4136046
2022-07-11||Aanklager Iryna Venediktova is de meest zichtbare vrouw in de Oekraïense strijd om soevereiniteit en veiligheid|| Hoe ga je als procureur-generaal te werk  wanneer je ziet „dat mensen die gewoon aan het winkelen zijn of liggen te slapen in hun eigen bed worden gedood met raketten. Als kinderen en hun moeders die Russische soldaten ontvluchten worden neergemaaid met tanks”? Iryna Venediktova, de baas van het Openbaar Ministerie in Oekraïne, heeft in ruim vier maanden oorlog elke dag tussen de tweehonderd en driehonderd meldingen gekregen van  „meest vreselijke en onmogelijk te vergelijken misdaden”   die de Russische invasiemacht pleegt tegen de Oekraïense bevolking. En als we president Vladimir Poetin moeten geloven, is de ellende nog maar net begonnen. De aanklager wil de  misdaden van Russen en hun handlangers allemaal vervolgen, zegt ze. En snel een beetje. Ook de moorden, verkrachtingen, plunderingen en martelingen gepleegd in gebieden waar Oekraïne niet langer controle over heeft. Tot in Rusland wil ze militairen en hun leiders achtervolgen. Ze heeft geen illusies dat Russische militairen veel waarachtig nieuws zien, maar ze hoopt dat zij én hun politieke bazen meekrijgen dat ze „de Oekraïense wet en het internationaal recht niet zullen ontlopen”. Waar ze kan verschijnt Venediktova (43) zelf op de plaats delict. Nadat een winkelcentrum is gebombardeerd, lichamen onder het puin van flats worden uitgegraven of een dorp is bevrijd van wekenlange, gewelddadige bezetting. In kogelwerend vest en omringd door beveiligers en camera’s bezoekt ze de plekken des onheils. Daarnaast duikt ze buiten Oekraïne op om internationale bijstand te vragen, zoals komende donderdag in Den Haag. Venediktova is daardoor de meest zichtbare vrouw in de Oekraïense strijd om soevereiniteit en veiligheid. Meestal werkt ze vanuit haar verbunkerde kantoor in Kiev, dat alleen kruip-door-sluip-door tussen zandzakken en onder camouflagedoeken te bereiken is. Hier weegt zij elke dag af welke Russische wandaden prioriteit krijgen én hoe dat niet ten koste gaat van corruptiebestrijding die Oekraïne ook moet doorzetten om ooit echt lid te kunnen worden van de Europese Unie. Tijdens een interview heeft Venedik-tova, in haar pre-politieke leven docent rechten aan de rechtenfaculteit in Charkov, een A4’tje meegenomen met grafieken van alle ruim twintigduizend oorlogsmisdaden, 1.500 collaboratie- en sabotage-acties, en honderden zogeheten ‘misdrijven van agressie’ en oproepen tot genocide, gepleegd door „de Russische autoriteiten die de Oekraïense staat proberen te vermoorden. Die telkens herhalen dat ons bestaan een historische vergissing is. Hun speeches zouden soort van grappig zijn, als wij onze geschiedenis niet zo goed kenden”.   Venediktova is zich er erg bewust van dat in Oekraïne ook nu geschiedenis wordt geschreven – Europese geschiedenis, oorlogsgeschiedenis en rechtsgeschiedenis. „Hoe wij de misdadigers vervolgen is studiemateriaal voor volgende generaties. Ik ben nu bereid er verantwoording over af te leggen en ik ben over twintig jaar daartoe bereid”, zegt ze. Hoe weegt u af welke van de duizenden misdrijven en verdachten voorrang krijgen? „Het is onmogelijk om echt prioriteiten aan te brengen met zulke aantallen wreedheden. Voor mij zijn zaken waarbij kinderen zijn omgekomen het belangrijkst. En  – praktisch gezien – de wandaden in het gebied dat inmiddels van bezetting bevrijd is. Het is erg belangrijk dat we in de regio rond Kiev, bijvoorbeeld in Boetsja, meteen zoveel mogelijk bewijs verzameld hebben. We hebben vijftien Russische militairen in hechtenis. Er zijn inmiddels zes mensen veroordeeld. „Wij richten ons nu vooral op oorlogsmisdaden. Er loopt in Oekraïne een discussie over de oprichting van een speciaal tribunaal om de genocide te vervolgen.   Hoe wij de misdadigers vervolgen is studiemateriaal voor volgende generaties Een VN-tribunaal zal er door Russische blokkade niet komen. En de meeste zaken zullen in absentia van de verdachten gevoerd worden. „We worden in ons werk beperkt doordat we geen toegang hebben tot het gebied waar de meeste misdaden plaatsvinden en geen contact hebben met mensen die gedeporteerd zijn uit bijvoorbeeld Marioepol. Maar onze strategie is wel om het hele beeld van het hele grondgebied van Oekraïne compleet maken. Met alle bewijs van hoe ze proberen Oekraïne als staat te vernietigen.” Internationaal is er wat kritiek dat Oekraïne wel erg voortvarend gearresteerde Russische soldaten veroordeelt. Bent u wel zorgvuldig genoeg? „Ik ben dol op deze vraag van buitenlandse journalisten. Het is het beste deel van elk interview! Want ik zit elke dag aan tafel  met Oekraïense media en maatschappelijke organisaties die roepen: waarom duurt het zo lang? Er zijn honderden verdachten in beeld, waarom vervolgen we nog niet meer militairen? Als mensen dit aanhalen als kritiek op mij kan ik alleen maar lachen. Wat is het argument om niet meteen te vervolgen? Kijk naar het Internationaal Strafhof. Dat bestaat nu twintig jaar en hoeveel zaken hebben ze afgerond? [Antwoord: 14, red.] Ik wil niet dat de slachtoffers van deze oorlog oud of dood zijn voordat we de daders verantwoordelijk houden.” Wat ook opvalt is dat de Russen die tot nu toe voor de rechter verschijnen, en soms levenslang krijgen, soldaten en onderofficieren zijn, terwijl commandanten die ook gevangen genomen zijn uitgeruild worden en zo vervolging en straf ontlopen. „Dit is een enorm ingewikkeld proces waar ik als aanklager geen deel van uitmaak. Het ministerie van Defensie bepaalt onafhankelijk wie zij uitruilen.” Maar u heeft er wel een mening over? Zou u voor het rechtsgevoel liever de hoger geplaatsten vervolgen? „Dat is min of meer vertrouwelijk. Ik probeer vanaf dag één de mensen die we oppakken te onderzoeken en vervolgen. Dus het is niet prettig als ze tijdens dat proces verdwijnen. In het ideale plaatje veroordelen we hem, zijn commandant, de generaal, de minister van Defensie en hun president. Maar we leven niet in een perfecte wereld.” Druist dat uitruilen van inmiddels honderden militairen niet in tegen uw gevoel van rechtvaardigheid?  „Vanuit het buitenland is het makkelijk praten over zulke rechtvaardigheid. Vergeet niet dat er met elke Rus die wij uitruilen een Oekraïens leven gered wordt. Misschien is het belangrijker dat onze eigen mensen thuiskomen. Wij spreken iedereen die uit Russisch gevangenschap terugkeert en hun verhalen zijn vreselijk. Ze omschrijven de Russische gevangenis als een martelkamer.” Iryna Venediktova is weinig aangedaan door de kritiek die ze krijgt, zegt ze zelf. „Ik ben daartegen sinds mijn aantreden in 2020 gevaccineerd. Mijn carrière binnen het OM begon als procureur-generaal en ik ben de eerste vrouw op deze positie. Ik ben zo overladen met kritiek dat ik er bijna immuun voor ben.” De voornaamste bezwaren tegen haar benoeming was dat ze als toenmalig parlementariër te loyaal zou zijn aan president Vlodymyr Zelensky en in tegenstelling tot haar voorganger te slap optrad tegen corruptie en georganiseerde misdaad. „Ik weet hoe het is om onder druk te staan.” Krijgt u voldoende internationale hulp om uw werk goed te kunnen doen? „Daar, euh, wordt aan gewerkt ... Aan de ene kant zie ik enorme mogelijkheden voor samenwerking met het Internationaal Strafhof en andere internationale partners. Het Strafhof is zelf actief en we hebben nu een gezamenlijk onderzoeksteam met zes landen en geld van de EU. Maar helaas is er niets ter plaatse, in het veld hier in Oekraïne. Er komen experts, onderzoekers en missies langs, maar ik heb praktische zaken nodig om Europa te beschermen tegen onrecht.” Zoals? „Ik vraag al maanden om software om bewijs te kunnen verzamelen en analyseren, zoals satellietbeelden. En die ons onderzoek beschermt tegen cyberaanvallen. Dat is een duur speeltje, maar het is noodzakelijk. Moet ik hier 15 jaar op wachten? Ik weet dat het geen Europese traditie is om haast te maken, maar gerechtigheid is erbij gebaat dat wij die software hebben.  „Na vier maanden vragen hebben we van de VS en het VK 350 kogelwerende vesten gekregen. Voor achtduizend aanklagers. Ik ben er blij mee, hoor! Al zou het voor onze veiligheid fijn zijn als er ook helmen bijgeleverd waren. Ondanks de Europese traditie van geen haast, is Oekraïne met een enorme vaart kandidaat-lid van de EU geworden. Komt u nu het land in brand staat nog toe aan de corruptiebestrijding en rechtsstaatshervorming die nodig zijn om echt lid te worden? „Ik denk dat veel mensen onvoldoende beseffen hoe Oekraïne letterlijk vecht voor lidmaatschap, sinds 2014 en met intensieve hervormingen. We zijn daar succesvoller in dan sommige Europese landen. Tussen 2019 en 2021 hebben wij het hele OM hervormd en is 35 procent van de aanklagers vervangen.  „Maar dat betekent niet dat we worden toegelaten. Enkele landen die de EU hebben opgericht  – en dan wijs ik niet naar Nederland, dat ook kritisch is over uitbreiding – hebben liever dat Oekraïne als dichtste buurland van Rusland niet bij de familie hoort. Ze zijn bang. Dat wij naast de agressor wonen lijkt de voornaamste reden voor weerstand.” Als Oekraïne niet tot de Europese Unie wordt toegelaten is dat een politieke beslissing, omdat sommige landen liever een buffer hebben tussen de EU en Rusland? „Precies! Maar ik heb dat niet zo gezegd.” Hoe gaat de berechting van Russische militairen er aan toe in Oekraïne? Op de eerste veroordeling in mei van een soldaat tot levenslang vanwege het doodschieten van een oudere man met fiets, volgden nog vijf vonnissen. Een tiental Russen staat nu terecht in regio’s die in Oekraïense handen zijn.  Zo loopt bij de districtsrechtbank  in Tsjernihiv  de zaak tegen sergeant Michaïl Koelikov (31), die in februari vanuit zijn tank op een flatgebouw in de noordelijke stad zou hebben geschoten, waarbij hij de   bovenste verdiepingen verwoestte. Er vielen geen doden of gewonden. Tijdens zijn eerste zitting eind juni was te zien hoe de gevangen sergeant door bewakers hardhandig van zijn cel naar de glazen kooi in de overvolle rechtbank werd gebracht. Koelikov, die gedurende het proces  met zijn handen achter zijn rug naar zijn gevangenispantoffels staarde, bekende mompelend op het gebouw te hebben geschoten. Hij kon worden opgepakt nadat  het Oekraïense leger daags na de beschadiging van het woongebouw en een Oekraïnse vrouw hem en zijn commandant vond in haar kippenhok. Al kon deze getuige hem tijdens de zitting niet met zekerheid identificeren. „Het was erg donker en hij is nu vermagerd”, zei de 68-jarige Olena Savenok tegen de rechter. Het opmerkelijkst aan de zaak is dat wel Koelikov terecht staat, maar zijn tankcommandant in aanloop naar het proces,  zonder enig medeweten van de aanklager, door het ministerie van Defensie werd uitgeruild tegen een Oekraïense krijgsgevangene. De rechtsgang voor majoor Leonid Sjtsjotkin, op wiens bevel Koelikov zei te hebben geschoten, is daarmee abrupt afgebroken. De strafeis tegen de sergeant is nog niet geformuleerd. Komende week gaat het proces verder en komt zijn pro bono door Oekraïne aangeboden advocaat aan het woord.||https://www.nrc.nl//nieuws/2022/07/10/aanklager-iryna-venediktova-is-de-meest-zichtbare-vrouw-in-de-oekraiense-strijd-om-soevereiniteit-en-veiligheid-a4136045
2022-07-11||PvdA stemt voor CETA in de Eerste Kamer||De PvdA zal komende dinsdag voor het handelsverdrag CETA stemmen in de Eerste Kamer. Dat zegt Eerste Kamerlid en woordvoerder op dit dossier, Ruud Koole tegen NRC. „De Eerste Kamerfractie is het daar na uitvoerige beraadslaging unaniem over eens.” Het betekent dat het omstreden handelsverdrag tussen de Europese Unie en Canada, dat al sinds 2017 gedeeltelijk in werking is, een meerderheid in de Eerste Kamer zal krijgen.  Het handelsverdrag werd in 2017 tijdens Rutte II al uitonderhandeld door toenmalig minister van Buitenlandse Handel Lilianne Ploumen (PvdA). Het zou importtarieven grotendeels weghalen en handel makkelijker maken. Toch stemde de PvdA-fractie in de Tweede Kamer in 2020 tégen de ratificatie van het verdrag. Ploumen maakte toen deel uit van die fractie. Het grootste struikelblok was destijds het ICS: het onafhankelijke arbitragehof waar bedrijven kunnen procederen voor schadevergoedingen van overheden als ze onterecht benadeeld worden door nationale wetgeving. Onlangs nog steunde de voltallige oppositie in de Tweede Kamer, waaronder opnieuw de PvdA, een motie om de goedkeuringswet van het verdrag in te trekken. Die motie haalde het niet, omdat de coalitie tegenstemde.  De Eerste Kamerfractie van de PvdA maakt nu een andere afweging. Volgens Koole berust die op drie hoofdredenen. Ten eerste noemt hij de „drastisch veranderde geopolitieke situatie”, doelend op de Russische inval in Oekraïne.  „Het wegstemmen van CETA zou de positie van Europa verzwakken, en daarmee de waardengemeenschap die Europa is.”  Ten tweede worden in het verdrag voor de PvdA belangrijke stappen gezet „naar een betere, duurzame economie”, zegt Koole in een telefonische toelichting. Ook het arbitragehof is volgens Koole naar tevredenheid verbeterd. „Er moeten nu onafhankelijke rechters zijn, er is een beroepsmogelijkheid, en het hof is verplicht om de zienswijze van maatschappelijke organisaties mee te nemen.” Tot slot: er is een klachtenmechanisme voor het geval dat de duurzaamheidshoofdstukken niet worden nageleefd. „Dat hebben we de afgelopen jaren weten aan te scherpen.” Los van elkaar zouden deze argumenten misschien niet genoeg zijn, zegt Koole. „Maar alles bij elkaar zet het ons ertoe voor te stemmen.” Het besluit van de PvdA ligt politiek uitermate gevoelig, zowel binnen als buiten de partij. De andere progressieve partij, GroenLinks, is resoluut tegen. En met GroenLinks wordt de samenwerking steeds inniger. Na de Provinciale Statenverkiezingen volgens jaar zullen GroenLinks en PvdA een gezamenlijke Eerste Kamerfractie vormen.  Koole maakt zich daarover geen zorgen. „Het hoeft de samenwerking niet in de weg te staan. Je hebt altijd verschillen van mening, ook binnen partijen. We werken nu al samen, maar ook als je in een gezamenlijke fractie zou zitten, moet je op een volwassen manier met die verschillen omgaan. Ik heb er vertrouwen in dat dat zal lukken.”||https://www.nrc.nl//nieuws/2022/07/10/pvda-stemt-voor-ceta-in-de-eerste-kamer-a4136043
2022-07-11||Zeker vijftien doden bij schietpartij in Zuid-Afrikaanse bar||Zeker vijftien mensen zijn in de nacht van zaterdag op zondag om het leven gekomen bij een schietpartij in een bar in Soweto, het grootste township van de Zuid-Afrikaanse stad Johannesburg. Negen anderen raakten gewond. Dat schrijven internationale persbureaus op basis van berichten van lokale autoriteiten. De slachtoffers zijn vermoedelijk jong, zegt het hoofd van de regionale politie Elias Mawela tegen de Britse omroep BBC; tussen de 19 en 35 jaar.  Gewapende mannen kwamen volgens de politie iets na middernacht de bar in de wijk Orlando East binnen. Daar schoten ze „in koelen bloede op onschuldige gasten”, zegt Mawela. Volgens de politie hebben de mannen „willekeurig” op aanwezigen geschoten. De daders zijn nog niet gevonden. Met hoeveel ze precies waren en wat hun motief was, is ook nog onduidelijk.  Zaterdagavond was zo’n 500 kilometer ten zuidoosten van Soweto nóg een willekeurige schietpartij in een bar, waarbij vier mensen om het leven kwamen. In Katlehong, een ander township bij Johannesburg, werden bij een overval in een bar donderdag twee mensen omgebracht. Vuurwapengeweld komt regelmatig voor in Zuid-Afrika. Er worden in het land jaarlijks zo’n 20.000 mensen vermoord. ||https://www.nrc.nl//nieuws/2022/07/10/zeker-vijftien-doden-bij-schietpartij-in-zuid-afrikaanse-bar-a4136042
2022-07-11||Trombones, sterke stemmen en een meeuw op North Sea Jazz||Verspreid over het podium staan toetsinstrumenten: een vleugel, verschillende synthesizers, ook de campy witte key-tar ligt al klaar. Toetsenist Herbie Hancock neemt zijn titel artist in residence behoorlijk letterlijk, hij woont inderdaad zo ongeveer op North Sea Jazz. Het is zijn dertigste keer op het festival dat de 45ste editie beleeft. En de 82-jarige Amerikaan heeft van de nieuwe RTM-stage – een aanwinst met geweldig geluid en mooi zicht – zijn huiskamer gemaakt. Wellicht door de vele oude bekenden in de programmering overheerst die huiselijke sfeer tijdens de festivalzaterdag. Ook de gaten die vallen door ziekte worden slim gevuld met betrouwbare gasten. Kan het kloppen dat het publiek minder gehaast is dan voorheen, minder gestresst om iets te missen? Of komt dit door de ruimere opzet? Het fijne van een huisvriend als Hancock is dat hij andere vrienden meeneemt. Eerst produceert Hancock eerst nog spacey effecten op de synthesizer, en later laat Loueke op Actual Proof zijn gitaar als een funky buitenaards instrument klinken. Prachtig is ook de bijdrage van trompettist Terence Blanchard aan ‘Footprints’, een ode aan Hancocks goede vriend Wayne Shorter.  Een zaal verderop rondt Trombone Shorty zijn pompende jazzfeest af met klassieker ‘When the Saints Go Marching In’. Shorty trekt knetterende noten uit zijn schuiftrompet, ondersteund door meer pompend koper en rockgitaar. Maar North Sea Jazz zou North Sea Jazz niet zijn als tegenover die vaste waarde geen verrassing staat. In een van de kleinere bovenzalen hanteert de Zuid-Afrikaan Malcolm Jiyane Tree-O hetzelfde instrument maar dan fluisterend, teder en intens. Achter hem staan nog meer talenten uit de snel populair wordende Zuid-Afrikaanse jazzscene. Naarmate de avond vordert verschuift het accent van het instrumentale naar het vocale. Zangeres Melody Gardot verandert Hancocks huiskamer in een jazzbar. Met veel cool – op hoge hakken, de zonnebril onder lange blonde lokken – zingt ze haar lijzige bossanova’s in Engels, Frans en Portugees. Nog meer dan de trombone kent de stem velerlei toepassingen. In een laag zaaltje waar de contrabas bijna door het systeemplafond prikt, staat het trio van de Zwitserse Lucia Cadotsch. Haar bassist en saxofonist zijn Zweedse improvisatiekunstenaars. Cadotsch houdt de improvisatie toegankelijk met perfecte stembeheersing en techniek. Graag volgend jaar in een grotere zaal. Toch haalt niets het bij de strot van Lady Blackbird. Ze komt op met een grote zwarte hoed schuin op het witte pluishaar, draagt lange handschoenen en verder weinig: een zwarte body met iets wat lijkt op een string. Groots is haar stem. Ze eigent zich soul en jazzklassiekers toe met veel vocale bombarie, zonder kitsch.  Dan verschijnt er een vogel. Een echte. Lady Blackbird leent haar naam van een nummer van Nina Simone. Daarin gebruikt Simone de merel om de beknotte positie van zwarte vrouwen te bezingen: ‘Why you want to fly Blackbird, you ain’t never gonna fly’. Juist op het moment dat Lady Blackbird dit zingt strijkt er een enorme mantelmeeuw neer op de ijzeren balken voor licht en geluid pal boven de zangeres. Het grote dier zit gevangen in de overdekte zaal.  De zwart-witte meeuw lijkt niet in paniek. Wanneer het nummer is afgelopen is, alsof het zo bedoeld is, hupst het dier over de balken naar achter de tribune waar het kan ontsnappen naar het buitenterrein van Ahoy.  Had er een camera aan de meeuw gehangen, dan kon je zien hoe daar bij het buitenpodium het publiek een cirkel vormde rond Zoë Modiga. Deze geweldige Zuid-Afrikaanse zangeres is dan juist van het podium gekomen om te dansen ter afsluiting van haar set met jazznummers gebaseerd op de cultuur van Kwazulu Natal. Het zijn liedjes over sociale strijd en vrijheid. De grote voorbeelden van Modiga zijn, jawel, Nina Simone en Erykah Badu, die op dat moment begint aan een magnifiek optreden in de grote Nile-zaal. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/10/trombones-sterke-stemmen-en-een-meeuw-a4136040
2022-07-11||Vijf woningen ontruimd na explosie in onlangs gesloten woning in Huizen||Na een nachtelijke explosie in een woning in het Noord-Hollandse Huizen zijn zondag vijf omliggende huizen ontruimd. De politie liet zondagmiddag weten dat de bewoners van drie van de vijf ontruimde woningen weer hun huis in kunnen. Bij de twee andere huizen wordt nog nader onderzoek gedaan. In de nacht van zaterdag op zondag vond rond 01.50 uur een explosie plaats in een woning die vorige week op last van de burgemeester wegens dreiging werd gesloten. Door de explosie sprongen de ramen uit hun sponningen en vlogen meubels door het raam naar buiten. Niemand raakte bij de explosie gewond, meldt de politie. De burgemeester van Huizen, Niek Meijer, sloot de woning vorige week samen met een ander huis in de straat. Een speciale bewakingseenheid hield enkele dagen toezicht. Meijer toont zich in een reactie op de gemeentewebsite opgelucht dat er geen gewonden zijn gevallen. “Deze dreiging richtte zich vooral op de woning waar nu de explosie is geweest, midden in een woonwijk. [...] Uiteraard is iedereen in de omgeving enorm geschrokken”, aldus de burgemeester. „Ik ben mij er heel goed van bewust wat voor impact dit op hen heeft. Mijn zorg ligt nu bij de bewoners en omwonenden.” De politie hield afgelopen donderdag een verdachte aan in verband met de dreiging rond de woning in Huizen waar de ontploffing plaatsvond. Het gaat om een 42-jarige man uit Den Haag, die ook verdacht wordt van betrokkenheid bij eerdere explosies in Hoef en Haag en in Tienhoven. De politie houdt er rekening mee dat die explosies te maken hebben met „een conflict in het drugsmilieu”. In de nacht van vrijdag op zaterdag vond rond 03.15 uur ook al een ontploffing plaats in een galerijflat in Delft, zo meldt Omroep West. Twee mensen zijn met verwondingen overgebracht naar het ziekenhuis. De politie vermoedt opzet. Getuigen verklaarden na de explosie twee mannen te hebben zien wegrennen. ||https://www.nrc.nl//nieuws/2022/07/10/vijf-woningen-ontruimd-na-explosie-onlangs-gesloten-woning-in-huizen-a4136037
2022-07-11||De zorgen rond de Oranjevrouwen zijn op het EK nog niet weggenomen||Afgelopen voorjaar deed de NOS een steekproef onder de speelsters van het Nederlands vrouwenelftal. Wat voor cijfer gaven ze de nieuwe bondscoach? Meerdere vrouwen gaven Mark Parsons een krappe voldoende. „Ik vond dat even typerend als heftig”, zegt oud-international en analist Leonne Stentler. „Speelsters zijn zelden openlijk kritisch over hun coach.” Jonge internationals als Esmee Brugts (18) zijn lovend over Parsons, die veel aandacht schenkt aan hun persoonlijke ontwikkeling. Maar er zijn ook speelsters die geïrriteerd raken over wat zij als zwabberbeleid ervaren. Nu eens wil de coach hoge druk zetten, dan weer laat hij de teugels vieren. Sommigen die onder Sarina Wiegman een vaste waarde vormden – zoals Shanice van de Sanden en Kika van Es – moesten tot hun schrik plaatsmaken voor nieuwe gezichten. Bij de huidige EK-selectie zitten acht speelsters die niet eerder aan een eindtoernooi deelnamen.  International Jackie Groenen heeft op de dag na  de EK-wedstrijd tegen Zweden positief getest op het coronavirus. De 27-jarige  middenvelder  gaat de komende dagen in isolatie. „Zodra Groenen klachtenvrij is en negatief test, kan zij weer aansluiten bij de selectie”, laat voetbalbond  KNVB weten.  De Nederlandse voetbalsters spelen woensdag tegen Portugal hun tweede groepsduel. Het zorgt voor onzekerheid en frustratie die soms naar de oppervlakte komt. Zoals tijdens de met 5-1 verloren oefenwedstrijd tegen Engeland, vorige maand. Het elftal hing in de tweede helft als los zand aan elkaar. Zelfs Parsons moest erkennen dat hij een inschattingsfout had gemaakt met zijn strijdplan. Hij verontschuldigde zich tegenover zijn ploeg omdat hij „slimmer had moeten zijn” en zijn speelsters „beter had moeten beschermen door het veld compacter te maken”.  „Kwalijk”, noemt Stentler die gang van zaken. „Hij blééf Engeland maar hoog vastzetten. De ploeg had daar de energie niet voor, daarmee joeg hij zijn speelsters over de kling.” Maar wat haar nog het meest verbaasde, zegt Stentler, is dat Parsons geen plan B had. „Een teken dat hij achter de feiten aanloopt.” Een verzachtende omstandigheid is dat voorganger Wiegman vertrouwde op ervaren krachten. Doorgeselecteerd werd er onder haar  leiding nauwelijks, waardoor haar Britse opvolger in een relatief laat stadium veel moest experimenteren en een zwaar beroep moet  doen op  nieuwelingen als Kerstin Casparij en Marisa Olislagers. „Ik ga daar geen mening over geven, dat vind ik niet netjes”, zei Parsons  vorig jaar tegen NRC op de vraag of Wiegmans aanpak hem onnodige kopzorgen bezorgt. Je kunt je afvragen, zei hij, of de nieuwelingen die nu op een eindtoernooi debuteren,  onder haar wel klaar waren geweest voor het echte werk. „Zeker is dat ik hen goed kan gebruiken en dat het heel positief is dat zij konden laten zien wat zij waard zijn.” Ook na de eerste EK-groepswedstrijd tegen Zweden (1-1), zaterdagavond, zijn de zorgen rond het Nederlandse team niet weggenomen. In de eerste helft leek de ploeg in niets op het elftal dat in 2017 in eigen land het EK won en twee jaar later tweede werd op het WK in Frankrijk. Het spel tegen de mondiale nummer twee was rommelig, slordig en nerveus. En dan was er ook de ongelukkige botsing tussen keeper Sari van Veenendaal en verdedigers Stefanie van der Gragt en Lynn Wilms bij een vrije trap. De eerste moest niet veel later opgeven. Kort daarna viel ook verdediger Aniek Nouwen uit met een dubbelgeklapte enkel. Daar stond tegenover dat Daphne van Domselaar, vervanger van de veel bekritiseerde Van Veenendaal,  zich opvallend goed van haar taak kweet. Gedecideerd en quasi-nonchalant stond de 22-jarige keepster van FC Twente zeventig minuten lang tussen de palen. Hoopgevend was ook dat de speelsters alle tegenslag uiteindelijk in hun voordeel wisten te benutten. In de rust zeiden zij volgens spits Jill Roord tegen elkaar dat ze „goed aan het knokken” waren, maar dat die strijdlust meer in voetbal moest worden omgezet. Middenvelder Jackie Groenen en spits Vivianne Miedema namen hun ploeg in de tweede helft steeds meer bij de hand. Roord scoorde in de 52ste minuut,  op aangeven van Miedema. Ondanks het gelijkspel,  voelde Nederland zich de morele winnaar. Parsons is geen man van piketpaaltjes, vertelde een ingewijde eind vorig jaar.  Met een bakkie koffie probeert hij zaken al pratende de goede kant op te duwen. Maar wat wil hij nou precies? Wat is zijn visie? Hééft hij wel een visie? Al sinds zijn aantreden, vorig najaar, wordt hardop getwijfeld of Parsons wel ervaren genoeg is voor de job. Voor hij de baan kreeg had hij nooit een nationaal team gecoacht. Hij beschikt niet over de benodigde opleiding. En tóch schrok hij er niet voor terug die zware functie de eerste maanden  te combineren met een baan als clubcoach in de VS. Waarom heeft de bond niet voor voormalig assistent-bondscoach Arjan Veurink gekozen, vroeg analist Hélène Hendriks zich vrijdag  in Studio Engeland  af. Ze zei ook dat Parsons „niet omarmd” wordt door de speelsters.   Dit soort kritiek heeft hij ingecalculeerd, vertelde Parsons aan NRC. Toen de KNVB hem benaderde voor de vacante positie kwam zijn vrouw Hannah met een winstwaarschuwing. ‘Weet waar je aan begint’, zei ze. ‘We hebben het over de opvolger van Sarina Wiegman, de coach onder wier leiding Nederland Europees kampioen en vice-wereldkampioen werd. Het kan alleen maar downhill gaan.” Tegenover zijn vrouw voorspelde Parsons dat hij minstens een jaar van negativiteit tegemoet zou gaan. „Als buitenlandse opvolger van een succescoach word je al snel met de grond gelijk gemaakt”, zei hij. „Maar ik heb geen controle over wat mensen denken, zeggen en schrijven. Ik geloof in processen en houd van uitdagingen. Met die instelling ben ik ver gekomen.” Voorafgaand aan de wedstrijd tegen Zweden zei de ietwat ondoorgrondelijke coach dat Oranje weliswaar geen favoriet is voor de titel, maar wel een van de zes ploegen die er kans op maakt. „We hebben enorme stappen gemaakt sinds januari. Pas op 31 juli moeten we echt op onze top zijn.”||https://www.nrc.nl//nieuws/2022/07/10/de-zorgen-rond-de-oranjevrouwen-zijn-op-het-ek-nog-niet-weggenomen-a4136038
2022-07-11||Partij vermoorde oud-premier Abe op winst bij Japanse Hogerhuisverkiezingen||De Liberaal Democratische Partij (LDP) van de vrijdag vermoorde oud-premier Shinzo Abe staat op winst in de eerste exitpolls van de Hogerhuisverkiezingen in Japan, die zondag zijn gehouden. De partij van Abe en de huidige premier, Fumio Kishida, neemt met coalitiepartner Komeito volgens een exitpoll van staatszender NHK tussen de 69 en 83 van de 125 te verdelen zetels in de Japanse Senaat in. In totaal telt de Senaat 248 zetels. De officiële uitslag wordt maandag bekendgemaakt. De regeringscoalitie briedt de meerderheid die het al had verder uit. Ook behalen de voorstanders van een grondwetswijziging – naast de coalitie ook twee oppositiepartijen en een aantal onafhankelijke senatoren – waarschijnlijk de noodzakelijke twee derde meerderheid. De huidige grondwet van Japan werd in na de Tweede Wereldoorlog door de VS opgesteld. Nadat de Amerikan Japan hadden verslagen bepaalden ze daarin dat Japan een pacifistisch land is met een ‘zelfverdedigingsmacht’ die het land alleen mag verdedigen en geen andere landen mag aanvallen. Verkiezingen voor de Japanse Senaat worden in de regel gezien als een referendum voor de zittende regering. Reeds vóór de moord op Abe, die tot zijn dood zitting had in het Japanse Huis van Afgevaardigden, was de verwachting dat de LDP en diens regeringscoalitie de verkiezingen zouden winnen. Volgens analisten geciteerd door internationale persbureaus valt de overwinning door de moord op Abe groter uit. Met de verwachte overwinning versterkt Kishida zijn mandaat en kan hij zijn belangrijkste beleidsvoornemens doorvoeren. Hij wil onder meer een verdubbeling van de defensie-uitgaven. In een toespraak na de exitpolls zei Kishida dat hij het belangrijk vond dat de verkiezingen door konden gaan. De komende jaren wil hij zich richten op het herstel van de Japanse economie, waarbij hij het tegengaan van stijgende prijzen benoemde en het verhogen van salarissen.  Op de dag van de stembusgang leidde de politie moordverdachte Tetsuya Yamagami, die direct werd overmeesterd nadat hij vrijdag in de westelijke stad Nara twee schoten had gelost op Abe, voor aan een plaatselijk parket voor een aanklacht wegens moord. Zaterdag erkende een lokale politiefunctionaris in een persconferentie dat „problemen in de beveiliging” ervoor hadden gezorgd dat de aanvaller zo dichtbij kon komen en een kogel kon afvuren op Abe terwijl de oud-premier een toespraak hield. Het wapen met een dubbele loop waarmee Abe werd gedood was (vermoedelijk zelf)gemaakt van metaal en hout, gewikkeld in stevige, zwarte tape. In het huis van de verdachte werd later een aantal andere zelfgemaakte wapens en explosieven gevonden. Yamagami zou eerst een bomaanslag hebben willen plegen, zo meldt het Japanse persbureau Kyodo op basis van bronnen rond het onderzoek. Yamagami heeft tegen de politie gezegd dat hij aanvankelijk een leider van een religieuze groep wilde doden, aldus Kyodo. Zijn moeder zou door een grote donatie aan deze groep, die volgens de verdachte door Abe werd gepromoot, financieel in de problemen zijn geraakt. Update (10 juli): Dit bericht is rond 14.00 uur en 17.00 uur geactualiseerd met de eerste exitpolls.||https://www.nrc.nl//nieuws/2022/07/10/japan-in-schok-naar-de-stembus-na-moord-op-oud-premier-abe-a4136036
