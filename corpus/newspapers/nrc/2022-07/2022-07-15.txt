2022-07-15||In een afdaling gaat het voor wielrenners om durf en  techniek||Zijn blik is maar op één punt  gericht, niets gaat hem afleiden op de lange  weg naar beneden. Het liefst kijkt de Sloveense renner Matej Mohoric zo ver mogelijk voor zich uit. Dan weet hij wat de ideale lijn moet zijn, als  hij bovenaan de steile Galibier of de Col de la Croix de Fer staat. Zijn techniek laat hem in de bochten die volgen niet in de steek, daar vertrouwt hij blindelings op. Hoe lastiger de afdaling, hoe leuker hij het vindt. Hij is überhaupt niet bang voor wat er komen gaat, misschien is dat nog wel belangrijker. Vraag je in het wielerpeloton naar wie de beste dalers zijn, dan valt zijn naam vaak. Matej Mohoric  is een meesterdaler. De renner die achter hem zit in een afdaling tijdens een van de bergritten deze Tour de France, houdt met moeite zijn wiel. Hij kan op de weg naar beneden  tijd goedmaken, of als hij mee is in een kopgroep, besluiten om juist dan te demarreren. Iets wat hij in de etappes door de Pyreneeën  die er nog aankomen, zeker wil proberen. Het begint bij de limiet, zegt Mohoric tijdens de tweede rustdag in de Tour de France. Als kind zoekt hij die op zijn fiets al graag op. Het geeft hem een kick. Bij valpartijen bergaf breekt hij een keer zijn schouderblad, een andere keer is zijn pols kapot. „Ik moest kijken hoe ver ik kon gaan in de bochten”, zegt Mohoric. Het risico is voor hem  geen reden om harder in zijn remmen te knijpen. Een flinke val in een afdaling kan je als renner ook aan het denken zetten, weet de Nederlandse renner  Taco van der Hoorn. Als hij tijdens een training door toedoen van een auto hard onderuit gaat, zit hij de maanden daarna anders op een fiets. Hij gaat nadenken. Moet hij nog wel zo hard naar beneden willen? „Nu ben ik dat gevoel wel weer kwijt. Maar dat heeft me wel even parten gespeeld”, zegt Van der Hoorn.  Zodra je geen vertrouwen meer hebt bij het dalen, wordt het een groot probleem. Van der Hoorn ziet het deze Tour de France  in het peloton onder meer terug in de techniek waarmee sommige renners door de bochten gaan. „Een paar jongens van Total Energies zakten er tijdens een van de eerste afdalingen volledig doorheen. Die gingen vierkant de bocht door”, zegt hij. In plaats van de soepele lijn van de bocht te volgen, maken zij twee keer een hoek van bijna negentig graden met hun stuur. Ze verliezen volledig hun vaart.  Bij het Franse team Total Energies rijdt onder meer de Franse klimmer Pierre Latour. In een interview met sportkrant L’Équipe was hij begin dit jaar open over zijn daalangst. Op de weg naar boven behoort Latour tot de besten in het peloton, maar al tijdens de klim denkt hij alleen maar aan wat komen gaat. Zeker als het regent en de weg nat wordt, neemt de stress in zijn lijf toe, vertelde hij. Zijn lijf voelt dan verlamd, het wil niet meer naar beneden.  Het is het gevolg van een harde val in de UAE Tour drie jaar geleden, waarbij Latour door een gat in de weg beide armen brak. Zijn ploeggenoten proberen hem nu te helpen bij het afdalen. Ze verzamelen zich om hem heen, sluiten hem in. „Als er een andere renner op hoge snelheid voorbij komt, dan geeft mij dat alleen maar meer druk”, aldus Latour. Je moet tijdens het dalen een zijn met de fiets, zegt Mohoric. Het stuur is in een afdaling het verlengde van zijn armen, hij heeft de volledige controle over het materiaal. Hij bepaalt de lijn, zijn fiets volgt. Tijdens de voorjaarsklassieker Milaan-Sanremo bevestigde hij dit jaar zijn status van meesterdaler in het peloton. Na de Poggio, de laatste klim  in die koers, versnelde hij in de afdaling zo dat niemand hem kon volgen. Hij had daarbij hulp gekregen van een zogeheten dropper post, bleek na afloop van de wedstrijd. Met een druk op een knop op het  stuur had hij zijn zadel verlaagd; dat maakte  hem  aerodynamischer.   De dropper post, die in het mountainbiken al langer wordt gebruikt, is tijdens deze Tour de France nog geen gemeengoed in het peloton. Het apparaatje brengt een paar extra gram gewicht met zich mee, en dat kunnen  met name klimmers juist niet  gebruiken. Maar de set is ook niet op iedere racefiets te monteren. De fiets waarop Mohoric Milaan-Sanremo won, was alleen voor die koers ontwikkeld. Zelf was  Mohoric al op weg naar de Italiaanse badplaats ervan overtuigd dat het systeem hem zou gaan  helpen. Tegen het Belgische dagblad De Morgen vertelt hij na afloop dat hij een voor een langs zijn belangrijkste concurrenten was gereden. „Ik zong het deuntje van James Bond. Ik liet hun  mijn dropper post zien en zei dat ze me maar niet moesten volgen in de afdaling straks. Alleen op eigen risico”, aldus Mohoric. Maar niet alleen de dropper post helpt hem. Bij een paar van de bochten richting Sanremo zullen veel televisiekijkers hun adem hebben ingehouden. De Sloveen haalt ze maar net, hij fietst letterlijk op het randje. „Ik wist dat het kon met het apparaat, én als ik all in ging”, zegt Mohoric nu in de Tour.  Tijdens een afdaling wordt het peloton, of wat daarvan over is tijdens een bergrit, vaak een langgerekt lint. De meeste renners volgen het wiel en de lijn  van de fiets  voor hen. Sommige renners laten juist een gat vallen. De Nederlander Dylan van Baarle  daalt liever alleen dan in een groep, zegt hij. „De kans dat iemand voor je een fout maakt, is zo groot. Als die renner een bocht verkeerd inschat, moet jij corrigeren. En dan ook nog hopen dat degene achter je ook goed genoeg oplet.”  Het afdalen is sowieso niet iets waar Van Baarle  naar uitkijkt, zegt hij  voor de tiende Tour-etappe,  die begint in bergdorp Morzine. Ook al kan hij goed overweg met zijn fiets, het moet steeds extremer, steeds harder ook.  „Vaak zie je achteraf pas op de beelden hoe gevaarlijk het was”, zegt Van Baarle. Een etappe als op dinsdag, die  met een afdaling begint, zou wat hem betreft verboden moeten worden.  „Iedereen die  weg wil komen uit het peloton, gaat  heel veel   risico nemen.” Het kleine computertje op het stuur, dat de data van de renners verzamelt, wordt inmiddels ook ingezet tijdens het dalen. „Veel renners gebruiken het nu om een bocht die ze niet goed kunnen overzien, in te schatten”, zegt Taco van der Hoorn. De navigatie verklapt de hoek die de weg maakt. „Maar ook dat heeft nadelen”, zegt Van der Hoorn. „Als iemand voor je de bocht niet goed doorkomt, heb je kans dat je  dat mist, omdat je op je computertje zit te kijken.” Toch blijven vooral techniek en durf bepalend voor de manier waarop  renners hun weg naar beneden vinden. „Die techniek bezit je, of niet”, zegt de Nederlandse sprinter Danny van Poppel. „Het is zeker niet zo dat die van de renners vooraan in een bergetappe het beste is.” Op televisie mogen dan vooral de klimmers in beeld komen tijdens een afdaling, volgens Van Poppel zitten de beste dalers achterin het peloton. De sprinters bijvoorbeeld, die ook tijdens een massasprint moeten vertrouwen op hun stuurkunst. „Een afdaling is voor ons een mogelijkheid om tijd goed te maken”, zegt hij. „Maar wij komen dan  eigenlijk nooit in beeld.” Om renners  meer zekerheid op hun route naar beneden mee te geven, werken  teams en individuele renners samen met een daalcoach. Onder meer de  Fransman Thibaut Pinot, die te boek staat als een van de minste dalers in het peloton,   huurde de Spaanse mountainbiker Oscar Saiz in.   Bij de   Belgische ploeg  van Van der Hoorn is zo’n specialistische coach nog niet gebruikelijk. Maar hij heeft via  collega-renners  wel wat tips van daalcoaches doorgekregen. „Hij vertelt je dat je niet te vroeg moet insturen, dat je vooral je gewicht op je laagste pedaal moet zetten en hoe je de druk op je racefiets moet verdelen.” Ook Mohoric probeert zijn minder begaafde  teamgenoten  te helpen bij het dalen. „Maar eigenlijk kan ik weinig zeggen. Het begint bij  vertrouwen en durf. En dat moeten ze zelf opbouwen.”||https://www.nrc.nl//nieuws/2022/07/15/in-een-afdaling-gaat-het-om-durf-en-techniek-a4136596
2022-07-15||Elaine Thompson-Herah, de vrouw die  sprinten tot kunst verhief||Elke dag praat  atlete Elaine Thompson-Herah even hardop tegen zichzelf. Woorden die ze vaak na een training in haar telefoon heeft opgeschreven. Haar mantra, affirmations in het Engels. Dit zei ze, vlak voor de Olympische Spelen in Tokio vorig jaar: ‘Ik loop 10,5. Ik loop 21,5.’  Streeftijden voor de 100 en 200 meter sprint.  En daarna: ‘Ik kan het. Ik ben een winnaar. Ik ben een kampioen. Ik haal dubbel goud op de Olympische Spelen. Ik zal hard door de bocht lopen. Ik explodeer en spring uit de startblokken naar de eerste dertig meter. Ik zal superhard trainen. Ik zal de snelste vrouw op aarde zijn. Zeg het, geloof het, werk ervoor en bid ervoor.’ Nog één keer:  ‘Ik zal dubbel olympisch kampioen worden. Vandaag is mijn dag. Ik ben de beste.’  En de Jamaicaanse Thompson (30) wás de beste. Twee keer goud, op de 100 en de 200 meter sprint, net als in ‘Rio’ in 2016. Tijdens haar olympische 100-meter-race  in Tokio verbrak ze met haar 10,61 ook het olympische record van de Amerikaanse Florence Griffith-Joyner uit 1988.  Eén tijd staat nog overeind: het wereldrecord op de 100 meter, 10,49. Ook van Griffith, óók uit ’88. Een omstreden prestatie, vanwege (niet bewezen) speculaties over doping, en de stevige wind die Griffith zou hebben geholpen.   Het is een tijd die decennialang onbereikbaar leek. Maar misschien, zo wordt steeds vaker gespeculeerd, kan  Thompson dít record ook aan. En misschien kan ze het zelfs wel dit weekend verbreken, tijdens de WK atletiek in het Amerikaanse Eugene, waar ze zondag haar eerste wereldtitel op de honderd meter sprint hoopt te winnen.  Wat is daarvoor nodig? En wat maakt Thompson zo goed?     Thompson werd geboren in Banana Ground, in het binnenland van  Jamaica.  Na haar twee gouden medailles in Rio sponsorde een lokale politicus een bord langs de kant van de weg:  ‘Welcome to Banana Ground, home of Olympic Champions’, daarboven Thompson met een wapperende Jamaicaanse vlag in haar uitgestrekte armen.   In deze  kleine boerengemeenschap,   met bananenbomen en zoete aardappelvelden, zette Thompson haar eerste stapjes. Ze groeide op bij haar oma, Hycenth ‘Gloria’ Thompson (74), die haar als baby in huis nam en meenam naar de basisschool waar ze voor de klas stond.  Dan lag de kleine Elaine in een  bedje rustig te slapen.    Al op jonge leeftijd was ze een vlug kind, vertelt Gloria per telefoon vanuit haar kleurrijke woning in – nog altijd – Banana Ground. „Als ik haar vroeg om wat in de winkel aan de overkant te halen, sprintte ze er naartoe. Waarom weet ik niet. Het zat ik haar karakter, denk ik.” Zoals zoveel Jamaicaanse middelbare scholieren vond dat vlugge kind haar weg naar de atletiekbaan: de nationale sport is ook een manier om aan de armoede te ontsnappen.  Maar een doorslaand succes was Thompson niet meteen, zegt de Jamaicaanse sportjournalist Paul Reid, die haar al jaren volgt. „Ze was oké, maar zeker niet de beste. Er wordt wel gezegd dat ze niet gemotiveerd genoeg was,  een beetje lui.”  „Toen ik jong was, won ik nooit”, zei Thompson er zelf over, vorig jaar op de radio  bij de BBC. Lachend: „In mijn hoofd was ik snel. Maar andere meiden waren sneller dan ik.”   Ze vond atletiek gewoon leuk, vertelt ze. Vanwege haar „liefde voor de sport” bleef ze doorgaan. Sportief klikte het voor Thompson pas echt toen ze na haar middelbare school werd opgenomen in het team van de  bekende coach Stephen Francis, in 2014. Daar werd ze ploeggenoot van sprintgrootheid Shelly-Ann Fraser-Pryce, die vijf jaar ouder is dan zij en op dat moment al olympische en wereldtitels op haar naam had staan.    Francis „weet echt hoe hij sporters moet motiveren”, zegt  Reid.  Een „hard regime” is het wel. „Hij schreeuwt, hij snauwt. Hij gaat er met de zweep overheen.”  Onder Francis ontwikkelt Thompson zich snel. In 2015 haalt ze op de  WK zilver op de 200 meter én goud op de 4 x 100 meter estafette. In 2016 in Rio  behaalt  ze haar eerste olympische goud – op de 100 en 200 meter.   Waar komt haar drive vandaan?  Zelf zegt Thompson dat ze extra gretig is omdat ze vroeger „geen winnaar” was. „Daardoor ben ik competitiever, werk ik harder”, vertelde ze aan de BBC. Haar oma Gloria, die haar opvoedde, heeft nog een andere verklaring: Elaines  moeder Rose. Zij was „veertien of vijftien” toen Elaine geboren werd. „Ik wilde niet dat zo’n jong meisje een kind opvoedde”, zegt Gloria. „Laat mij het maar doen, zei ik.” Net als Elaines vader, Gloria’s derde zoon, bleef Rose betrokken. „Ze kwam vaak langs, woonde dichtbij. Ik wilde haar wat ruimte geven.” Elaine is haar moeders enige  kind  gebleven. Gloria: „Ze heeft altijd gezegd: ik zorg dat ik later goed voor mijn moeder kan zorgen. Ze vindt het erg dat haar moeder geen andere kinderen heeft en begrijpt waarom Rose niet voor haar kon zorgen.”   Sowieso is Elaine, die zij meer als dochter dan kleindochter beschouwt, een empathisch mens. „Elk jaar met Kerst neemt zij een grote stapel voedselpakketten mee voor de bewoners van Banana Ground. Niet omdat de bewoners zo arm zijn, maar omdat zij beseft met hoeveel liefde zij als kind is omringd. Lang voordat zij beroemd werd, hield ik haar al voor: mocht je het ver schoppen, vergeet dan Banana Ground niet. Het is je fundering.” Om dezelfde reden heeft Thompson vorig jaar The FastElaine Foundation opgericht, een organisatie die kwetsbare kinderen steunt. „Ze heeft het als meisje niet makkelijk gehad”, zegt Gloria. „Wij hadden weinig geld. Dus als ze iemand kan helpen, helpt ze die.” Sinds vorig jaar heeft Thompson een nieuwe coach: haar man, voormalig sprinter Derron Herah.  Op  de vraag hoe het is om je eigen vrouw te coachen, grinnikt hij.  Helemaal niet zo moeilijk als je misschien zou denken, zegt  Herah, juist omdat ze zo gemotiveerd is. „Ze wil de beste ooit zijn. Ze heeft zó veel discipline.” Ook teleurstellingen, zoals de achillespeesblessure die haar al jarenlang achtervolgt, kan ze volgens hem goed aan.  En die 10,49 van Griffith, kan ze die tijd verbreken? Ja, zegt Herah resoluut.  Hij wil er „geen datum op plakken”, maar „uiteindelijk gaat het haar lukken”.  Zelf denkt Elaine Thompson ook dat er meer voor haar in het vat zit. Na haar olympisch record in Tokio, waar ze op haar snelst  39,7 kilometer per uur haalde, zei ze doodleuk dat ze wel harder had gekund. Al voor de finish had ze haar linkerarm opgetild, om de winst te vieren, een  beweging die doet denken aan de signature move van landgenoot Usain Bolt. Maar van die arm had ze meteen spijt.  Zou ze de race kunnen overdoen, dan had ze het pas na  de finish gedaan.   Kort na de Spelen verbeterde Thompson haar tijd in Tokio alweer, bij een   Diamond League-wedstrijd in Eugene. Haar tijd: 10,54, de op een na snelste tijd ooit.  Als íemand een wereldrecord kan lopen op de 100 meter, zegt oud-hordeloper en NOS-commentator Gregory Sedoc, dan is het Thompson.  „Ze heeft de ultieme combinatie van kracht en techniek, ze heeft sprinten echt technisch tot een kunst verheven. Elke pas die ze doet is raak. Ze beheerst alles, precies zoals Flo-Jo [Griffith-Joyner].”    Je zag het al in 2015, zegt Sedoc, bij de wereldkampioenschappen in Beijing, waar Dafne Schippers de 200 meter won en Thompson net aan tweede werd. „Ik dacht echt: wow, als ze dít kan doorzetten. En sindsdien is ze nog veel beter gaan lopen. Met meer rust en meer zelfvertrouwen.”  Maar, zegt Sedoc, vergis je niet: Thompson is onderdeel van „een gouden lichting”, met als meest geduchte concurrent haar oud-teamgenoot Fraser-Pryce, een van de meest gedecoreerde atleten in de geschiedenis. Voorheen liep slechts een „select” groepje vrouwen weleens onder de 11 seconden op de 100 meter. „Nu doen zelfs de Europeanen dat. Maar je hebt baas boven baas. Vooral Fraser-Pryce, Thompson, dat is zó’n ander niveau. Bizar bijna.”  Maar ook naast die twee grote namen staan andere vrouwen te dringen: bij de kampioenschappen atletiek in eigen land werd Thompson dit jaar derde op de 100 meter, en Fraser-Pryce deed niet eens mee.  „Elaine moet werken voor haar plek”, zegt sportjournalist Reid.  Maar dat is volgens hem juist goed voor haar – en voor de rest. „Ze pushen  elkaar.” De gelovige Gloria, die met Elaine regelmatig de kerk voor zevendedagsadventisten in Jamaica bezoek, denkt dat de Heer dit weekend bepaalt of het wereldrecord sneuvelt. „Zorg dat je contact maakt met Hem  voor je de baan opgaat, drukte ik haar op het hart. Dat beloofde ze te doen.” Elaine Thompson- Herah (28 juni 1992) won  bij twee opeenvolgende Olympische Spelen (2016 en 2021),  als eerste vrouw ooit, goud op de 100 én 200 meter. Bij de WK   kwam  Thompson op individuele  nummers niet verder dan zilver op de 200 meter, in 2015 achter Dafne Schippers.   Bij de WK in de Amerikaanse stad Eugene wil Thompson voor het eerst solo een wereldtitel   pakken. Een ander doel: het wereldrecord uit 1988 van wijlen Florence Griffith-Joyner (10,49 seconden). Thompson liep in 2021 met 10,54 de een na snelste tijd ooit. ||https://www.nrc.nl//nieuws/2022/07/15/de-vrouw-die-sprinten-tot-kunst-verhief-a4136594
2022-07-15||‘Rabobank doet  te weinig voor vergroenende boer’|| Rabobank moet meer doen om boeren te helpen hun bedrijf te verduurzamen. Het ministerie van Landbouw, Natuur en Voedselveiligheid (LNV) geeft de bank daarom later deze zomer formeel opdracht „om bij te dragen aan de transitie” naar een duurzamere landbouwsector. Dat meldt het ministerie aan NRC. „Iedereen heeft een rol bij de verduurzaming van de landbouw, zeker ook de banken. Ze moeten dus hun verantwoordelijkheid nemen”, stelt een woordvoerder van het ministerie. „Dat gaat om het verduurzamen van hun portefeuille maar ook om het ondersteunen van boeren.”  Sinds 2016 maakte jaarlijks slechts 2 tot 5 procent van de agrariërs de omslag naar een biologische aanpak. Minister Staghouwer (LNV, ChristenUnie) schreef in juni in de fel bekritiseerde brief over de perspectieven van boeren  dat alle partijen in de voedselketen, waaronder de banken, gezamenlijk de „mogelijkheden voor financiering van omschakeling naar duurzamere bedrijfsvoering” moeten vergroten. Rabobank financiert 80 procent van de Nederlandse boeren.  Het kabinet ziet het verduurzamen van boerenbedrijven als een van de oplossingen om uit de stikstofcrisis te komen. Door duurzame maatregelen in stallen, zoals het plaatsen van luchtwassers, kan de uitstoot van ammoniak en fijnstof omlaag. Minder intensieve veeteelt betekent een lagere belasting van omliggende natuurgebieden. Als meer boeren duurzaam gaan ondernemen, hoeven er minder met hun bedrijf te stoppen om de stikstofdoelen te halen. Uit gesprekken van NRC met zes boeren die hun bedrijf willen verduurzamen of dat recent deden, blijkt dat Rabobank in veel gevallen huiverig is om een dergelijke overstap te financieren. De bank vindt het financiële risico bij leningen boeren die duurzaam of biologisch willen gaan werken vaak te groot.  Hoofd voedseltransitie Bas Rüter bevestigt dat de bank met dit vraagstuk worstelt: „Eigenlijk willen we morgen iedereen een duurzame boer laten worden met een lening van de Rabobank, maar het moet wel verantwoord zijn. En daar zit het probleem.” Biologische boeren kampen met hogere productiekosten en een kleinere afzetmarkt voor hun producten dan reguliere boeren, waardoor de financiële risico’s voor de bank groter zijn. Rüter spreekt van een „spanningsveld waar elke medewerker binnen onze bank buikpijn van heeft.” Het ethische comité van Rabobank uitte afgelopen najaar intern kritiek op de terughoudendheid bij  de geldverstrekking aan boeren die duurzamer willen worden. Dat accountmanagers financieringsaanvragen beoordelen aan de hand van algemene risicomodellen, in plaats van samen met boeren naar een oplossing op maat te zoeken, noemde het comité een „ongewenste situatie”.||https://www.nrc.nl//nieuws/2022/07/15/rabobank-doet-te-weinig-voor-vergroenende-boer-a4136600
2022-07-15||De Nederlandse regering zegt steeds vaker &#8216;sorry&#8217;. Daarbij wordt niks aan het toeval overgelaten||Als het tijd is om sorry te zeggen, en woorden tekortschieten, is één gebaar soms genoeg. En dus ging Willy Brandt in 1970 in Warschau door de knieën. Een spontane actie, zou de West-Duitse bondskanselier later zeggen, ingegeven door de oorlogsellende die Duitsland in Polen had aangericht. Maar wel een actie die de geschiedenis veranderde: Polen voelde zich gezien, de Pools-Duitse betrekkingen werden hervat. Brandt kreeg er een Nobelprijs voor. Het contrast tussen de zwijgende knieval van Brandt en de excuses die tegenwoordig klinken is groot. Bij die laatste draait alles om precieze keuzes: de juiste woorden, niets aan het toeval overlaten. Van spontaniteit is geen sprake. Aan de „diepste excuses” die minister van Defensie Kajsa Ollongren (D66) deze week namens het kabinet aanbood aan de nabestaanden van de slachtoffers van de genocide in Srebrenica, de moslimenclave die viel onder toezien van Nederlandse Dutchbat-militairen, ging lang ambtelijk beraad vooraf. De Nederlandse regering zegt dus niet zomaar sorry. En toch zijn excuses in opmars. Vorige maand maakte premier Mark Rutte (VVD) nog excuses aan de Dutchbatters, omdat die op pad waren gestuurd „met een opdracht die gaandeweg onuitvoerbaar bleek”. Afgelopen februari bood Rutte zijn excuses aan de bevolking van Indonesië aan voor het extreme geweld tijdens de Indonesische Onafhankelijkheidsoorlog (1945-1949). Voor het slavernijverleden worden nog geen excuses gemaakt, werd twee weken geleden bekend, maar die volgen misschien later alsnog. Vroeger was de Nederlandse geschiedenis vooral iets om trots op te zijn. Dat de regering nu steeds vaker sorry zegt, toont dat de pijnlijke hoofdstukken niet meer onder het tapijt worden geveegd en er zelfs verantwoording over wordt afgelegd. De trend is onmiskenbaar. De afgelopen vier jaar maakte de Nederlandse regering zeker acht keer excuses voor mensenrechtenschendingen, volgens een database van de Universiteit van Tilburg. De excuses voor de  Toeslagenaffaire en  gasbevingen in Groningen zijn daar  niet  in meegenomen. In de twintig jaar daarvoor ging het ook om acht keer. Zo werd in 2001   voor het eerst sinds 1947 excuses aangeboden voor mensenrechtenschendingen. De excuses komen niet uit het niets: er wordt om gevraagd. „De media, de Tweede Kamer en waakhonden zoals de Nationale Ombudsman beuken steeds meer in op de klassieke verdedigingsmuren van beleidsmakers”, zegt bestuurskundige Paul ’t Hart. „Ze accepteren het niet meer als de regering problemen ontkent of bagatelliseert of wijt aan externe factoren. En de laatste verdedigingsmuur van het kabinet is: sorry zeggen.” Nu er steeds vaker sorry moet worden gezegd, zoekt het kabinet naar handvatten: wanneer zeg je wel of geen sorry? En hoe moet je dat zeggen? Het moet wel oprecht overkomen, maar niet tot schadeclaims kunnen leiden, is de gedachte. Om daar grip op te krijgen, kwamen ambtenaren jarenlang bijeen in een ‘interdepartementale werkgroep Excuses’, bleek deze week uit documenten van het ministerie van Financiën met betrekking tot de Toeslagenaffaire, verkregen door RTL Nieuws en Trouw via de Wet open overheid (Woo). Het eindrapport van de werkgroep uit 2018  is niet openbaar. Maar hoe breed er werd nagedacht over dat hoe en waarom blijkt wel uit het feit dat ambtenaren van maar liefst acht ministeries aanschoven. Zelfs Infrastructuur en Waterstaat dacht mee over het betuigen van spijt. In de Woo-documenten staat alleen de conclusie: excuses aanbieden hoeft „mits zorgvuldig geformuleerd” niet tot schadeclaims te leiden. De documenten laten ook op detailniveau zien hoe pragmatisch het kabinet is. Zo schrijven ambtenaren over een ‘bloemenbon’ voor gedupeerden van de Toeslagenaffaire: „onwenselijk”. Deze zou een „olievlekwerking” kunnen hebben en het kabinet zou mogelijk „te nederig” overkomen. Ook belangrijk: timing. De excuses voor ‘Srebrenica’ lieten 27 jaar op zich wachten, om uiteindelijk bijna gelijktijdig met de excuses aan de veteranen te worden uitgesproken. Volgens een woordvoerder van Defensie was het besluit  ‘gekoppeld’. Als de ene groep excuses krijgt, kan de ander  niet wachten. Maar té snel aan té veel groepen excuses aanbieden is ook weer niet gewenst. Een van de overwegingen van het kabinet om nog geen excuses voor het slavernijverleden aan te bieden, ondanks een advies dat wel te doen, is precies dat groeiende aantal excuses voor andere zaken. Het moet wel bijzonder blijven. Bovendien dient zich een goede gelegenheid aan. Volgend jaar wordt herdacht dat de slavernij 150 jaar geleden ten einde kwam. Als de regering dan toch overgaat tot het maken van excuses, wordt elk woord zorgvuldig  gewogen. Vaak is ze bang voor juridische gevolgen. Dat kun je goed zien aan de excuses voor ‘Srebrenica’. Ollongren zei: „De internationale gemeenschap faalde in de bescherming van de mensen van Srebrenica. Als onderdeel van deze gemeenschap deelt de Nederlandse regering in de politieke verantwoordelijkheid voor de situatie, waarin dit falen kon gebeuren. Daarvoor bieden wij onze diepste excuses aan.” „Het klinkt alsof daar héél hard over nagedacht is, zodanig dat je niet hoeft te zeggen: wij hebben gefaald”, zegt Tom Postmes, hoogleraar sociale psychologie. „Daar is vast een juridische reden voor, maar voor het helende aspect van excuses is het juist goed om aan de slachtoffers toe te geven dat je hebt gefaald.” Postmes vertelt dat zijn promovenda zag hoe in Groningen het vertrouwen van de bevolking werd geschaad door de excuses die de instanties keer op keer aanboden voor fouten bij de gaswinning en de afhandeling van bevingsschade. „Als mensen zien dat het ondertussen fout blíjft gaan, gaan ze twijfelen aan je integriteit. En dat is problematisch, omdat je nog met elkaar verder moet.” Uiteindelijk lijkt het antwoord op één simpele vraag bij elke vorm van excuses de doorslag te geven: zijn ze oprecht? „We leven in een excusesland”, merkte Toeslagenouder Kristie Rongen deze week op Twitter op over de houding van ambtenaren en bewindslieden, „terwijl zij die eigenlijk niet willen geven”. Minister van Defensie Kajsa Ollongren (D66) bood deze week excuses aan namens het kabinet, aan de nabestaanden van de slachtoffers van de genocide in Srebrenica, de moslimenclave die viel onder toezien van Nederlandse Dutchbat-militairen. Vorige maand maakte premier Mark Rutte (VVD) ook al excuses aan de Dutchbatters. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/15/in-excusesland-klinkt-sorry-nooit-zomaar-a4136621
2022-07-15||Vlammenzee  verzwelgt Franse villa’s|| Je zou niet meteen zeggen dat Marylene Roller en haar man Thierry iets vreselijks hebben meegemaakt. Zij draagt een blauwe jurk en gouden sieraden, haar blonde krullen vallen sierlijk om haar gezicht. Hij heeft een nette grijze polo aan en ook  zijn kapsel is verzorgd. Zelfs hun grote zwarte hond ziet er netjes uit. Maar Marylene’s duim verraadt dat er iets aan de hand is: gespannen tikt die keer op keer op haar telefoon.  Haar telefoon die continu afgaat. Buren, vrienden, hun twee dochters. Allemaal willen ze weten hoe het nu met ze gaat, waar ze nu zijn, hoe nu verder. Ze klikt keer op keer op de rode knop. „Vrienden moeten even wachten”, zegt ze. „Eerst wil ik weten of mijn huis er nog staat.”  Donderdag is de omgeving van het  huis van de Rollers veranderd in een vlammenzee. De bosbrand ontstond door een goederentrein die hard remde waarna vonken op de kurkdroge begroeiing rondom de spoorlijn terecht kwamen – rond het spoor zijn zelfs betonnen afscheidingen doorgebrand. Door de hoge temperaturen en de harde wind in de richting van het heuvelachtige gebied breidde het vuur zich razendsnel uit.  De Rollers – twee fitte zestigers – wonen in La Montagnette, een idyllisch en heuvelachtig gebied net ten zuiden van de Franse stad Avignon in het departement Bouches-du-Rhône. Ze wonen naast een spoorlijn in een wit huis met een puntdak en een zwembad, op twee hectare land waar ze de afgelopen jaren hard aan hebben gewerkt zodat ze er tot diep in hun pensioen  kunnen blijven wonen. Maar de vraag is of dat nu gaat lukken. Donderdagavond zeiden de lokale autoriteiten dat het vuur onder controle was, maar vrijdag is daar weinig van te zien. Op verschillende plekken in La Montagnette smeulen brandjes, met als middelpunt de enorme rookpluim die zich de hele dag over het heuvelgebied lijkt te bewegen. Soms zijn oranje vlammen  te zien in de kern van de pluim, soms wordt hij wat kleiner, dan weer heel groot, pikzwart of dieprood. In de wijde omgeving prikt rook in de  neus en ogen, in nabijgelegen dorpen als Graveson hangt een omineuze gele gloed in de straten.  Vanwege de brand zijn ruim 150 mensen geëvacueerd, circa 1.000 hectare is tot dusver verbrand. Duizend brandweerlieden zijn aanwezig in het gebied. Met helikopters, blusvliegtuigjes en vele brandweerwagens proberen ze het vuur te bedwingen. Makkelijk is dat niet: niet alleen is het heuvelachtige gebied moeilijk begaanbaar en kurkdroog, ook moet de brandweer haar krachten verdelen: ook in het oosten van Frankrijk woedt al dagen een enorme brand. Daar is inmiddels zeker 7.500 hectare verbrand. De situatie is zorgwekkend, zeker omdat de extreme hitte – vrijdag was het 38 graden in Graveson – nog dagen zal aanhouden en er geen regen op komst is. Momenteel verblijven Marylene en Thierry Roller ook in Graveson (circa 4.800 inwoners). Donderdag zijn ze geëvacueerd, hun witte huis achterlatend tussen de vlammen, en nu verblijven ze bij de vrouw van Marylene’s overleden broer. Op het trapje voor de deur van haar woning vertelt Marylene dat haar man alles heeft gedaan om de schade te beperken. „Hij heeft gisteren urenlang de planten rondom het huis water gegeven met de tuinslang voordat de brandweer eindelijk kwam”, vertelt ze. Doordat het huis moeilijk te bereiken is, moest die laatste lopend met een slang komen. „Het was hopeloos”, zegt ze terwijl ze tranen uit haar ogen wrijft.   Het huis heeft de eerste dag en nacht overleefd. Vrijdagmorgen  zes uur – toen de situatie even onder controle was – zijn Marylene en Thierry naar huis gegaan om de schade op te nemen en wat spullen te halen. Op haar mobiel laat ze foto’s zien waarop te zien is dat de wijde omgeving rond het huis op een paar half-dode bomen na zwart is. Maar tot op ongeveer een meter vanaf het huis is het groen en het huis zelf is nog intact. Alleen in de parasols rond het zwembad zijn gaten gebrand, in het water liggen ondefinieerbare zwarte stukken en veel as. De brand is het enige wat mensen in de omgeving van La Montagnette deze vrijdag bezighoudt. Hoewel het een werkdag is, staan overal  mensen op straat, soms zelfs midden op de weg, om foto’s te maken van de  rookpluim. Veel mensen dragen mondkapjes om de rook uit hun mond en neus te houden. In het dorp ligt het op ieders lippen, buren spreken elkaar aan met: „verdrietig hè”, „c’est une catastrophe”.  Veel wordt ook gesproken over  spoorwegmaatschappij SNCF, die verantwoordelijk wordt gehouden voor het uitbreken van de brand. „Het is een menselijke fout en het had dus voorkomen kunnen worden”, zegt Italiaans docent Estelle Ceccarini die op haar mountainbike naar de spoorlijn is gekomen om te kijken hoe het vuur zich ontwikkelt („ik moet weten of ik mijn paarden moet verplaatsen”).  Ook Marylene Roller is woedend op de SNCF. Ze vertelt dat er al eens  een  kleinere  brand in het gebied is uitgebroken door problemen met de spoorlijn. „En ze weten hoe droog en warm dit gebied is, dat kán toch niet?” De burgemeesters van Graveson en twee andere omliggende dorpen hebben dan ook aangifte gedaan tegen SNCF. De politie heeft een onderzoek geopend naar „onvrijwillige brandstichting”.  Niet bij iedereen is de  emotie even hoog, veel mensen maken een gelaten indruk. „We kunnen toch niets doen”, wordt er gezegd. Hovenier Alain Monnier (47), die in een tijdelijke woning van zijn werkgever net buiten Graveson woont, staat in zijn achtertuin naar de rookpluim te kijken en foto’s te maken. „Ik kom oorspronkelijk van Corsica en maakte daar jaarlijks bosbranden mee. Dus ik weet: het enige wat je kunt doen, is wachten.” Hij werd donderdag geëvacueerd, maar keerde  ’s avonds toch naar huis om er te slapen. „De wind stond toen de andere kant op, dus ik wist dat ik veilig was.” Inmiddels is de wind gedraaid en weet Monnier niet zeker of hij nog langer kan blijven. „Het lijkt wel dichterbij te komen, hè?” Marylene Roller wil juist wél wat doen, maar weet niet wat. Tikkend op haar mobiel, wacht ze tot haar man klaar is met douchen, daarna wil ze terug La Montagnette in om – van een afstand – te kijken of het huis er nog staat. Het enige wat wél kan. ||https://www.nrc.nl//nieuws/2022/07/15/vlammenzee-verzwelgt-franse-villas-a4136625
2022-07-15||Duurzaam boeren geeft Rabobank ‘buikpijn’||Lees het volledige nieuwsbericht hier: ‘Rabobank doet te weinig voor vergroenende boer’  Heel modern was het boerenbedrijf van Arie de Waart uit Ransdorp niet. In zijn stolpboerderij uit 1881, gelegen net buiten Amsterdam, hield hij twintig melkkoeien in een ouderwetse groepsstal met ligboxen. Net als zijn vader decennialang had gedaan. Van uitbreiding of vernieuwing van hun bedrijf hadden ze nooit iets willen weten. „We hebben het altijd kleinschalig gehouden. Op een gegeven moment raakte de stal wat uit de tijd, maar mijn vader zei: het zal mijn tijd wel duren.”   In 2018 – zijn vader was een paar jaar eerder overleden – besloot De Waart het tóch anders te gaan doen. Hij wilde biologisch gaan boeren. Om te beginnen had hij daarvoor een nieuwe stal nodig. Die kon hij grotendeels financieren door een deel van zijn grond als natuurgrond aan de provincie Noord-Holland in bruikleen te geven. In augustus 2020 ging de aannemer aan de slag, maar tegen het einde van het jaar bleek er toch extra geld nodig. De Waart stapte naar zijn huisbank, de Rabobank – financier van zeker 80  procent van de Nederlandse boeren. Hij vroeg een hypotheek van 150.000 euro aan: „De constructie van de stal viel duurder uit, omdat we hier op slappe veengrond zitten. De bank vond mijn plannen wel interessant, ik was toekomstbestendig bezig.”  Maar in oktober 2021 besluit de bank hem de lening toch niet te geven, zegt De Waart. „Ze vonden het onder meer een probleem dat ik als biologische boer nog geen inkomsten had.” Die boodschap verbaasde hem, want natuurlijk waren die er nog niet: daarvoor moest eerst de nieuwe stal gebouwd worden. Zijn biologische melk zou hij pas daarna aan  FrieslandCampina gaan leveren. Inmiddels is de duurzame stal gebouwd dankzij een lening uit het Nationaal Groenfonds. Ondanks de geweigerde lening is De Waart nog altijd klant bij Rabobank: „Als boer ga je niet zomaar naar een nieuwe bank.”  Het verduurzamen van boerenbedrijven is volgens het kabinet een van de oplossingen om uit de  stikstofcrisis te komen. Duurzamere stallen, waarin bijvoorbeeld luchtwassers zijn geplaatst, reduceren de uitstoot van ammoniak en fijnstof. Minder intensieve veeteelt vermindert de druk op omliggende natuurgebieden. Een groep van 2.500 boeren presenteerde onlangs een zogenoemd Groenboerenplan aan het kabinet: door meer agrariërs te laten overstappen op een duurzame aanpak, zouden minder boerenbedrijven verplicht hoeven te stoppen.   Maar Rabobank is nog altijd huiverig om verduurzaming te financieren, blijkt uit gesprekken die NRC voerde met zes boeren die willen verduurzamen of dat recent hebben gedaan. De meesten van hen vonden met hun plan aanvankelijk een luisterend oor bij de Rabobank, maar uiteindelijk kwam de gevraagde financiële bijdrage er toch niet, omdat de bank de lening te risicovol vond.  Het ministerie van Landbouw is kritisch op die houding. „Iedereen heeft een rol bij de verduurzaming van de landbouw, zeker ook de banken. Ze moeten dus hun verantwoordelijkheid nemen”, zegt een woordvoerder van het ministerie. Om de bank aan te sporen meer aan verduurzaming te doen, ontvangt Rabobank later deze zomer een „opdracht om bij te dragen aan de transitie”, zegt de woordvoerder. „Dat gaat om het verduurzamen van hun portefeuille, maar ook om het ondersteunen van boeren.” Sinds 2016 stapte jaarlijks  tussen de 2 en 5 procent van de boeren over op biologisch, blijkt uit cijfers van certificeringsinstituut Skal.  Rabobank bevestigt dat ze worstelt met het vraagstuk van verduurzaming. „Eigenlijk willen we morgen iedereen een duurzame boer laten worden met een lening van de Rabobank, maar het moet wel verantwoord zijn”, zegt hoofd voedseltransitie Bas Rüter. „En daar zit het probleem. Het kan alleen als je zeker weet dat een boer er zijn brood mee kan blijven verdienen.”  Duurzame boerenbedrijven leveren per hectare grond minder op, wat de boeren moeten compenseren met hogere productprijzen. Overstappende boeren krijgen bovendien te maken met een overgangsperiode waarin ze tijdelijk minder inkomsten hebben, omdat hun producten niet meteen  als biologisch verkocht mogen worden. Tegenover hogere productiekosten staat dan niet meteen een hogere prijs. Rüter: „In deze context is verduurzaming een heel spannend traject, dat vaak spaak loopt. Het nare van ons vak is dat wij innovatieve dingen moeten financieren met risicoloos spaargeld van onze klanten. Daar zit een spanningsveld in waar elke medewerker binnen onze bank buikpijn van heeft.”  Johannes Regelink (34) en zijn vrouw Joanne.   Foto Eric Brinkhorst Johannes Regelink (34) en zijn vrouw Joanne willen  een melkveehouderij in het Gelderse Laren overnemen. Als ecologen  willen ze het anders doen dan hun voorgangers. Het bedrijf met zeventig koeien zetten ze niet in die vorm voort. Het moet   natuurinclusiever: met minder koeien, geen kunstmest en bestrijdingsmiddelen.  De zelfgemaakte kaas en yoghurt moet in een eigen winkel verkocht worden.    Aan de overname van die melkveehouderij en omslag naar duurzaam boeren hangt een prijskaartje: 4 miljoen euro. „Het plan vonden ze prachtig bij Rabo. Toch zeiden ze: dat gaan we niet financieren.” Daarom begonnen de twee alvast met een kleine melkfabriek. Daar verwerken ze nu  melk van andere boeren tot producten voor hun eigen winkeltjes. Terwijl ze juist zelf biologisch hun melk willen gaan produceren – met eigen koeien op de boerderij. Hun melkfabriek produceert 2.000 liter melk per week, terwijl hij straks naar 10.000 liter toe wil werken.  „De Rabobank kijkt naar de kasstroom en hoe zeker het is dat je die inkomsten gaat halen. Wij zeggen: die 10.000 liter gaat ons lukken.  Maar voor de bank geeft dat onzekerheid: er is nog geen boer die het op onze manier doet.” Daardoor kon hij slechts een fractie lenen van het benodigde bedrag.    Pas toen een wethouder van de gemeente de lokale bankdirecteur erop aansprak, kon er meer:  de inkomsten uit de winkel mogen ze meerekenen bij het bepalen van de hoogte van de lening. Maar meer dan 1,6 miljoen euro wil Rabo niet financieren. Regelink: „Ik vind dat ze hun maatschappelijke plicht niet waarmaken. Verduurzamen is een opgave die we samen hebben. Dan moet je als bank kijken: is dit een plan dat we moeten ondersteunen?”   Met eigen geld, een externe financier, een bijdrage uit een omschakelfonds van de overheid en 1 miljoen euro aan crowdfunding zet hij zijn plan toch door.  Op 1 augustus moet het volledige bedrag zijn opgehaald, anders gaat de bankfinanciering niet door.  Ik vind dat ze hun maatschappelijke plicht niet waarmaken. Verduurzamen is een opgave die we samen hebben Op het hoofdkantoor van Rabobank in Utrecht is ook een discussie gaande over de voorzichtige houding bij het financieren van duurzame boeren. Topman Wiebe Draijer stelde vorig jaar in de Volkskrant dat biologische boeren simpelweg te weinig rendement opleveren, omdat er te weinig klanten zijn die hun producten kopen. „Een bank is geen subsidie-instelling”, zei Draijer. „Dus als er boeren zijn die heel graag willen, maar hun sommetjes rekenen niet rond, dan is het moeilijk om die te financieren.”  Die houding leidde afgelopen oktober tot interne kritiek vanuit een comité van de bank dat discussieert over ethische vraagstukken. Volgens dat Comité Ethiek baseren accountmanagers van de bank zich bij het beoordelen van leningaanvragen te veel op de algemene risicomodellen, in plaats van samen met boeren naar een oplossing op maat te zoeken. Het comité noemde dit een „ongewenste situatie”, blijkt uit het jaarverslag van Rabobank over 2021.  „Het is echt een dilemma”, zegt Rüter, die als lid van dat Comité Ethiek bij de discussie aanwezig was. „We zijn een maatschappelijke bank en voelen op onze klompen aan dat de maatschappij  ons vraagt  een rol te spelen in die verduurzaming. Als een accountmanager naar onze kredietcommissie stapt met een aanvraag voor financiering, wil je  dat die goedgekeurd wordt. Maar je kunt geen lening gaan geven aan iemand die na twee jaar zijn rente en aflossing niet meer kan betalen, dan ben je onverantwoord bezig. Toch zien mensen je dan als de kille bank die duurzaamheid niet interessant vindt.”  Dat laatste is zeker niet het geval, zegt Martine Boon, adjunct-directeur Food en Agri bij Rabobank. Driekwart van de biologische boeren in Nederland is klant bij Rabobank. „We zijn er continu mee bezig. We beoordelen inmiddels al onze klanten op hoe duurzaam ze zijn ten aanzien van biodiversiteit, water, bodem, vogelbeheer, enzovoort. Klanten krijgen een score van A tot en met D. We voeren er met onze klanten gesprekken over en proberen verduurzaming steeds meer in gang te zetten.” Klanten die goed scoren op  duurzaamheid krijgen van de bank een rentekorting van 0,2 procent op bestaande leningen boven de miljoen euro, zegt Boon.   Boon benadrukt dat de bank het niet alleen kan doen met de boeren: „Je moet toe naar een systeemverandering. Boeren zouden een vergoeding moeten krijgen voor beter natuur- en waterbeheer, consumenten moeten de werkelijke kostprijs voor hun producten gaan betalen. We zullen als maatschappij een verandering moeten doormaken, wil je duurzamere productie betaalbaar maken.”  Melkveehouder Noortje Krol.   Foto Merlin Daleman Noortje Krol uit het Brabantse Heeswijk-Dinther lukte het wel om Rabobank enthousiast te krijgen voor haar verduurzamingsplan. In 2017 nam ze met haar partner het melkveebedrijf met 250 koeien van haar ouders over. Twee jaar later besloten ze het bedrijf meer natuurinclusief te maken. „We vinden het belangrijk dat het land goed wordt benut, maar we willen wel met minder pesticiden werken en voor meer biodiversiteit zorgen. Die overgang doen we in veel kleine stapjes, waardoor de financiële risico’s beperkt zijn.” Vanwege deze duurzaamheidsinspanningen krijgt Krols bedrijf de rentekorting van 0,2 procent. „Dat tikt wel aan in ons geval.”   De bank was daarnaast bereid de aanschaf van twee percelen voor extensieve landbouw te ondersteunen – al gingen de terreinen die Krol hiervoor op het oog had uiteindelijk naar Staatsbosbeheer. Bij dat soort landbouw daalt de waarde van het perceel flink, omdat de opbrengst veel minder hoog wordt. „Het kan dus wel, dat de bank dit soort projecten ondersteunt”, zegt Krol. Wat volgens haar helpt, is dat ze geen radicale ommezwaai maken. „We zijn een regulier melkveebedrijf met een flink aantal koeien met goede inkomsten. Wij kunnen daardoor de risico’s ook makkelijker dragen. En dan zie je dat de bank het ook aandurft.”  Hoofd voedseltransitie Rüter: „Dat we soms terughoudend zijn, wordt vaak geframed als: de bank wil niet verduurzamen. Nee, de bank is juist een enorm grote fan van verduurzamen. We zullen het alleen wel op een verantwoorde manier moeten doen. Iemand die een verlieslatend bedrijf krijgt nadat hij van ons een genereuze biologische lening heeft gekregen, is uiteindelijk toch een failliete boer en een sociaal drama.” ||https://www.nrc.nl//nieuws/2022/07/15/duurzaam-boeren-geeft-rabobank-buikpijn-a4136602
2022-07-15||Nomade in Kenia stopt vanwege de droogte:  ‘Had ik mijn vee maar veel eerder verkocht’||Hij was de taaiste van de taaisten. Toch is dertiger Lkipseina Lenawuosho  gestopt met het harde nomadenleven, verslagen door de grootste droogte in veertig jaar, door gebrek aan ruimte, door geweld. „Vanaf mijn vijfde jaar wilde ik al niets liever dan rondtrekken met koeien, het leven van een herder was prachtig”, vertelt hij in zijn geboortestreek Ngupuruti, het savannegebied van noordelijk Kenia. Er lopen hier slechts sporen, geen wegen. Er staan geen stenen huizen maar lage woningen, een soort iglo’s van modder en koeienstront. „Mijn leeftijdsgenoten die destijds hun vrijheid opgaven en naar school gingen, vond ik dom. Nu accepteer ik mijn verlies, het tijdperk van de koe is ten einde”. De bewoners in de kraal van Lkipseina zijn slap, al maanden eten ze te weinig, al maanden hebben ze niet kunnen eten tot verzadiging optreedt. Toen de wereld nog zijn groene schoonheid had en  gras het vee vet maakte, was de overgedragen  kennis van het Samburu-volk, waartoe Lkipseina behoort, voldoende voor een goed bestaan in deze savannestreken.   Maar nu oogt het land grauw, rondtollende winden stuwen het stof van de gortdroge aarde de lucht in. De struiken dragen geen enkel blad meer en alleen de woestijnroos geeft nog felle kleuren af. Tegen de avond hurkt zijn jonge vrouw achter een geit en een dun straaltje melk uit de verdroogde uiers schiet de kalebas in.   Iedereen is moe en gaat vroeg naar bed. Er klinkt geen gezang van jonge krijgers, zij trokken sinds de laatste bui twee jaar geleden met de nog niet gestorven koeien naar elders, heel ver weg, vier dagen lopen. „Er is geen geluk meer in ons leven”, zegt Lkipseina.  Eens hoedde hij tweehonderd koeien, er zijn er nog geen kwart over. In zijn met doornentakken omheinde kraal inspecteert hij droevig een handjevol schamele geiten, hun vet verdwenen, evenals de hoop dat zijn laatste beesten overleven. Op zich zijn geiten en schapen veel langer tegen droogte bestand dan koeien, zo blijkt. Met hun kleine snuiten kunnen zij in spleten en onder stenen nog wat eetbaars vinden en ze worden nu bijgevoerd  met de vruchten uit de toppen van de acaciabomen. De vruchten vormen het laatste redmiddel tegen de hongerdood.  Door de steeds frequentere en langer aanhoudende droogten en de razendsnel groeiende bevolking de afgelopen halve eeuw – er zijn te veel mensen en er is te veel vee – raakte de veeteelt-economie ontwricht. Daardoor verliest het vee steeds meer aan waarde.  Lkipseina: „Ik heb geen enkele herinnering aan grote droogtes in mijn kindertijd. Toen verbleven de koeien bijna het hele jaar rond onze kraal. Als we wegtrokken, was het maar voor een paar maanden, op zoek naar weidegronden. De eerste keer dat ik ver wegtrok, was naar de Ethiopische grens, tien jaar geleden. De reis, met tweehonderd koeien, duurde negen dagen en we bleven daar een half jaar”. Lkipseina sliep met zijn medeherders tussen de koeien in de bush, wikkelde zich in een lendendoek en gebruikte een nekstoeltje als kussen. Ze voedden zich door melk te vermengen met koeienbloed. . „Ik heb wel eens vier dagen niet gegeten. Dan kraakt en klemt het in je hele lichaam, je ogen zinken in, je kan niet meer goed zien en je beeft op je benen”. Sindsdien is het alleen maar erger geworden.  Alleen als je je aanpast aan de levensstijl van een koe, ben je geschikt als herder. Lkipseina raakte gelooid in het spartaanse nomadenbestaan. De afwezigheid van luxe was niet het zwaarste dat hij te verduren kreeg. „Oi, joi, joi”, zegt hij, „het is zo vaak voorgekomen dat andere nomaden onze koeien probeerden te stelen. Soms moesten we wel honderd belagers van ons afslaan. Natuurlijk vielen er doden. Eén keer hebben we bij een aanval dertien krijgers van het Boran-volk gedood. Een nomade kan tegenwoordig niet zonder een geweer”. In een volgend droogtejaar trok hij met de krijgers weer een andere richting uit, westwaarts naar Baringo. Daar kreeg hij het aan de stok met de Pokot, een ander nomadenvolk. „De Pokot probeerden ons altijd te bestelen, elke week wel twee keer. We hadden ieder zeker driehonderd kogels om ons middel gebonden. Als kind had ik me niet voorgesteld dat een herdersleven zo zou zijn, dat je met zoveel andere vijandige volkeren in de clinch zou raken”.  Ik heb weleens vier dagen niet gegeten. Je ogen zinken in, je ziet niet goed meer en je beeft op je benen Lkipseina Lenawuosho   De herders raken ook steeds vaker slaags met eigenaren van grote koeienranches. „Voor je koeien doe je alles. Dus knipte ik het prikkeldraad door en liet ik in de nacht mijn beesten stiekem grazen op die boerderijen. Dat was gevaarlijk, want de rijke grondbezitters roepen de hulp van het leger in en de soldaten kunnen op je schieten, of erger, ze kunnen je koeien in beslag nemen”. Vorig jaar was overal het gras op, zijn koeien begonnen te sterven. Hij besloot het overgrote deel van zijn kudde van de hand te doen en dreef de beesten naar de stad Nyahururu. „Het was mijn eigen besluit, hoewel ik uit respect natuurlijk wel de ouderen had ingelicht. Ze vonden het dom.” Voor het bedrag van drie koeien schafte hij een brommer aan. „De enige koeien die mij profijt hebben opgeleverd in mijn leven zijn die waarmee ik mijn vrouw kocht, mijn geweer en nu mijn brommer”, zegt Lkipseina bitter.  De dodelijke droogte ten spijt blijft de koe essentieel in de cultuur van Lkipseina’s Samburuvolk. Ze is nodig als bruidsschat om te kunnen trouwen, een vloek te ontkrachten, een boete te betalen. Lkipseina voelt nog steeds de drang om met vee op stap te gaan, de zoete geur van koeienstront hangt in zijn ziel. „Met je beesten ben je nooit alleen. Ai, jai, jai, maar wat ben ik eenzaam als ik met mijn brommer iemand afzet in de stad waar ik niemand versta, tussen al die mensen.”  Etnische groepen in Kenia, waaronder de Samburu
 Lkipseina spreekt alleen de Samburu-taal. En, zegt hij: „Met koeien communiceerde ik. Ik zong voor ze, ik wist wanneer ze ontevreden waren”.  Jonge Samburu die Lkipseina bewonderen om zijn volharding, gaan nu zelf toch maar naar school. Zij willen niet de lange trektochten maken die hij zijn hele leven maakte. „Zij komen al gestresst terug van een dagje lopen met de geiten. En ze verbergen een schoolschrift onder hun lendendoek om zich niet te vervelen”, sniert Lkipseina. „Ook ik onderneem geen gevaarlijke reizen meer, ik wil niet sterven en mijn gezin alleen achterlaten. Ik ben de laatste van mijn familie die zo’n zwaar leven heeft gehad, mijn ouders hoefden nooit zo ver te gaan voor weidegronden. Ik was gek, had ik al mijn koeien maar veel eerder verkocht.” Lkipseina is in zijn omgeving nog een buitenbeentje, maar veel jongeren prijzen zijn breuk met het nomadisme en zeggen, als zich nog een droogte aandient, ook hun vee te zullen verkopen.  Lkioseina gebruikt nu zijn aangeschafte brommer als taxi om wat geld te verdienen. Hij zigzagt door de droge rivierbeddingen en over de savanne met achterop standaard een paar passagiers. „Ik ben een nieuw leven begonnen, als  verantwoordelijk man voor mijn familie.  Natuurlijk houd ik nog wel een paar koeien achter de hand. Je weet maar nooit”. Een droogteramp van ongekende omvang treft miljoenen mensen in de Hoorn van Afrika – het oostelijke punt van Afrika’s vasteland, waar onder meer Somalië en Ethiopië liggen.  Hulp-operaties verlopen moeizaam door gebrek aan fondsen.  Nog geen kwart van de benodigde miljoenen dollars zijn toegezegd.  In Somalië verkeren volgens de VN zeven miljoen mensen in een noodsituatie. Dat is ruim de helft van de bevolking. In Ethiopië zijn 10 miljoen mensen in nood, in Soedan 14 miljoen en in Kenia 4 miljoen. Miljoenen stuks vee zijn al dood en zo’n 210.000 Somaliërs dreigen op korte termijn te verhongeren.  In Somalië vecht een zwakke centrale overheid tegen terreurgroep Al-Shabaab. Dat maakt het voor hulporganisaties moeilijk de bevolking te bereiken.  De oorlog in Oekraïne veroorzaakte een wereldwijd tekort aan zonnebloemolie en tarwe, en leidde tot inflatie. Twee jaar geleden aten in Oost-Afrika enorme zwermen sprinkhanen alles op wat groen was. Daarna begon de droogte. ||https://www.nrc.nl//nieuws/2022/07/15/nomade-in-kenia-stopt-vanwege-de-droogte-had-ik-mijn-vee-maar-veel-eerder-verkocht-a4136435
2022-07-15||Vertrek   Draghi is  ook voor  Europa een verlies||Mario Draghi (74) is een man van relatief weinig woorden. Rechtlijnig en principieel is hij eveneens. Vrijdag was er geen enkele indicatie dat de Italiaanse premier nog terug zou komen op zijn glasheldere boodschap van de avond ervoor: hij stapt echt op. Volgens Draghi is het een uitgemaakte zaak dat het vertrouwen in zijn regering weg is, na de crisis veroorzaakt door de Vijfsterrenbeweging. Met die boodschap stapt hij komende woensdag ook naar het Italiaanse parlement. De politieke chaos en onzekerheid komen voor Italië op een uitermate slecht moment. De bevolking is bezorgd om de torenhoge energieprijzen en de inflatie. En door de aanslepende hitte en historische droogte vrezen de boeren voor hun oogst.  Daarbij is de crisis in Rome ook slecht nieuws voor Europa. Met Mario Draghi verliest de Europese Unie een van haar meest gezaghebbende premiers. Eerst en vooral wegens zijn diplomatieke rol in de Russische oorlog in Oekraïne. Vanaf het eerste EU-spoedberaad hield Draghi – voormalig voorzitter van de Europese Centrale Bank – een pleidooi om Moskou financieel de oorlog te verklaren, door sancties in te stellen tegen de Russische centrale bank. Draghi sprak zich ook snel uit voor EU-lidmaatschap van Oekraïne, en ging die boodschap overbrengen in Kiev, samen met de Franse president Macron en de Duitse bondskanselier Scholz. Met Draghi verliest Europa de duidelijkste pleitbezorger van de harde lijn tegen Poetin, en dat is goed nieuws voor het Kremlin. Wegens zijn grote invloed in Europa en zijn ervaring als voormalig centraal bankier vertrouwde de Europese Commissie  erook op dat een regering onder Draghi’s leiding in staat zou zijn om de miljarden euro’s uit het Europese post-coronafonds ‘Next Generation EU’ correct te investeren.  Draghi kwam aan het roer nadat zijn voorganger Giuseppe Conte van de Vijfsterrenbeweging er niet in was geslaagd de steun van Europa te krijgen voor zijn plannen met dat herstelfonds. Niet alleen overtuigde Draghi’s plan de Europese Commissie wél, bovendien kreeg Rome woorden van lof voor de geplande ambitieuze hervormingen. Het EU-herstelfonds werd na de pandemie opgericht, en Italië – dat in mensenlevens én economisch erg zwaar onder het virus heeft geleden - is de belangrijkste begunstigde. Het succes van het fonds zal dus voor een groot deel worden afgemeten aan hoe Italië het ervan afbrengt.  Rome kan de komende jaren rekenen op ongeveer 205 miljard euro. In principe, want het geld wordt in fases uitbetaald, afhankelijk van een positieve halfjaarlijkse evaluatie van de afgesproken hervormingen. De regering-Draghi zat goed op koers, maar tegen het einde van dit jaar moeten nog 55 van de 100 doelstellingen worden behaald. Die miljardensom bestaat overigens niet alleen uit Europese subsidies, een flink deel ervan zijn leningen. En het land – de derde grootste economie in de eurozone – kampt al met een staatsschuld hoger dan 150 procent van het bruto binnenlands product. De onrust op de financiële markten viel de voorbije dagen al bij al nog mee. Maar dat kan snel veranderen, als de politieke onzekerheid en instabiliteit nog weken voortduurt, en politici in plaats van te besturen nu verkiezingscampagne gaan voeren. Na Draghi’s toespraak in het parlement, die woensdag wordt verwacht, is zijn regering naar alle waarschijnlijkheid  demissionair. Verkiezingen stonden voor de lente van 2023 gepland, maar nu wordt  een vervroegde stembusgang – misschien al in de herfst - een serieuze optie.  In de peilingen duikt Giorgia Meloni (45) als grote winnaar op. De leider van het radicaal-rechtse Broeders van Italië, een partij met wortels in het fascisme, koos bij Draghi’s aantreden als enige voor de oppositie. De Italiaanse kiezer lijkt van plan, en al zeker na het onfraaie politieke schouwspel in het parlement deze week, om haar voor die keuze te belonen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/15/vertrek-draghi-is-ook-voor-europa-een-verlies-2-a4136598
2022-07-15||Andrea Walraven-Thissen: ‘Met wie praat je als je terugkomt uit de oorlog? Alleen met je vrouw?’ Hans Jaap Melissen: ‘Ja’||De resten van tienduizenden gesneuvelde militairen, te midden van megastallen met miljoenen varkens. We zijn op de Duitse Oorlogsbegraafplaats in Ysselsteyn, de Peel. Om ons heen dood en verderf, maar de merel zingt en de Japanse notenboom bloeit. Elk halfuur klinken de vijfentwintig klokjes van het carillon. Er is een brasserie met een terras in de zon, en daar zitten we, met Andrea Walraven-Thissen (46), gespecialiseerd in het voorkomen van trauma na rampen en aanslagen, en met Hans Jaap Melissen (54), oorlogsverslaggever. Hij werkt onder andere voor EenVandaag, Trouw, VPRO-radio en WNL, en hij was de afgelopen 25 jaar onder andere in Afghanistan en Irak, in Israël en Palestina, in Syrië en Libië. Nu is hij net terug uit Oekraïne, vandaar dit gesprek, maar we informeren eerst naar zijn vrouw, want we weten dat ze borstkanker heeft, met uitzaaiingen in de botten. Hij heeft er een podcast over gemaakt, Oorlog in je lichaam. Hoe is het met haar? „Ze is dood”, zegt hij. „Oh!”, zegt de serveerster die net komt vragen wat we willen drinken. „Oh!”, zeggen wij. Hij geniet zichtbaar van onze schrik en zegt dan: „Nee hoor.” Andrea is de eerste die begint te lachen. Zo gaat deze man dus met zijn verdriet om. Maar hoe gaat het met zijn vrouw? „Goed. De afgelopen keer in het ziekenhuis – ik kon niet mee, want ik was in Oekraïne – zeiden ze dat een kleine groep vrouwen lang meegaat met de medicijnen die ze krijgen en het lijkt erop dat mijn vrouw in die kleine groep zit. Geen garanties, maar we hebben het over jaren, misschien wel tien.” Andrea: „Tien?”  Hans Jaap: „Nou ja, niet wat we in gedachten hadden toen we verkering kregen. En onze zoon is over tien jaar pas 21. Maar het is meer dan een paar maanden, wat ook had gekund. Ze werkt fulltime” – ze is campagneleider bij Greenpeace – „en ze sport, en op dit moment zit ze in de trein naar Kopenhagen. Vanaf het begin heb ik in de optimistische stand gestaan.” Andrea knikt en vertelt dat ze op haar 29ste – ze had drie jonge kinderen – een herseninfarct heeft gehad, uitzonderlijk op die leeftijd. In de ambulance naar het ziekenhuis onderhandelde ze met God en zei tegen Hem dat ze er nog niet aan toe was om te sterven. Tegen de arts die zei dat ze 90 procent kans had om er binnen drie maanden niet meer te zijn zei ze: dan meld ik me bij die andere 10 procent. „En kijk.” Ziet ze dat als haar eigen verdienste? „O, nee, nee. Ik heb geluk gehad.” Foto Daniel Niessen
 Ze komt uit de buurt van Venlo, een katholiek gezin. Haar vader was bij de politie en zat in het onderwijs, haar moeder was huisvrouw. Ze had voor ze Andrea kreeg een kind verloren, een jongetje, bij de geboorte. Ze mocht  hem niet meer zien of afscheid van hem nemen. In haar boek Responding after suicide, a practical guide to immediate postvention uit 2019 schrijft Andrea dat het altijd beter is als nabestaanden wel afscheid kunnen nemen, ook in geval van zelfmoord, zelfs de gruwelijkste. Fantasieën over een dode zijn moeilijker te verdragen dan de werkelijkheid. Dat broertje, zegt ze, is ook voor haar leven bepalend geweest. Ze was haar moeders troost.  Als kind wilde ze non worden, later dacht ze aan dirigent. Ze ging naar het conservatorium in Maastricht, ze zat in het Nationaal Jeugd Harmonie Orkest, en daarnaast werkte ze als slaapwacht op de gesloten afdeling van een psychiatrisch ziekenhuis. Wat ze daar zag vond ze zo interessant dat ze besloot de opleiding tot psychiatrisch verpleegkundige te gaan doen. Toen stortte de Hercules neer, in juli 1996, in Eindhoven. Een Belgisch transportvliegtuig met 41 mensen aan boord, 34 van hen gingen dood, bijna allemaal leden van het Fanfarekorps van de Nederlandse Koninklijke Landmacht. Andrea kende hen, het waren haar muziekvrienden. „Er was geen slachtofferhulp”, zegt ze. „Er werd niets georganiseerd. In die tijd werd PTSS” – posttraumatische stressstoornis – „net als ziektebeeld erkend en daar ben ik me toen in gaan verdiepen.” Haar  eerste opleiding in crisisinterventie deed ze in de VS en in 2004 – ze was met haar gezin naar de Eifel verhuisd – hielp ze met de opvang van Duitsers die de tsunami in Japan hadden overleefd. In Duitsland werd de Psychosoziale Notfallversorgung opgericht: hulpverleners die bij grote of gruwelijke incidenten meegaan met de politie, ambulance en brandweer  om bijstand te verlenen aan wie dat nodig heeft. Andrea ging ervoor werken en nu leert ze andere hulpverleners hoe ze zichzelf in een crisissituatie staande kunnen houden. Waar ze bedenkingen bij heeft: journalisten die op eigen initiatief naar gewonden en andere gedupeerden gaan om ze te filmen en te interviewen. Journalisten moeten verslag kunnen doen, zegt ze. Maar wel gereguleerd. Ze heeft het over „incidentmanagement”, over „structureren” en „compartimenteren”, waardoor journalisten met de hulpdiensten meewerken, in plaats van hen tegenwerken. Wat vindt Hans Jaap daarvan? Hij zegt niets. „Weet je nog dat tramincident in Utrecht?”, vraagt Andrea.  Ja, dat weet hij nog. Maart 2019, de Turkse Nederlander Gökmen T.  stapte om kwart voor elf ’s ochtends op het 24 Oktoberplein in de sneltram en begon te schieten. Drie doden, zeven gewonden, van wie één tien dagen later overleed.  Tijdens de klopjacht op de dader werden in de wijde omgeving alle kinderen op school gehouden, een van hen was Hans Jaaps zoon. Hans Jaap woont in Utrecht. Andrea: „Ik zat met collega’s naar de NOS te kijken en de DSI” – Dienst Speciale Interventies – „hield een gebouw onder schot.” Hans Jaap: „Het was het verkeerde gebouw.” Andrea: „Een verslaggever van de NOS stond ervoor en een van de DSI-jongens zei tegen hem: meneer, kunt u hier weggaan, u staat in de vuurlinie. En toen zei die verslaggever: dat kan niet, want ik ben live op zender.” Hans Jaap: „Haha, goed antwoord.” Andrea: „In Duitsland zou hij daar dus nooit gestaan hebben. Hij zou het gebied nooit in gekomen zijn.” „Aha. En dat vind jij beter?” Hij buigt naar haar toe. „Journalisten moeten niet met de politie meewerken, of met militairen. Ze moeten onafhankelijk blijven, hebben andere belangen. Daarom ben ik er geen voorstander van als journalisten embedded met het leger mee op missie gaan.” „Dat snap ik”, zegt Andrea. „Wij willen jullie helemaal niet vertellen wat jullie wel of niet mogen doen. Wij willen alleen de kaders scheppen…” Hans Jaap: „Kaders?” „…en wat ik mensen aanleer in cursussen, ook journalisten, is hoe ze hun stress kunnen beheersen. Journalisten moeten weten hoe ze veilig kunnen werken om zelf geen trauma te krijgen. En ook hoe je mensen moet interviewen zonder hun trauma erger te maken.” Wat vindt Hans Jaap daarvan? Weer geen antwoord. Heeft hij weleens een cursus gevolgd om zijn stress te leren beheersen? „Nee.” Toch wel een keer in Engeland? (Hij vertelde daarover in een interview met Het Parool.) „O, ja, in de aanloop naar de Irakoorlog van 2003. Maar dat ging niet over trauma’s of hoe je veilig interviewt. Mijn eindredacteur” – bij de Wereldomroep toen nog – „dacht dat er in Irak chemische wapens zouden worden ingezet en stuurde me naar Engeland om me daarop voor te bereiden. Ik heb daar zes dagen een militaire training gehad, inclusief militaire EHBO, voor als je hele arm eraf ligt of zo. Dat neemt niet weg” – hij kijkt naar Andrea – „dat ik wel nadenk over hoe ik met mensen omga. Ken je het boek Anyone here been raped & speaks English?” Andrea schudt nee. „Uit 1985, van de Frans-Engelse journalist Edward Behr. Er wordt nog vaak naar verwezen. Je loopt een Afrikaans dorp binnen waar de vijand net heeft huisgehouden en je vraagt of er een verkrachtingsslachtoffer beschikbaar is die Engels spreekt. Dat is vies, hè. Elke verslaggever kent dat gevoel.” Had hij het in Boetsja toen de Russen net weg waren? „Je moet laten zien wat er gebeurd is, dat is onze taak. Blootleggen. Maar als het is blootgelegd vind ik het ingewikkeld om op zoek te gaan naar nog meer gruwelijke verhalen.” „En als je dan terug bent in Nederland,” vraagt Andrea, „heb je dan behoefte aan collegiale ondersteuning?” Hans Jaap: „Eh, nee.” „Met wie praat je dan?” „Met mijn vrouw.” „Verder niemand?” Hans Jaap: „Nee. Toen ik nog in dienst was bij de Wereldomroep was er een systeem dat je je na terugkomst binnen 48 uur moest melden bij iemand  die met je ging praten. Daar heb ik snel een einde aan gemaakt. Ik noemde dat het carwashsysteem. Je komt vies terug uit de oorlog, besmet met ellende, dat is het idee, en dan word je huppekee schoongespoten. Ik denk niet dat het zo werkt. Als er al iets gebeurd is dat je niet kunt verwerken, dan blijkt dat niet de eerste of tweede dag.” Hij is geboren in Hoogezand-Sappemeer en groeide op in Leusden. Zijn vader was directeur van een school, zijn moeder – ze leeft niet meer – werkte op de recovery-afdeling van een ziekenhuis. „Ik lijk op haar”, zegt hij. „Ze was praktisch, snel. Vroeger vertelde ik weleens over haar dat ze het gas gewoon even lager zou zetten als ze aan het koken was en mijn vader zou spontaan overlijden. Als hij toch niet meer te redden viel, zou ze eerst het eten afmaken. En de andere helft voor morgen bewaren. Zij had het werk dat ik doe ook kunnen doen: worden er raketten afgeschoten?  Het zou wel heel toevallig zijn als er net een terechtkomt op de plek waar ik nu sta.” Toevallig, zegt hij, was de dood bij hem in de buurt vroeger een „veel voorkomend verschijnsel”. Ongelukken, ziekte, het hield niet op, en toen hij 21 was pleegde een vriendin van hem zelfmoord, een paar uur nadat hij met haar was wezen fietsen. Zij was negentien. „Ik woonde al in Utrecht” – daar studeerde hij Amerikanistiek – „en de week ervoor had ik op het huis van mijn ouders gepast. Toen had ik haar veel gezien en gesproken. Er was altijd wat met haar, depressies en therapie en zo, maar ze was ook leuk en ze kon heel vrolijk zijn. Op de dag na haar negende verjaardag was haar moeder overleden aan een hersentumor. Een paar uur voordat ze voor de trein sprong…” „Oh!”, zegt de serveerster, die net het eten op tafel zet.  Meestal ga ik helemaal niet zo omzichtig om met mensen. Je voelt vanzelf wel wat je ze wel en niet kan vragen Hans Jaap Melissen  „Sorry, mevrouw.” Hij lacht. „Een paar uur daarvoor dus hebben we samen naar postzegels gezocht, achteraf bleken die voor haar afscheidsbrieven te zijn. Daar heb ik nog vaak over gedroomd. Waarom vroeg ik niet waar ze die postzegels voor nodig had? Waarom had ik haar niet tegengehouden?” Andrea knikt. Zo gaat dat, ja. Hans Jaap: „De eerste dagen ben ik met een paar anderen naar iedereen toegegaan om te vertellen wat er gebeurd was, misschien niet heel verstandig. We waren de boodschappers. We kwamen hun middag kapotmaken. Ik ben diep weggegleden, tot ik dacht: ik laat mijn leven niet verpesten door schuldgevoel.” Heeft het zijn leven bepaald? „Ach, dat weet je nooit. Ik weet wel hoe mijn eigen verdriet voelt en dat het dan echt van mij is. Ik waak ervoor om me het verdriet van mensen in een oorlog toe te eigenen. Wat ik moet doen is erover vertellen. En meestal” – hij kijkt naar Andrea – „ga ik helemaal niet zo omzichtig om met mensen. Je voelt vanzelf wel wat je ze wel en niet kan vragen. De meeste mensen kun je alles vragen.” En de mensen voor wie hij zijn reportages maakt? Moeten die nog kunnen slapen? „Haha, heel goed als ze er niet van kunnen slapen. Graag zelfs. Laat ze maar wakker liggen. De mensen slapen al genoeg hier.” Tomatensoep, Limburgs zuurvlees, warme groenten, friet. Andrea haalt een rapport uit haar tas en bladert tot ze vindt wat ze zoekt: een staafdiagram dat de aantallen mensen met PTSS in verschillende landen weergeeft. Onderzoek van het Nivel, het kennisinstituut voor de gezondheidszorg. „Hier zie je dus”, zegt ze, „dat 7,4 procent van de mensen in Nederland op enig moment in zijn of haar leven PTSS heeft.” Hans Jaap legt zijn mes en vork neer en zegt: „Eén op de 14? Daar geloof ik dus helemaal niets van.” Andrea: „Het is niet mijn onderzoek, hè.” Hans Jaap: „Wie zijn die mensen? Wat is PTSS? Valt het wel te meten? En dat daar” – hij wijst naar het kleinste staafje – „dat zijn zeker de cijfers voor eh, ja, dat dacht ik al, Nigeria.” Hij lacht. „In Nigeria hebben ze die luxe niet.” Andrea: „Daar gaat het onderzoek over. De paradox dat er meer PTSS is in de landen die het welvarendst zijn.” Hans Jaap: „En waar mensen al zeggen dat ze een trauma hebben als eh…” Hij kan even geen goed voorbeeld bedenken. „Ik heb het een en ander gezien in de 25 jaar dat ik dit werk doe en als mensen hier zeggen dat ze ergens door getraumatiseerd zijn, denk ik vaak: volgens mij is er wat anders met je, relatieproblemen of zo. Of je hebt gewoon iets heel vervelends meegemaakt.” Zegt hij dat ook tegen ze? „Heb ik afgeleerd. Ik weet me soms wel te gedragen, hoor.” Dus als hij net terug is uit Boetsja en hij hoort dat mensen hier al ongeveer een trauma hebben door de chaos op Schiphol, dan houdt hij zijn mond? Hij lacht en zegt: „De overgang van de oorlog naar Nederland is voor mij groter dan van Nederland naar de oorlog. Je zou misschien denken dat ik in mijn werk veel mensen tegenkom die echt getraumatiseerd zijn. Het tegendeel is waar. Ik zie mensen met een hoop verdriet en ellende, ze voelen zich rot, of hoe je het ook wilt noemen, maar trauma, nee. Wat ik denk” – hij kijkt weer naar Andrea – „is dat we in welvarende landen al gauw met de DSM komen aanzetten” – het handboek met psychiatrische diagnoses – „omdat er een vergoeding tegenover staat. En erkenning. Trauma is de enige ziekte die mensen graag willen hebben. In een maatschappij die in zoveel opzichten af is gaan mensen kennelijk naar hun navel zitten staren.” Foto Daniel Niessen Wat zegt Andrea daarvan?  Ze is het met hem eens. Ze noemt het de slachtofferziekte. „Een groot deel van ons werk,” zegt ze, „is voorkomen dat het woord ‘trauma’ valt. Na een ramp of een familiedrama helpen wij burgemeesters of politici bij de voorbereiding van de persconferentie en dan hoor je ze al zeggen: ‘O, die kinderen, wat zullen ze getraumatiseerd zijn.’ Néé.” Ze kijkt om zich heen en zegt: „Stel dat hier een moeder met haar kind loopt en er ontploft een oud stuk munitie. Er vallen doden en dat kind kan er ’s nachts niet van slapen. Heeft het dan een trauma? Natuurlijk niet. Hartstikke logisch dat het niet slaapt.” We vragen aan Hans Jaap hoe het komt dat hij als enige in Nederland zijn werk al 25 jaar volhoudt zonder gek te worden.  „Gek worden? Waarom zou ik er gek van worden? Dat is dus trauma-denken. Ik zou gek worden als ik níet naar de oorlog kon.” Waarom zijn er dan zo weinig verslaggevers die het doen? Hij was in februari de eerste en lang de enige Nederlandse verslaggever in Kiev. „Omdat hoofdredacties steeds terughoudender worden in het sturen van mensen. Die trend is er al heel lang in Nederland. Ik ben freelancer, ik ga gewoon.” Ze zijn bang dat een verslaggever iets overkomt en zij het aan de nabestaanden moeten uitleggen? „Ja. En hoe minder ervaring er is met oorlog, hoe minder je ervan begrijpt. Ze hebben de expertise niet meer om te zeggen: oké, dit risico kunnen we nemen. Als je alleen maar gevaren ziet, kun je sowieso nergens meer heen. Ik moet wel zeggen dat de meeste hoofdredacties  een draai hebben gemaakt. De kranten zijn nu dichter bij het front, de NOS en Nieuwsuur zijn er ook. Ik hoop bijna dat Oekraïne een keerpunt wordt in de oorlogsverslaggeving, dat we er eindelijk weer eens normaal over zouden gaan doen. Daar lijkt het nu wel op.” We zeggen dat hij de naam heeft grote risico’s te nemen.  Een groot deel van ons werk is voorkomen dat het woord ‘trauma’ valt Andrea Walraven-Thissen  Het irriteert hem zichtbaar. „Hoe kun je dat vanuit Nederland beoordelen? Ik ben extreem voorzichtig. Ter plekke is een oorlog heel anders dan op televisie. Dat is ook wel mijn frustratie, dat ik zo weinig kan laten zien van de banaliteit van het dagelijkse leven, dat gewoon doorgaat. Oorlog is er niet continu, qua militair geweld, en gebieden zijn veel groter dan je denkt. Hier slaan de raketten in, verderop is er niets aan de hand. In Boetsja staan de meeste gebouwen nog overeind, al ligt het er een beetje aan vanaf welke kant je binnenkomt. Voor Marioepol durf ik mijn hand niet in het vuur te steken, maar op dronevideo’s zie ik dat zelfs daar nog gebouwen overeind staan.” Daar kijkt hij naar? Naar wat nog overeind staat? Niet naar wat er kapot is? „Altijd.”  Andrea, die aandachtig heeft zitten luisteren, vraagt of hij in scenario’s denkt. Dat is wat zij doet in een crisissituatie. Als dit, dan dat. „Het is mijn manier om met gevaar om te gaan.” „Eh, nee”, zegt hij. „Bij gevaar denk ik in seconden. Geen plan, het gebeurt gewoon. In maart liep ik wel te bedenken of ik in Kiev zou blijven als de Russen de stad zouden veroveren. Het plan was dat ik zou blijven. Er waren genoeg internationale journalisten die ook zouden blijven en we hadden bedacht hoe we eventueel toch weg zouden kunnen komen.” En toen verplaatste het front zich. „Wat is het front? De Oekraïense soldaten graven overal linies, door het hele land, ook op plekken waar de strijd nog lang niet is en misschien nooit komt. Mijn tolk en ik noemen het weleens bezigheidstherapie. Als de strijd geweest is, blijven de soldaten  vaak nog lang rondhangen. Dat je denkt: sta je hier nou nog?” Andrea: „Ik begrijp het wel. Mensen hebben een handelingsperspectief nodig, na wat ze hebben meegemaakt. Blijven hangen en linies graven is beter dan niets doen. Waarschijnlijk is het beleid van de legerleiding.” „Nou, dat weet ik niet, hoor. Ik denk dat heel veel mensen, of mannen, het zijn altijd mannen, ook betekenis vinden in de oorlog. Het geeft status, hè. In het gewone leven ben je een nobody en opeens sta je daar met je geweer.” Andrea: „Het geeft je… „…een sense of purpose.” Andrea: „Dat bedoel ik. En dat helpt.” Hans Jaap: „De eerste weken in Kiev verbleef ik in een hotel bij een van de mooiste roadblocks van de stad, met allemaal oude Lada’s en zo, een prachtig plaatje, soms sneeuwde het ook nog. De mannen daar beleefden hun moment of glory en toen de Russen wegtrokken werd hun echt iets afgepakt. Ze zijn nog lang blijven staan, tot de politie langskwam. Jongens, nou is het afgelopen. Die auto’s zijn heel hinderlijk en jullie kunnen ze zo nodig altijd weer terugzetten.” Andrea Walraven-Thissen (Tegelen, 1976). Opgeleid in de psychiatrie, gespecialiseerd in het voorkomen van trauma na rampen en aanslagen. Ze adviseert o.a. hulpverleners. Hans Jaap Melissen (Hoogezand-Sappemeer, 1968). Aan Universiteit Utrecht opgeleid tot amerikanist, en sinds 25 jaar oorlogsverslaggever voor de publieke omroepen en Trouw.  Dit is de eerste aflevering  van een reeks zomeravondgesprekken. Twee aan elkaar gewaagde gasten eten met twee NRC-redacteuren.   Volgende week: violist Liza Ferschtman en oud-voetballer Leonne Stentler. Foto’s Daniel Niessen.||https://www.nrc.nl//nieuws/2022/07/15/andrea-walraven-thissen-met-wie-praat-je-als-je-terugkomt-uit-de-oorlog-alleen-met-je-vrouw-hans-jaap-melissen-ja-a4136339
2022-07-15||Vrijheid weg en sleur in de dagen: lijkt de cel op de coronatijd?||Een lekker dagje Den Helder, dat was het plan. Arnold (56) had er zin in. Zijn vijftienjarige dochter was mee, op de achterbank, en naast hem zat zijn vriendin. Vijf mei 2020, Bevrijdingsdag. Prima weertje. En misschien, dacht hij nog, konden ze effe met de boot naar Texel op en neer. Maar op de rijksweg ter hoogte van Alkmaar verscheen in de spiegel van zijn zilverkleurige BMW een motoragent. Arnold stak zijn elektrische sigaret omhoog, zo van ‘dit is geen telefoon’, maar de agent bleef naast hem rijden. En achter hem. En voor hem. ‘Wat een zenuwlijer joh’, dacht hij. En ineens werd het menens. Lichtte achterop de motor een bordje op met ‘Volg politie’ en doken overal om hem heen zwaailichten op. Eenmaal gestopt op de vluchtstrook was de auto omsingeld door blauw.  „Is dit Bananasplit ofzo?” Arnold (zijn achternaam vermelden we omwille van privacy niet)  was in 2015 veroordeeld voor diefstallen die hij naar eigen zeggen niet heeft gepleegd – erbij gelapt door een kennis – en sindsdien stond zijn leven in het teken van een juridische strijd die hij uiteindelijk verloor. Het vonnis –  anderhalf jaar cel – werd onherroepelijk. Dus ten tijde van zijn  arrestatie op vijf mei wist hij dat-ie moest brommen. Maar volgens zijn advocaat zou hij per brief een oproep krijgen om zich zelf te laten inrekenen. Dus hij stond op het verkeerde been, die vijfde mei. De aanhouding  – en zeker hoe die zich voltrok –  was een shock.  Arnolds tijd in de gevangenis, van mei 2020 tot november 2021, viel bijna volledig samen met de coronacrisis in Nederland. Die Bevrijdingsdag van 2020 was voor iederéén bitter. Niks geen viering van 75 jaar vrijheid. Alle evenementen waren afgelast. Heel het land verkeerde nog altijd in een staat van shock over de plotse arrestatie van het vrije leven door de uitbraak van een uitheems, gevaarlijk virus. En toen Arnold  eindelijk vrijkwam, murw van het leven achter slot en grendel, maakte het Nederland van buiten de gevangenis zich net op voor zijn derde en vooralsnog laatste lockdown. Hoe was het, om in coronatijd vast te zitten? En hoe is het überhaupt om vast te zitten? Dat vroeg NRC  – terwijl intussen de besmettingscijfers weer oplopen – aan Arnold en  twee ex-gedetineerden die al vóór de coronatijd  vastzaten. We waren benieuwd of hun ervaringen  herkenbaar zijn nu iederéén in Nederland enige ervaring heeft opgedaan met vrijheidsverlies – een bezoekersquotum, de avondklok, gedwongen thuis-isolatie en ‘lockdowns’ – een term die per slot van rekening regelrecht is overgewaaid van over de gevangenismuur.  En hoewel de ex-gedetineerden natuurlijk vastzaten wegens strafbare feiten, hun gevangenschap totaal was en hun vrijheidsverlies extreem,  voelt wat ze vertellen inderdaad soms verdacht vertrouwd aan. Het overspoeld worden door regels. De afstomping na maand in maand uit hetzelfde verloop van dagen. Het uitkijken naar de dag dat het, hopelijk, allemaal voorbij is. En, eindelijk vrij, het soms moeizame wennen aan het oude normaal.   
 Wie wil weten wat ‘opsluiting’ is moet eerst de vrijheid hebben geproefd. Voor Arnold, een Rotterdammer met pretoogjes en kort grijs haar, betekent vrijheid sleutelen aan z’n motor en een gewoon, rustig leventje met zijn vrouw, dochter en vier honden.  Toon (60, achternaam bekend bij de redactie) raakte al jong verzeild in de drugshandel – zijn ouders hadden een „donkerbruin café” – en zat meermaals vast. De laatste keer zat hij het langst, van eind 1997 tot in 2002, toen hij was veroordeeld voor het leiden van een criminele organisatie. Die verdonkeremaande goederen als elektronica uit de ladingen van  vrachtwagens. En ja, hij had in een harde wereld geleefd, lang niet altijd aangenaam, maar het was óók – zo zag hij het toen tenminste – een „vrijbuitersleven”.  Ultieme vrijheid ervoer de Marokkaanse-Nederlander K. (34) in zijn tijd als crimineel.  K.  handelde jarenlang in zo’n beetje alle soorten drugs en eigenlijk kun je dat leven volgens hem nog het best vergelijken met dat van een romanschrijver. „Je hoeft niks, je werkt wanneer je kunt.” Glimlachend: „Maar het is ook best wel druk hoor. Regelen, organiseren, altijd bezig met nieuwe manieren van smokkel.”  K. kwam na achtenhalf jaar vrij. Het was februari 2020. Strak op tijd voor de eerste lockdown  Het heerlijke aan dat bestaan, vertelt K., was de vrijheid om te doen wat je wilt. Als het in Nederland regende hup naar Spanje, het strand op. En dan weer naar   België, naar een café vol vrienden. Financieel onafhankelijk, geen verantwoordelijkheid. Op de dag zelf besluiten wat je doet. „Kom, laten we pissen tegen de Eiffeltoren”, zei hij eens tegen een vriend. Stonden ze dezelfde dag nog in Parijs. Toch maar niet gepist, te veel bewaking. Pizza gegeten en weer terug. „Ik was totaal impulsief.” Hij genoot van zijn vrijheid, des te harder was de klap toen K. werd gezocht voor een geweldsdelict dat hij naar eigen zeggen niet had gepleegd – „maar logisch dat ik werd verdacht”.  Zijn foto werd overal verspreid, K. besloot zichzelf aan te geven. Hij werd veroordeeld en zat ruim acht jaar vast, van 2011 tot begin 2020, kort voor Nederlands eerste lockdown. In één klap alle vrijheid kwijt.   
 Het idee van pissen tegen de Eiffeltoren was ver weg toen K. in 2011 onderworpen werd aan de standaardprocedure bij binnenkomst in de gevangenis, in zijn geval penitentiaire inrichting Veenhuizen. Hier lieten ze hem plassen in een potje. Ze namen ook zijn vingerafdruk af. Schreven hem in als ‘bewoner’ in de gevangenisadministratie. Vroegen hem zich uit te kleden en te douchen. Controleerden zijn kleren en inspecteerden van staatswege een lichaamsopening – de anus, niet de neus.  Zijn cel was een kamertje van tien vierkante meter met bed, kast, wc en gehuurde tv. Zestien uur per dag de place to be. Buiten de cel stond er vier uur per dag arbeid op het program. En vier uur ‘recreatie’, waaronder ook het uurtje luchten viel, sporten, bezoek, bellen met familie, de bieb, scholing, geestelijke verzorging… „Alles wat voor jou belangrijk is,” zegt K., „is gepropt in die vier uur. Mensen in de gevangenis zeggen altijd: ik heb te weinig tijd.” Er ontstond een door regels ingegeven  ratrace, vertelt hij. „Mensen renden letterlijk naar de telefoon.”   Rotterdammer Arnold ging na drie maanden in een gevangenis in Alphen aan den Rijn naar de penitentiaire inrichting Middelburg, ‘afdeling oost’. Bovenop de algemene richtlijnen golden daar nog eens 31 aanvullende regels. Niet naar elkaar schreeuwen, roepen, fluiten. Niet bonken op celramen. Roken alleen toegestaan op cel –  „rookt u buiten uw cel, dan krijgt u een rapport”. Dragen van pet en/of capuchon alleen toegestaan tijdens het luchten. Zonnebril dragen buiten uw cel verboden.  Testte één van de zestig gevangenen op Arnolds afdeling positief, dan moest iedereen in quarantaine En er waren de coronaregels. Testte één van de zestig gevangenen op Arnolds afdeling positief, dan moest iedereen in quarantaine. Het overkwam hem drie keer, vertelt hij. Twee weken lang, één keer zelfs drie weken. Zat hij dagelijks nóg langer op cel: ruim 23 uur. Sporten mocht dan niet, werken evenmin. Het enige uitje was dagelijks even naar  de luchtplaats. Die was verdeeld in sta-vakken met een rood-wit lint gespannen op een meter hoogte. In elk vak moesten twee gevangenen staan op anderhalve meter afstand van elkaar. „Je mocht dat vakje niet uit”, zegt Arnold. „Maar het stomme was: je mocht je eigen vakje kiezen. Dus iedereen liep op weg naar zijn vakje dicht langs elkaar heen.” Terwijl Arnold  en zijn medegevangenen te verstaan kregen dat ze in de gangen anderhalve meter afstand moesten houden, zag hij de bewakers schouder aan schouder eten. „Wij zeiden: zou je niet eens met je éígen beginnen?” De bewakers gingen bovendien vaak zonder mondkapje de gevangenis in en uit, zag Arnold. „Dan zeiden we: wíj kunnen het niet binnenbrengen hoor, de enigen die het kunnen binnenbrengen zijn júllie!” „Wees maar blij hier binnen!”, luidde dan het antwoord. „Want buiten is het ook helemaal niks.”  PI Middelburg laat  weten dat een mondkapje en anderhalve meter afstand inderdaad de afspraak was voor bewakers, „maar niets menselijks is ons vreemd, de coronatijd was pittig”.   De eigen cel werd een soort vrijplaats,  vertellen de drie ex-gedetineerden. Een cocon vrij van gevaar. Daar hoefden ze geen rekening te houden met medegevangenen. Daar kwamen de bewakers niet. Daar waanden ze zich vrij van alle regeltjes. „Vanaf begin middag ging je al verlangen naar je cel”, zegt K. „Dat gold voor iedereen.” „Ik kon er muziek draaien”, zegt Toon, die ontdekte dat Frank Boeijen zong over ‘de vrijheid van een gevangene, vrij rond te lopen in zijn cel’. „Die tekst hoorde ik voor het eerst ín de cel!”, zegt hij. „Ik dacht: wauw, ik zit wel gevangen, maar in mijn cel kan ik wel mooi vrij bewegen.”     Foto Merlin Daleman  
 Turven op de muur hoe lang je nog moet? Ja, er zijn gevangenen die dat doen. In afwachting van zijn rechtszaak rekende K. „voor de leuk” uit hoeveel procent één dag in de cel zou zijn als hij achtenhalf jaar moest zitten. Het antwoord, 0,03 procent (100/(8,5×365 = 3.102 dagen), beviel hem minder. „Zoiets is alleen grappig als je een maandje moet.” Een gevangenisstraf, zeggen de ex-gedetineerden, begint eigenlijk pas ná de veroordeling. Dan verdwijnen de vechtlust en de stress, je kunt je laptop met dossierstukken dichtklappen en aanvaardt  noodgedwongen het nieuwe normaal. „De leegte”, zoals K. het noemt.  Want alles staat  vast, is routine, elke prikkel ontbreekt. Werken, slapen, sporten, een telefoontje misschien. Meer smaken zijn er niet. „Je wordt een soort zombie”, zegt K. „Zo noemden wij het als gedetineerden onderling. Je wordt minder actief, fletser in je gezicht. Je ziet het aan hoe een gevangene loopt en reageert. Niets boeit meer. Je dénkt minder.” Weggestopt zijn, dat is je rol van betekenis. „Je leven wordt overgenomen”, zegt Toon. „De deur gaat open om acht uur, de etenskar komt om twaalf uur, de deur gaat dicht om vijf. Je wordt gedepersonaliseerd, dat is wat het is. En dat is overweldigend.” Een betonnen muur op drie meter afstand, dat was het uitzicht vanuit de cel in Alphen aan den Rijn Arnold werd de eerste drie maanden van zijn gevangenschap geen enkel bezoek toegestaan vanwege de coronacrisis. Daarna mocht hij zijn vriendin, die hem voor het laatst had gezien toen de politie hem afvoerde vanaf de snelweg bij Alkmaar, alleen ontvangen achter plexiglas.  Zaten ze dan, aan weerszijden van die wand in een koude ruimte – het raam in de bezoekersruimte moest open voor de ventilatie. Ze spraken via een telefoon waarvan de lijn nogal stoorde. De afstand voelde ondraaglijk dus hielden ze hun hand op het plexiglas. Dat glas was best dik, maar als ze hard genoeg duwden bewoog het lichtjes. „Dan hadden we een beetje het idee: we voelen elkaar.” Arnolds vriendin zag hem afglijden. Z’n gezicht werd grauwer, de sprankeltjes in z’n ogen verdwenen, hij verloor snel gewicht. „Terwijl, hij was altijd gespierd”, zegt ze in hun huiskamer. „Hij werd gewoon een ouwe man.”  Een betonnen muur op drie meter afstand, dat was het uitzicht vanuit Arnolds cel in Alphen. En een stapel pallets in Middelburg. „Keek ik de hele dag tegenaan.” Maar dat uitzicht was niet het ergste. En ook niet de afstomping die elke gevangene in meer of mindere mate ervaart. Bij Arnold waren het vooral de coronamaatregelen die hem murw beukten.  „Joh, kan ik even vijf minuten bellen? Nee, in verband met corona. Wanneer kan ik naar de winkel? Dat weten we niet, in verband met corona. Wanneer kan mijn vrouw op bezoek komen? Kan niet, corona.” Arnold kon het woord niet meer hóren. Briefjes met de nieuwste maatregelen bepaalden zijn lot. Bewaarders schoven de oekazes onder zijn celdeur door met de stiptheid van Ruttes persconferenties. Als hij ‘shhhhh’ hoorde, wist hij genoeg: scheerde er wéér zo’n briefje onder z’n deur door. „En dan ging ik lezen en stond er: nou, morgen gaat vanwege corona je deur niet meer open, en dat was het. Of: je mag toch niet met verlof. Terwijl mijn vrouw thuis de ballonnen al had opgehangen.” Tientallen van zulke briefjes kreeg hij. Telkens nieuwe maatregelen. Telkens weer zijn hoop gefnuikt.   De eigen wereld werd zo klein dat alles en iedereen erbuiten vervaagde. „Het leven buiten boeit je minder als je binnen zit, je groeit uit elkaar”, zegt K. Hij besloot zijn bezoek zelfs minder vaak te laten komen. „Anders zat je maar tegenover elkaar met van die awkward stiltes. Je maakt niks mee, dus wat moet je je familie en vrienden nog vertellen?”  Foto Merlin Daleman  
 Hoe langer je gevangenschap duurt, hoe groter de verwachtingen over het leven daarna. Toon droomde van een gewoon leven. Gewóón, net als iedereen. „Huisje boompje beestje. Een goed mens zijn.” K. dacht er in de gevangenis constant aan: „Straks, als ik vrij ben, wil ik dít eten, naar dat nieuwe zwembad, met mijn familie eten. De kip van m’n moeder.”  Hoe dat voelt, het eerste weerzien buiten de gevangenis? „Dat kan ik niet beschrijven”, zegt Arnolds vriendin, die haar telefoon erbij pakt. „Ik kan dat alleen in een filmpje laten zien.” 29 juli 2021. Een vriend filmt Arnold die uit de auto stapt bij een haventje niet ver van hun huis. Zijn vriendin rent hem tegemoet. Ze omklemmen elkaar huilend en zonder een woord te zeggen, hij met zijn hoofd in haar hals, vijftig, zestig, zeventig seconden lang. Zijn eerste keer verlof, hun eerste aanraking in veertien maanden. Nu voelden ze pas echt de armoede van hun hand tegen het plexiglas.  Maar na zo lang in de cel is het oude normaal wennen. Vers uit de bajes ging K. met de trein naar Amsterdam. Van zijn familie had hij een ov-chipkaart gekregen, maar wist híj veel hoe dat inchecken werkte. De conducteur was vergevingsgezind maar in de drukke coupé durfde K. niet te zitten – hij bleef staan op het balkon. „Al die mensen, al die prikkels.” Op Amsterdam Centraal schrok hij van alle mensen die dicht langs hem scheerden. In de gevangenis is er afstand, virus of niet. Je botst niet zomaar tegen een ander op.  Toon zat als vrij man thuis een keer te wachten voor z’n eigen voordeur. Tot-ie open zou gaan. „Terwijl ik zelf  de sleutel in m’n zak had.” Alles was hem ontnomen, van zijn ID-bewijs tot zijn burgerrechten, en nu had hij alles weer in eigen hand. Moest hij alles zelf doen. „Dat slurpte energie.” K. kwam vrij in februari 2020, maar niet heus. Pseudo-vrij, met een enkelband en een avondklok van 23 uur. Het toezicht bleef. De senior casemanager. De elektronisch toezichthouder. De jobcoach. De casemanager Werk en Inkomen. „Opgeteld een handvol reclasseringsambtenaren.” En in maart 2020, zegt hij, kwam er nóg eentje bij. „Mark Rutte.” Lachend: „Ik grapte tegen familie en vrienden: nou, weten jullie ook wat het is, zo’n enkelband!”  Toon zat als vrij man thuis een keer te wachten voor z’n eigen voordeur. Tot-ie open zou gaan De ene lockdown uit, de andere in. Arnold wandelde eind 2021 een Nederland binnen dat hij nog amper had meegemaakt. Automobilisten met mondkapjes op, pijlen met tape op de grond. „Pak die deurklink niet vast, niet aan de leuning zitten”, hoorde hij zijn vriendin tot zijn verbazing waarschuwen. En toen hij in de bouwmarkt een patroon voor z’n kitspuit wilde kopen, zei de verkoper verontwaardigd: „Heb je dat besteld dan?” „Maar,” zei Arnold naar achter wijzend, „dáár hangen ze…”  Na drie lockdowns, een kwartaal avondklok en twee Bevrijdingsdagen vol restricties ving in maart 2022 in Nederland het vrije leven weer aan. Volle kroegen, drukbezochte concerten en uitgestelde jubilea. Maar ook: terug de verjaardagskring in, forensen die tegen je aan schurken op het treinstation, luidruchtige collega’s in de kantoortuin. Zo luidruchtig dat je soms terugverlangt naar het comfort van je eigen cocon.  „Dit is m’n hok”, zegt Toon in zijn kantoortje in de tuin. Hij woont in Eindhoven en werkt in de lokale forensische kliniek van waaruit patiënten terug de samenleving ingaan. Zijn ‘hok’ is een kamertje van drie meter lang en anderhalve meter breed. Ruimte genoeg in zijn huis, maar dit is de plek waar hij het liefste werkt, aan zijn bureautje tussen de boeken. Hier voelt hij zich vrij. „Ik kan hier vrij denken en hier staat alles wat ik ben.” Het ‘hok’ is net zo klein als zijn cel was.  K. heeft in zijn achtertuin een schuur en toen hij voor het eerst de deur opendeed dacht hij: hé, dit is even groot als mijn cel. Er een bed in zetten gaat hem te ver. Maar als hij het druk heeft, dan verlangt hij soms terug naar zijn eigen plek achter de gevangenismuren waar hij dagelijks ongestoord een „bakkie koffie” met een sigaretje kon doen. „Dan denk ik letterlijk: ik mis mijn cel”, zegt hij. „Daar was gewoon niks. Je was alleen, niemand die tegen je praatte, geen verplichtingen.”  En Arnold? Die heeft een zeecontainer op tien minuten van z’n huis. Tweeënhalve meter breed en zes meter lang. Geen ramen. „Je kunt er je reet niet keren, maar ik vind het er helemaal geweldig.” Hij sleutelt er aan z’n motor, in zijn eentje,  radio aan, peukie erbij. En dat had -ie vroeger nooit, die behoefte. Nu is hij er elke dag. „M’n plekkie.”  
 ||https://www.nrc.nl//nieuws/2022/07/15/lockdowns-maar-dan-echt-drie-ex-gedetineerden-over-vrijheidsverlies-2-a4135805
2022-07-15||Uber: ‘ fucking illegal ’, maar toch steun van alle kanten||Als Ubers topadviseur Kees Koolen in 2016 op het podium van  technologieconferentie The Next Web staat, kan hij niet duidelijker zijn. „Als je als bedrijf  met iets groots en marktverstorends   bezig bent, dan krijg je uiteindelijk  problemen met de wet”, zegt Koolen. „Daar moet je je niet door laten tegenhouden.” Waar het vervolgens misgaat,  is dat deze bedrijven „te lang wachten met het betrekken van autoriteiten”, legt Koolen uit. „Als je een bedrijf bouwt, ben je vaak vooral met jezelf bezig. En dan vergeet je nog weleens de rest van de wereld.” Kees Koolen spreekt uit ervaring. In de jaren daarvoor heeft hij Uber-topman Travis Kalanick geholpen om de Amerikaanse taxi-app   uit te breiden naar het buitenland. Die expansie krijgt  vorm vanuit Ubers internationale hoofdkantoor in Amsterdam, van waaruit de activiteiten in Europa, het Midden-Oosten en Afrika worden aangestuurd.   Kalanick is gewend om met Uber  de grenzen van de wet op te zoeken – en daar af en toe ook overheen te gaan. Uber hanteert per stad  een overvaltactiek om de taxi-app te introduceren. Een snelle  jongen (een ‘launcher’, zoals Uber het noemt),  vaak een dertiger met werkervaring bij een Amerikaanse zakenbank, vliegt met een laptop naar een stad, stelt een team samen en enthousiasmeert chauffeurs om zich  aan te sluiten. Lokale influencers met veel volgers op sociale media die willen meeliften op het nieuwe techwonder zorgen voor de hype. Dat lokale taxiwetten helemaal niet toestaan dat Uber zakendoet in de meeste steden, ziet het bedrijf als een probleem dat zich later vanzelf  zal oplossen.   In de visie van Kalanick is de taximarkt een vastgeroest, klantonvriendelijk systeem dat hoognodig opgeschud moet worden. Dat kan alleen met gestrekt been, is het idee. Deze week kwamen er via  internationaal journalistenconsortium ICIJ ruim   124.000  interne e-mails, tekstberichten en andere documenten van Uber naar buiten over de periode tussen 2013 en 2017. De documenten maken tot  in detail duidelijk  hoe Uber in Europa een voet tussen de deur wist te krijgen. In Nederland publiceerden FD, Trouw, De Groene Amsterdammer en onderzoekscollectief Investico deze week over deze Uber Files. NRC heeft geen toegang tot de documenten en moet zich deels baseren op wat andere media publiceren. Om informatie waar  mogelijk te checken, sprak NRC deze week  met twee hooggeplaatste werknemers, die tijdens de periode van de gelekte documenten werkten voor Uber in Amsterdam. Zij deelden hun ervaringen  op basis van anonimiteit, uit angst dat ze worden geassocieerd met de schandalen die nu naar buiten komen. De Uber Files geven onder meer een gedetailleerd  inkijkje in hoe   de  Belastingdienst, ambtenaren van het ministerie van Financiën en voormalig Eurocommissaris  Neelie Kroes  in die jaren de rode loper uitrollen voor het Amerikaanse miljardenbedrijf.  Dit terwijl Ubers dienst Uberpop, waarmee  burgers zonder vergunning hun eigen auto als taxi kunnen aanbieden, zelfs volgens een intern Uber-bericht uit 2014 „well, just fucking illegal” is.  Uber draagt, tot onvrede van andere Europese landen, alleen belasting af in Nederland over de Europese activiteiten. En zorgt voor werkgelegenheid in Amsterdam. Naast de duizenden chauffeurs werken er zo’n duizend  expats op Ubers Europese hoofdkantoor: de ‘hoogopgeleide kennismigranten’ die Nederland zo graag binnenhaalt. Die situatie leidt tot een „zeer waardevolle relatie met de Belastingdienst”, zo stelt Ubers hoofd belastingzaken Rob van der Woude in 2015 in een van de documenten, volgens het FD. „Ze beschermen ons.” Als andere Europese landen informatieverzoeken doen bij de Nederlandse Belastingdienst, besluiten de Nederlanders die na overleg met Uber niet te geven.  Daarmee schendt de Belastingdienst Europese afspraken, die moeten voorkomen dat bedrijven lidstaten belobbyen.   En Uber heeft meer bondgenoten in Nederland. Als Ubers kantoor  in 2015   wordt binnengevallen door de politie en de Inspectie Leefomgeving en Transport (ILT) om een einde te maken aan Uberpop, is voormalig Eurocommissaris en openlijk Uber-fan Neelie Kroes bereid een paar telefoontjes te plegen met ministers, topambtenaren en de Amsterdamse burgemeester om Uber te helpen.   Het gelobby heeft niet het gewenste effect: Uberpop wordt eind 2015 in Nederland verboden. Kroes, dan net Eurocommissaris af en gebonden aan antilobbyregels,  krijgt een bedankje van de Uber-top: „Dank voor je geweldige steun, Neelie”, e-mailt Ubers Europese lobbydirecteur  Mark MacGann naar haar. Anderhalf jaar nadat ze is gestopt als Eurocommissaris  krijgt Kroes de echte beloning:   een baan  in Ubers adviesraad voor een honorarium van twee ton per jaar. De Uber Files zijn afkomstig van Mark MacGann, Ubers Europese lobbydirecteur tussen 2014 en 2016. MacGann maakte zich bekend als klokkenluider in een interview met de Britse krant The Guardian.  In zijn rol bij Uber had MacGann constant contact met prominente  beleidsmakers en overheden, om zo te proberen de wettelijke belemmeringen voor Uber  in allerlei landen weg te nemen.  De documenten  deelde hij uit gewetenswroeging, zegt MacGann in het interview.  „Ik was degene die met  regeringen sprak, ik was degene die verhalen in de media pushte. Ik was degene die mensen vertelde dat ze de regels moesten veranderen omdat chauffeurs er baat bij hadden.” Hij noemt dat nu „een leugen”.  Waarom kreeg Uber zo veel hulp in die jaren? De periode tussen 2013 en 2017 was een tijd  waarin optimisme over techbedrijven hoogtij vierde en de Belastingdienst het binnenhouden van internationale topbedrijven als Uber als een topprioriteit  beschouwde. Kamerleden en ambtenaren associeerden zich maar al te  graag met het nieuwe tijdperk dat een bedrijf als Uber voorstond.  Pas later blijkt waar zij zo openlijk mee flirtten: een bedrijf dat oprichter Travis Kalanick  bouwde op een cultuur  die weliswaar heel  innovatief was, maar tegelijkertijd ook een donkere kant kende.  De Amerikaanse The New York Times-journalist Mike Isaac beschreef in zijn boek Super Pumped (2019) al hoe Uber jarenlang concurrerende taxi-apps en lokale autoriteiten intimideerde en bespioneerde, en daar zelfs voormalig CIA-agenten voor rekruteerde. Met spionagesoftware  met de naam Greyball, een functie in de Uber-app, konden chauffeurs van het bedrijf bekende controleurs ontwijken die een Uber-taxi wilden  controleren.  Op de werkvloer van Uber was er ondertussen  sprake van een machocultuur waar extreme werkuren, drugsgebruik en  seksisme  hoogtij vierden, met baas Kalanick als alfaman op de apenrots. Die werkomgeving  ging samen met  een „hele innovatieve cultuur met ongelofelijk slimme mensen, die we overal wegkaapten bij andere techbedrijven”, zegt een van de Uber-werknemers uit Amsterdam die NRC sprak. „Je had echt het idee dat je bij een bedrijf zat dat, in ieder geval op de langere termijn, goede bedoelingen had. Niet dat je bij een  of andere boevenorganisatie werkte. Maar misschien was dat naïef.”  Kalanick trad in 2017 na een aanhoudende stroom schandalen – hij schold onder meer een Uber-chauffeur uit tijdens een taxirit; het filmpje ging viral – gedwongen af. Onder de nieuwe topman Dara Khosrowshahi is Uber inmiddels een stuk rustiger geworden. Greyball is afgeschaft, de wet wordt niet meer bewust  overtreden en Uber zegt tegenwoordig te streven naar winstgevendheid. In een reactie op de Uber Files-onthullingen kiest het bedrijf de lijn die het al jaren volgt als schandalen uit het verleden naar buiten komen: dat was vroeger, we zijn veranderd.  „We zoeken geen uitvluchten voor gedrag uit het verleden”, zei Uber-woordvoerder Jill Hazelbaker deze week tegen The Guardian. „We vragen het publiek om ons te beoordelen op wat we de afgelopen vijf jaar hebben gedaan en wat we de komende jaren zullen doen.”       Die verandering heeft Uber voor ontwikkelaars een minder interessante werkgever gemaakt, vertellen de twee voormalige Amsterdamse Uber-werknemers. Zij zagen hoe Uber geldverslindende, maar voor werknemers spannende en interessante projecten in  zelfrijdende auto’s en vrachtvervoer stopzette of terugschaalde. Toezichthouders worden niet meer tegen de schenen geschopt, maar tegenwoordig in een vroeg stadium betrokken.    Dit alles heeft de app  verslechterd, zeggen beiden. Chauffeurs hebben de mogelijkheid gekregen om korte  ritten niet te accepteren, de prijzen zijn gestegen en de regels op Schiphol aangescherpt. „Uber buigt en de klant heeft daar last van”, zegt een van de twee ex-werknemers. „Als ik tegenwoordig Uber wil gebruiken, kom ik alsnog bij een gewone taxi uit.”   ||https://www.nrc.nl//nieuws/2022/07/15/uber-fucking-illegal-maar-toch-steun-van-alle-kanten-a4136597
2022-07-15||Airco&#8217;s zijn blinde vlekken in het energiedebat. Men schaft ze aan, maar ze dragen bij aan het probleem||Het is een duivels dilemma: door de opwarming van de aarde hebben meer mensen airconditioning nodig. En omdat er meer energieslurpende airco’s worden gebruikt, warmt de planeet nog sneller op.  En niet zo’n klein beetje. De verwachting is dat het aantal airco’s tot 2050 ongeveer zal verdrievoudigen naar 4,5 miljard. Al die apparaten bij elkaar kunnen aan het einde van deze eeuw verantwoordelijk zijn voor een halve graad extra temperatuurstijging. In een warmere wereld groeit het aantal airco’s. In een serie verhalen onderzoekt NRC de gevolgen van de apparaten voor het klimaat, de grens tussen luxe en noodzaak, de vraag wie zich een airco kan veroorloven, alternatieven en de Nederlandse aircomarkt. Het probleem is dat koeling geen luxe is. Dan gaat het niet om mensen die bij temperaturen boven de 25 graden Celsius in hun huis de airco aanzetten voor een aangenaam briesje – die zijn er overigens ook veel. Nee, koeling is bittere noodzaak voor mensen die steeds vaker geconfronteerd worden met dagen waarop het buiten warmer is dan de lichaamstemperatuur en het ’s nachts amper afkoelt, zeker als dat gepaard gaat met een extreme luchtvochtigheid. In vochtige, warme lucht is een lichaam niet meer in staat om op een natuurlijke manier – door te zweten – warmte kwijt te raken. De snelle groei van het aantal airco’s wordt niet alleen aangewakkerd doordat het warmer wordt en het aantal hittegolven toeneemt. Ze worden ook populairder  doordat meer mensen zich zo’n apparaat kunnen veroorloven. Van de drie miljard mensen op de heetste plekken van de planeet heeft slechts 8 procent een airco – tegenover 90 procent van alle huishoudens in Japan en de VS. Daar komt inmiddels snel verandering in. De verwachting is dat alleen al in India tot het midden van de eeuw 1,1 miljard airco’s verkocht gaan worden. De middenklasse in dit soort opkomende economieën kan zich vaker een apparaat permitteren.  Deze nieuwe middenklasse woont voornamelijk in steden, waar de opwarming toch al sneller voelbaar is dan op het platteland. Al die stedelijke airco’s op een kluitje hebben direct een opwarmend effect. Een apparaat kan alleen koele lucht leveren als het op een andere plek zijn warme lucht kwijt kan. Waar veel airco’s bij elkaar staan, stijgt de omgevingstemperatuur met gemak meer dan één graad Celsius. De afgelopen jaren zijn de zorgen over de snelle toename van het aantal airco’s gegroeid. In 2018 noemde Fatih Birol, directeur van het Internationaal Energieagentschap (IEA), de stijgende vraag naar airconditioners „een van de meest riskante blinde vlekken in het huidige energiedebat”. Hij zei dat naar aanleiding van de publicatie van het onderzoek The Future of Cooling. Als er niet snel maatregelen worden genomen, aldus het IEA, kan het jaarlijkse energieverbruik oplopen tot 6.200 terawattuur. Dat is evenveel als 6.200 miljard stofzuigers een uur laten draaien.  Juist omdat airco’s zo’n blinde vlek waren, zijn ze ook aan de aandacht van beleidsmakers ontsnapt. Er worden amper efficiëntie-eisen aan de apparaten gesteld. De meeste werken op een techniek die de Amerikaanse ingenieur Willis Carrier in 1902 ontwikkelde, in opdracht van een drukkerij in New York. Hij bedacht een apparaat  om de luchtvochtigheid in het gebouw te verlagen. In de zomer kon het er zo vochtig worden, dat het papier uitzette en weer kromp. Omdat kleurendruk een langdurig proces was, waarbij de verschillende kleuren na elkaar werden aangebracht, ging dat vaak mis. Carrier bedacht een apparaat met een koelvloeistof die circuleert tussen twee metalen spoelen, één binnen en één buiten. Binnen verdampt de koelvloeistof waardoor warmte aan de ruimte wordt onttrokken, buiten condenseert het gas weer tot vloeistof waardoor die zijn warmte afgeeft. De koude spoel zorgt er ook voor dat vocht aan de ruimte wordt onttrokken, zoals water condenseert op een koud glas. Aan het andere uiteinde verdampt dat water. Zonder ingrijpen kan de vloeistof in airco’s in 2050 verantwoordelijk zijn voor 10 procent opwarming Dit hele proces, met een expansievat en een drukvat om de koelvloeistof te laten circuleren en ventilatoren om de koude lucht naar binnen en de warme naar buiten te blazen, vreet energie. Maar dat is  nog niet alles. De gebruikte koelvloeistof, meestal een fluorkoolwaterstof (hfk’s), is een extreem krachtig broeikasgas – afhankelijk van de soort 250 tot zelfs 12.000 keer sterker dan kooldioxide. Als daar niet snel iets aan wordt gedaan, zullen hfk’s volgens een berekening van het RIVM in 2050 verantwoordelijk zijn voor 10 procent van alle klimaatverandering. Het pijnlijke is dat die hfk’s juist worden gebruikt omdat de oude koelvloeistoffen, verbindingen met ook nog chloor-atomen (cfk’s), de ozonlaag aan flarden scheurden. In Montreal werd in 1987 een akkoord gesloten om cfk’s volledig uit te bannen – het Montreal Protocol geldt nog steeds als een van de succesvolste internationale milieuakkoorden ooit. Maar door cfk’s te vervangen door hfk’s bleek een acuut probleem te zijn vervangen door een langetermijnprobleem.  Volgens Clark Bullard, emeritus hoogleraar aan de universiteit van Illinois, zijn er maar weinig alternatieven voor de hfk’s. „We willen niet dat ze brandbaar zijn. We willen niet dat ze giftig zijn”, zegt hij in een interview op de website Scientific American. „We willen dat ze een bepaald kookpunt hebben. Ze moeten niet te stroperig zijn, want dan kost het nog meer energie om ze rond te pompen. En ze mogen dus zeker niet de ozonlaag aantasten of de planeet opwarmen.” Dan blijven er niet veel mogelijkheden over. De hoop is gevestigd op het Kigali-amendement, een toevoeging uit 2016 aan het Montreal Protocol. In dat amendement hebben de ondertekenaars afgesproken om ook hfk’s uit te faseren, maar  niet zo snel als met de cfk’s is gebeurd. Het is de bedoeling om de hoeveelheid tot 2047 te reduceren met 80 procent.  Maar ook als het lukt om alle hfk’s te vervangen, zijn er nog steeds ruim anderhalf miljard apparaten die naarmate ze ouder worden meer koelvloeistof gaan lekken. En die aan het einde van hun levensduur heel voorzichtig gesloopt zullen moeten worden om alle vloeistof op te vangen en te verwerken. Ook met airco’s die geen alternatieve koelvloeistoffen gebruiken is  veel winst te behalen. Al concurreert de industrie vooral op prijs – zeker in arme landen – en wordt er weinig gedaan aan innovatie, toch verbruikt de efficiëntste airco minder dan de helft van de energie van een doorsnee apparaat. Daarvoor zijn wereldwijde strengere normen voor airco’s nodig – en financiële hulp zodat ook mensen in ontwikkelingslanden ze kunnen betalen. Een prijsvraag voor innovatieve airco’s die het World Economic Forum (WEF) samen met een aantal milieu- en ontwikkelingsorganisaties in 2019 organiseerde, laat zien wat met modernisering van de technologie bereikt kan worden. Als Indiërs die zich in de komende jaren een airco kunnen permitteren zouden kiezen voor een van de twee vernieuwde modellen, zou het land volgens het WEF 380 miljard dollar aan kosten kunnen besparen en zou het zomaar 40 procent van zijn klimaatdoelen hebben gehaald. ||https://www.nrc.nl//nieuws/2022/07/15/de-wereld-kan-niet-meer-zonder-aircos-straks-zijn-er-45-miljard-a4136553
2022-07-15||Nibud: groeiend aantal huishoudens in financiële problemen||Eén op de drie Nederlandse huishoudens worstelt maandelijks met rondkomen. Dat concludeert een berekening van het Nibud, kennis- en adviescentrum op het gebied van huishoudfinanciën. De problemen komen volgens het instituut doordat de huishoudelijke uitgaven, vooral de energiekosten, voor het eerst in jaren „flink stijgen”. Die extra kosten komen bovenop de eerder gestegen vaste lasten, zoals wonen en vervoer. Alleenstaanden met een bijstandsuitkering in een niet-energiezuinige woning komen volgens het Nibud deze maand gemiddeld 154 euro tekort. In januari 2021 ging het nog om een tekort van 38 euro. Vooral de energiekosten, die met 93 euro per maand stegen, spelen daarin een belangrijk rol. De kosten voor een gezin met een inkomen van twee keer modaal (4.300 euro) stegen de afgelopen anderhalf jaar met 188 euro. Daardoor komen zij gemiddeld 63 euro per maand tekort, met name doordat hun energierekening met 128 euro per maand steeg.  Nibud-directeur Arjan Vliegenthart noemt de financiële stress door de maandelijkse tekorten voor veel mensen „enorm”, vooral onder mensen met lage inkomens. Ook verwacht hij dat veel huishoudens die verliezen lijden „lange tijd financieel kwetsbaar” blijven, omdat zij schulden opbouwen en geen buffer meer hebben. Vliegenthart noemt de extra verhoging van de energiecompensatie van 500 euro bovenop de 800 euro „zeer welkom, maar niet genoeg”. ||https://www.nrc.nl//nieuws/2022/07/15/nibud-groeiend-aantal-huishoudens-in-financiele-problemen-a4136558
2022-07-15||Verdachte in moordzaak Peter R. de Vries overgeleverd door Spanje||De Nederlander die in Spanje werd aangehouden op verdenking van betrokkenheid bij de moord op Peter R. de Vries, is afgelopen woensdag overgeleverd aan Nederland. Dat meldt het Openbaar Ministerie vrijdag. De 26-jarige man werd op 4 juli gearresteerd in Barcelona en wachtte sindsdien op zijn overlevering. Hij is de vijfde verdachte van de moord op De Vries.  Eveneens op vrijdag maakte justitie bekend dat een 27-jarige medeverdachte, die begin juli op Curaçao is aangehouden en sindsdien vastzit in Nederland, nog ten minste negentig dagen langer blijft vastzitten. Ook de 27-jarige Krystian M. uit Polen zit nog vast op verdenking van betrokkenheid. M. wordt door justitie verdacht van het aansturen van de mannen die De Vries zouden hebben doodgeschoten. Ook wordt hij in een andere zaak gelinkt aan topcrimineel Ridouan Taghi.  Tegen de twee hoofdverdachten, de 22-jarige Delano G. en de 36-jarige Pool Kamil E., heeft justitie begin juni levenslang geëist. Volgens het OM is bewezen dat Delano G. De Vries neerschoot en dat Kamil E. hem daarbij instrueerde. Vorige week werd de zaak heropend, nadat het OM nieuwe informatie had aangeleverd. De rechtbank gaat nu nieuw onderzoek doen, waardoor de uitspraak tegen de hoofdverdachten is uitgesteld. ||https://www.nrc.nl//nieuws/2022/07/15/verdachte-in-moordzaak-peter-r-de-vries-overgeleverd-vanuit-spanje-a4136586
2022-07-15||Duizenden Oekraïense burgers in Russische &#8216;filtratiekampen&#8217;||De organisatie voor Veiligheid en Samenwerking in Europa (OVSE) heeft grote zorgen over de manier waarop Oekraïense burgers worden behandeld in Russische zogeheten filtratiekampen. Dat schrijft de organisatie in een donderdag gepubliceerd  rapport. De OVSE deed vanaf april bijna drie maanden lang onderzoek naar de ‘filtratiekampen’, een soort controlepunt in onder meer bezette schoolgebouwen waar burgers tegen hun wil worden vastgehouden. Eenmaal op de controlepunten worden vingerafdrukken genomen en ID’s gekopieerd, staat in het rapport. Vervolgens zouden burgers worden verhoord in het bijzijn van de Russische geheime dienst, om erachter te komen of ze voor Oekraïne hebben gevochten. Als dit het geval blijkt te zijn, worden zij gescheiden van de groep en volgens de OVSE hierna gemarteld en in sommige gevallen vermoord. Human Rights Watch ontdekte in deze ‘filtratiekampen’ meerdere misstanden, waarbij Russische militairen burgers mishandelden en elektrocuteerden. Ook zouden er schijnexecuties worden uitgevoerd, om gevangenen te dwingen informatie vrij te geven.  Volgens de OVSE zijn 1,3 miljoen Oekraïense burgers tegen hun zin naar Rusland gebracht en zitten nog eens tienduizenden mensen in ‘filtratiekampen’. De Oekraïense ambassadeur bij de OVSE stelt in het rapport dat er twintig van dit soort plekken zijn. Russen zegen tegen de OVSE hiermee te willen voorkomen dat „Oekraïense nationalisten” het land inkomen. ||https://www.nrc.nl//nieuws/2022/07/15/duizenden-oekraiense-burgers-in-russische-filtratiekampen-a4136560
2022-07-15||Opinie | Mag een schrijver wél met activisten aan VanMoof-fietsen schudden en een journalist niet?||‘Ideologie heeft geen adres, maar wel een fiets.” Die fiets – tegenwoordig elektrisch, met stoere dikke banden of via een leasecontract  – is immers  „het toneel van de klassenstrijd geworden”, schrijft Collectief De Rode Fiets in een manifest dat tijd en taal van Provo doet herleven. Punt 5 uit de via e-mail op te vragen beginselverklaring: „Was de fiets voorheen een relatief indifferent vervoersmiddel, thans is zij veel meer dan slechts een voertuig waarmee we ons van A naar B kunnen verplaatsen. In de vorm van de nieuwe fiets is zij een symptoom geworden van het laatkapitalisme. Deze ideologische coup op de fiets kan niet onbeantwoord blijven.”  In deze rubriek werpen negen redacteuren bij toerbeurt een kritische blik op onze journalistiek. Zij behandelen vragen van lezers en ontmoeten mensen in de samenleving die met NRC-journalistiek te maken hebben. Per 1 september treedt Arjen Fortuin aan als nieuwe Ombudsman.  Vragen  kunt u richten aan  ombudsman@nrc.nl. Om dit  ‘laatkapitalisme’ te lijf te gaan, voert het collectief op kleine schaal sabotage-acties uit – en Daan Heerma van Voss mocht voor NRC een avondje meekijken. In zijn maandag online en dinsdag op papier verschenen stuk beschrijft hij hoe de activisten in Amsterdam net zo lang aan elektrische VanMoof-fietsen schudden tot het alarm afgaat, hoe ze tie wraps aan voorwielen bevestigen zodat herrie ontstaat bij het fietsen en hoe ze bij zogenoemde Swapfietsen goede onderdelen (een zadel of handvat) vervangen door versleten exemplaren.    Het artikel schoot sommige lezers in het verkeerde keelgat. En ook op de redactie ontstond, na publicatie, enige discussie.  De kritiek ging vooral over de ogenschijnlijke sympathie van de auteur voor acties die je ook als vandalisme zou kunnen kwalificeren. Aan het eind van zijn artikel beschrijft Heerma van Voss dat hij, met een beetje tegenzin, ook aan een VanMoof schudt. „Ik voelde me daar niet helemaal prettig bij”, zegt hij telefonisch. „Maar deze mensen hadden me toegestaan mee te gaan, dus ik voelde me enigszins verplicht het te doen. Maar het blijft mijn keuze, en ik sta er achter.”     „We hebben hier in Nederland respect voor het individu, iemands mening en iemands eigendommen”, schreef een boze lezer.  „Dit soort artikelen doet daar sterk afbreuk aan.” Een NRC-redacteur die over de techsector schrijft, twitterde dat fietsen „door elkaar schudden en vernielen” domweg „bloedirritant gedrag” is. De Amsterdamse VVD stelde zelfs vragen aan het stadsbestuur over de „vernielingen” van „deze georganiseerde anarchistische bende”.  Er zijn belangrijkere problemen waar de gemeentepolitiek zich mee bezig kan houden, vindt Heerma van Voss. Bovendien: „Vandalisme bestaat bij de gratie van schade, en die is hier niet”, oordeelt hij. Dat vindt ook het collectief. Je zou inderdaad kunnen zeggen: het schudden aan fietsen totdat het alarm afgaat is hooguit het veroorzaken van overlast („rumoer of burengerucht [...] waardoor de nachtrust kan worden verstoord”, artikel 431 Wetboek van Strafrecht).  Het wisselen van onderdelen van Swapfietsen ligt wellicht iets anders. Dit zou je „vernieling of beschadiging” kunnen noemen van „enig goed dat geheel of ten dele aan een ander toebehoort” (artikel 350). Maar hier maken de activisten  „juist gebruik van de zwaktes van het model van dat bedrijf”, zegt Heerma van Voss. Namelijk, dat kapotte onderdelen op de leasefietsen altijd meteen vervangen worden. Daarom spreken de activisten ook van een „metaswap”. Per e-mail meldt het collectief desgevraagd: „Strikt genomen is een onderdeel vervangen geen vandalisme; het is hooguit diefstal.   Het betreft hier echter ook geen diefstal, maar een vorm van ruilen.” De acties, benadrukt het collectief, treffen niet de consument maar „het grootkapitaal”.  Op de redactie ging de discussie ook over de vraag of voor een dergelijk artikel van een romanschrijver –  want dat is Heerma van Voss – dezelfde journalistieke regels zouden moeten gelden als voor een stuk van een NRC-journalist. „Ik ben een participatiegrens overgegaan die een NRC-redacteur niet over kan”, zegt hij er zelf over. Het is een „persoonlijk verhaal van een schrijver”, stelt chef Juliette Vasterman van de redactie Leven, die het stuk publiceerde. „Dan kun je je iets meer permitteren.” Maar dat stond er niet bij; lezers die Daan Heerma van Voss niet kenden, hadden kunnen denken dat hij een gewone verslaggever was.   Vasterman bestrijdt overigens het idee dat hij het activisme verheerlijkte. „Hij stelde juist kritische vragen.” Dat de activisten in het stuk gefingeerde namen kregen, botst wel weer met richtlijnen uit de NRC-code, die voor álle NRC-journalistiek zou moeten gelden. „Maar in dit geval vond ik het kunnen”, zegt ze. „Die mensen bestaan echt en ik ken hun werkelijke namen. Dit zijn de schuilnamen die ze altijd gebruiken.” Het echte probleem, vindt ze, is de context waarin mensen het stuk tot zich krijgen. In de krant was door de vormgeving en  plek in het tweede katern, onder het kopje ‘Leven’, duidelijk te zien dat het  geen gewone reportage van een verslaggever was. Online is dat onderscheid minder zichtbaar en mensen  die het stuk aanklikken via sociale media  zien al helemaal niet met wat voor genre ze te maken hebben. Een inzetje met auteursinformatie of een vignetje ‘Leven’ had kunnen helpen, erkent Vasterman. Dit dilemma speelt vaker op. Grappig bedoelde terzijdes worden in de papieren krant vaak in een vet lettertype vormgegeven; ter redactie worden ze daarom ‘vetjes’ genoemd. Maar online zijn deze bijdragen qua vormgeving niet te onderscheiden van een serieus nieuwsbericht of achtergrondverhaal. Vooral op sociale media reageren lezers soms verontwaardigd: ‘Is dít nou nieuws, NRC?’ Maar het is een illusie, denkt chef eindredactie Marie-Louise Schonewille, dat lezers met een net iets andere online vormgeving meteen zien met welk genre ze te maken hebben. Of lezers het op papier zien is trouwens ook nog maar  de vraag, zegt ze. Wat voor de vetjes geldt, geldt ook voor het stuk van Heerma  van Voss: „Uit de tekst moet meteen blijken wat voor verhaal dit is. Hoe explicieter hoe beter.”   ||https://www.nrc.nl//nieuws/2022/07/15/mag-een-schrijver-wel-met-activisten-aan-vanmoof-fietsen-schudden-en-een-journalist-niet-a4136579
2022-07-15||Opinie | Nederland kan niet zonder toeristen||Meer mensen, meer welvaart en meer vrijheid en mobiliteit hebben ertoe geleid dat er geen onontgonnen landen of steden meer zijn. Sterker nog, geliefde bestemmingen kraken onder de druk van de toeristen. Neem Amsterdam, waar in de zomermaanden meer toeristen zijn dan inwoners. Sommigen van hen komen alleen voor de lusten, zoals drugs en prostituees, en laten de lasten achter, zoals vernielingen en slaapgebrek. Daarnaast veranderen woonwijken van karakter omdat veel woningen via Airbnb worden verhuurd  en het aanbod van winkeliers zich enkel richt op de toerist. Sicco Polders is cafébaas en filosoof. Toch kan Nederland niet zonder het toerisme, nationaal en internationaal. Mijn café nabij het Amsterdamse Centraal Station wordt hoofdzakelijk bezocht door toeristen. Het personeel kan door de drukte het werk waarvan ze houden goed betaald blijven doen. Ik als werkgever heb voldoende inkomsten, waardoor ook mijn vrouw als slecht betaalde verpleegkundige nog de mogelijkheid heeft om in Amsterdam te blijven wonen. En zo zijn niet alleen in Amsterdam maar op tal van andere plekken in Nederland mensen afhankelijk van de inkomsten door toerisme gegenereerd. Veel horeca zou ophouden te bestaan zonder toeristen en het Van Gogh Museum zou zijn deuren kunnen sluiten. En van taxichauffeurs en busmaatschappijen tot aan Schiphol: de inkomsten zullen nooit voldoende zijn wanneer alleen eigen inwoners gebruik zullen maken van hun diensten.  Naast de economische noodzakelijkheid zijn er meer redenen om toeristen te blijven verwelkomen. Het zijn tenslotte niets anders dan bezoekers die hun eigen habitat verruilen voor een meestal onbekende plek. Elk land, en ook elke stad of dorp, heeft zulke bezoekers nodig. Zij confronteren de inwoners met andere, onbekende levensvormen waardoor er wederzijds waardering kan ontstaan en er idealiter sprake kan zijn van culturele uitwisseling. Juist nu in tijden van polarisering en xenofobie is de ontmoeting met de ander, het ontstijgen van de eigen nationale identiteit naar een meer kosmopolitisch wereldbeeld van grote noodzaak.  De opinieredactie verzint voor deze zomerserie een kop, u schrijft het artikel met de beste argumenten erbij. De opdracht voor komende week: Geef doping vrij in het wielrennen. De tekst (max. 600 wrd.) kunt u uiterlijk 20 juli sturen naar opinie@nrc.nl o.v.v. Anderzijds. Ik kan me prima een Amsterdam voorstellen zonder dronken Engelsen. Maar ik zou niet willen leven op een plek die nooit werd bezocht door vreemdelingen. Vreemdelingen die bijdragen aan de dynamiek van de stad, die nog kunnen bewonderen wat voor de bewoners als dagelijkse kost wordt ervaren, die verhalen kunnen meenemen naar huis die weer anderen kunnen inspireren. Dat we niet zonder toeristen kunnen, betekent niet dat we niet goed moeten nadenken over hun aantallen en over welk soort van toerisme we beter kunnen ontmoedigen. Het fenomeen toerisme mag niet ten koste gaan van het woongenot van bewoners, en dat doet het nu te vaak wel. We moeten maatregelen treffen, zoals de burgemeester van Amsterdam nu wil, om het aantal bezoekers binnen de perken te houden, zeker nu de cijfers die van voor corona dreigen te gaan evenaren.  De hoeveelheid toeristen beperken en het soort van toerisme willen beïnvloeden, kan prima vanuit het besef dat toeristen niet alleen noodzakelijk maar ook gewenst zijn. Laten we niet vergeten dat Nederland niet zonder toeristen kan, alleen al omdat iedereen van ons ooit zelf toerist is geweest of ooit zal zijn, in binnen- of buitenland. ||https://www.nrc.nl//nieuws/2022/07/15/nederland-kan-niet-zonder-toeristen-a4136557
2022-07-15||&#8216;Ze kosten geen energie maar geven juist kracht&#8217;|| Foto Mona van den Berg
  Foto Mona van den Berg Maar de vakantie is voor de ouderen ook een pauze van het gevoel dat zij anderen tot last zijn. Met bijna evenveel vrijwilligers als gasten is zorg een vanzelfsprekendheid: hulp met douchen, aankleden, eten, medicijnen. Het gaat puur om hen. „Het brak mijn hart. Ik vroeg aan een mevrouw: ‘wilt u douchen’?”, zegt Besuijen-Verweij. „Zij antwoordde: ‘Nee, dat mag alleen op donderdag’. Dat is de regel in het verzorgingstehuis waar ze zit.” Die week douchte de vrouw elke dag. Ook is het een vakantie voor de echtgenoten en andere mantelzorgers van hulpbehoevenden. Het team van bijna dertig vrijwilligers neemt alle zorg over. Het biedt echtgenoten de kans om hun partner weer als partner te ervaren, niet als constante hulpvraag.  Foto Mona van den Berg En tot slot is het een vakantie voor de vrijwilligers. Besuijen-Verweij neemt elk jaar vakantiedagen op om hier te zijn. „Maar ik krijg er zóveel voor terug.” Tijdens een fietstocht (op rolstoelfiets) vertelt een vrouw haar levensverhaal. Haar zoon pleegde zelfmoord, haar man stierf aan botkanker, toch bleef ze het leven „met een korreltje zout nemen”. Het idee dat verzorgen alleen maar ouderen wassen en bedden verschonen is, is onzin, zegt Besuijen-Verweij. „Ze kosten geen energie, ze geven kracht.”
Aan het eind van de week slaat een vrouw – halfverlamd, brace aan een been, aan de andere kant een bypass – een arm om haar heen. „Ik heb een geweldige vakantie gehad”, zegt ze. Besuijen-Verweij: „Haar kracht en humor… dan ga je niet meer snel miepen als het regent, of als je de bus mist.” 
Misschien is dat ook wat je ziet op de foto’s. Als je naar de bovenste foto kijkt, zie je niet een man die hulp nodig heeft om uit een busje te komen, maar iemand in power pose, alsof hij de troepen aanmoedigt. „De Spartanen staan aan de poorten, maar wij vechten tot het einde!”, zou hij kunnen zeggen. Nee, hij heeft geen hulp nodig. Hij láát zich helpen.  Foto Mona van den Berg  Foto Mona van den Berg 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/15/ze-kosten-geen-energie-maar-geven-juist-kracht-a4136528
2022-07-15||Column | Juist in deze crisistijd moet Europa vaart zetten achter handelsakkoorden||De oorlog in Oekraïne verandert de wereld, en Europa, op allerlei manieren. Eén voorbeeld zag je deze week in de Eerste Kamer: de PvdA gaf  haar verzet op tegen het handelsakkoord van de EU met Canada. Daarmee werd Nederland, na jaren talmen, het zestiende EU-land dat dit verdrag eindelijk ratificeerde. PvdA-senator Ruud Koole verdedigde deze ommezwaai door te zeggen dat CETA niet ideaal is maar „wel bijdraagt aan een krachtige EU in een instabiele wereld”. Hoongelach was zijn deel. Nou, dat moet dan maar. Koole heeft ten minste begrepen dat de hazen sinds 24 februari, toen Rusland Oekraïne binnenviel, anders zijn gaan lopen.  Hij is niet de enige. Ook in andere EU-landen, zoals Duitsland, zit  plotseling schot in de ratificatie van die delen van CETA waar nationale parlementen over meebeslissen (het grootste deel, waarover ze niet meebeslissen, is allang van kracht). Want wij betalen in Europa een hoge prijs voor de sancties tegen Rusland en de Russische tegensancties. Niet-westerse bedrijven en landen springen in het gat. Sommige handelsstromen gaan straks buiten Europa om. Mede hierdoor kelderen onze groeiprognoses. Als we dit binnen de perken willen houden, moeten we proberen om handel met  gelijkgestemde landen – zoals Canada, waarmee wij veel normen en waarden delen – te versterken. In oorlogstijd koester je je vrienden. Dat betekent niet dat wij onze standaarden enorm moeten verlagen. Zo dramatisch is het niet. Canada hanteert standaarden die óf redelijk vergelijkbaar zijn met de onze, óf voortkomen uit dezelfde preoccupatie (klimaat, consumentenbescherming, burgerrechten). Het betekent wel dat we iets minder kieskeurig moeten zijn. We kunnen op veel slakken zout blijven leggen, maar niet meer op allemaal.  Vroeger speelde de geopolitiek amper mee als de EU handelsakkoorden sloot. We zijn de grootste markt ter wereld. Wereldwijd willen bedrijven zakendoen in Europa: als je in één EU-land binnenkomt, ben je meteen in 27 landen binnen – of meer, want niet-EU-landen als Noorwegen of Zwitserland doen grotendeels ook aan die markt mee. Daardoor kunnen Europese onderhandelaars superstreng en kieskeurig zijn. Ze staan zo sterk dat ze, als wij in Brussel klimaat- of andere regels aanscherpen, over de hele wereld bestaande handelsakkoorden opnieuw worden uitonderhandeld. Veel landen haten dat: Europeanen die hen de wet voorschrijven over lhbti+-rechten of klimaat. Maar als je de helft van je textiel in Europa verkoopt, heb je weinig keus: als je nee zegt, stort je economie in.  Vanwege dit ‘Brussel-effect’ is de EU  als  handelsblok zo machtig. We zijn de grootste markt, met de hoogste standaarden ter wereld, die ook nog eens worden afgedwongen. Daarmee geven wij de global governance, of wat ervan over is, redelijk Europees vorm. Als we geen handel met Rusland kunnen drijven, of straks met China, moeten we diversifiëren. In Den Haag ziet men dat. De oorlog in Oekraïne ondermijnt dit effect. De polarisering tussen rivaliserende grootmachten en tussen democratische en autocratische landen verstoort mondiale handelsstromen. De Wereldbank voorspelt dit jaar, door de oorlog, een neergang van 1 procent. Landen boycotten rivalen en vijanden, en bevoordelen bondgenoten. Iedereen probeert iedereen zijn kant op te trekken. Veel sancties gaan voorlopig niet weg. De kans op  conflicten stijgt. Nu de geopolitiek schaduwen werpt over handel en welvaart, moeten we harder lopen om beide op gang te houden. Als we geen handel met Rusland kunnen drijven, of straks met China, moeten we diversifiëren. In Den Haag ziet men dat. Ook Duitse regeringspartijen worden minder sentimenteel over de verguisde arbitragepanels binnen CETA, en wegen dat in het grotere verhaal. In het EU-akkoord met de Zuid-Amerikaanse Mercosur-landen, dat vastzit op bescherming van het regenwoud, zit beweging. De Commissie tekende laatst een handelsakkoord met Nieuw-Zeeland. Onderhandelingen met India zitten in de lift. Jean Monnet, grondlegger van de EU, gaf toe dat Europa zichzelf door interne twisten vaak lamlegt. Maar soms, zei hij, „concentreren we ons ineens op één aspect, en dan beweegt alles mee”. Precies wat hier lijkt te gebeuren.  
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/15/juist-in-deze-crisistijd-moet-europa-vaart-zetten-achter-handelsakkoorden-a4136556
2022-07-15||Ivana Trumps voorliefde voor glitter en glamour liet  ook The Donald stralen|| Roze en wit marmer, overal damast, glimmende messing en blinkend bladgoud. De donderdag overleden Ivana Trump was veel meer dan de eerste echtgenote van de Amerikaanse zakenman Donald Trump. In de vijftien jaar dat ze getrouwd was met ‘The Donald’, zoals ze haar man graag noemde, drukte ze een belangrijk stempel op zijn vastgoedimperium en  indirect ook op zijn latere gooi naar het presidentschap.  Als vicedirecteur belast met de interieurinrichting legde ze de basis voor Trumps imago van opgepompte overdaad, schone schijn en blingbling, dat hij later zo succesvol zou uitventen in zijn carrière als reality-tv-ster en politicus. „Als er ook maar iets in goud gestoken kon worden of gestoffeerd kon worden met damast, dan werd het dat”, schreef ze in Raising Trump, een van haar memoires. „Het waren de jaren tachtig en mijn smaak was  die van overdreven glitter, glamour en drama.”  In 1949 in het toenmalige Tsjechoslowakije geboren als Ivana Marie Zelnícková ontsnapte ze aan het communisme door te emigreren naar de VS. Als model  in New York leerde ze Trump kennen, met wie ze in 1977 in het huwelijk trad en vooral  in de jaren tachtig een zogenoemd power couple vormde. Het stel was  niet weg te slaan uit de roddelpers, waarbij ook Ivana volop aandacht trok. „Over vijftig jaar zijn we als de Rockefellers”, schepte ze regelmatig op. Hoewel van minder gegoede komaf, bewoog Ivana zich veel soepeler door de elites van New York dan haar onbeholpen en lompe echtgenoot. „Charmant en verfijnd wist ze deuren te openen naar hogere sociale kringen die anders voor Mr. Trump  gesloten waren gebleven”, bracht The Washington Post vrijdag in herinnering.  In ambitie deed ze ook niet onder voor Donald. Ze werkte keihard, had een scherp oog voor details en combineerde het moederschap van drie kinderen (Ivanka, Don jr. en Eric) met het vicedirecteurschap. In die laatste rol was ze nauw betrokken bij de totstandkoming van enkele van Trumps meest emblematische projecten, zoals de Trump Tower en het Plaza Hotel in New York en het Taj Mahal-casino in gokbadplaats Atlantic City.  Hun scheiding beheerste in 1992 maandenlang de voorpagina’s van de New Yorkse tabloids. Nadat Ivana erachter was gekomen dat Donald een affaire had gehad met het jongere fotomodel Marla Maples (naast escapades met vele andere vrouwen), brak er een juridisch gevecht uit dat mede via de schandaalpers werd uitgevochten. Ivana beschuldigde hem  onder meer van verkrachting, al lichtte ze later toe dat dit niet „in de letterlijke of criminele zin” begrepen moest worden. Donald had enkele jaren eerder zijn bestseller The Art of the Deal uitgebracht, waarin hij hoog opgaf van zijn eigen onderhandelingstactieken. Maar Ivana wist in de vechtscheiding veel binnen te slepen. In weerwil van de door hem meermaals aangepaste huwelijkse voorwaarden kreeg ze 14 miljoen dollar mee, een royale alimentatie voor de kinderen en een geliefd familiehuis in Greenwich. Ook mocht ze alle cadeaus houden die hij haar ooit gaf.  Na haar scheiding van ‘The Don’ had ze opeenvolgende partners, allen van Italiaanse komaf en de laatste een stuk jonger dan zijzelf. Ook na de vechtscheiding bleef ze voor Donald altijd de moeder van zijn drie oudste kinderen, van wie vooral Ivanka en Don jr. als oogappeltje en stamhouder een prominente plek innemen in de familiedynastie. Tijdens zijn campagne en presidentschap spraken ze elkaar nog weleens en vertelde ze hem – vergeefs – dat hij zich „wat kalmer” moest gedragen. Donderdag werd Ivana  aangetroffen onderaan de trap van haar appartement in New York. Er waren geen sporen van inbraak of geweld en de politie onderzoekt of ze na een val van de trap om het leven is gekomen. Haar ex maakte haar dood donderdag via zijn Twittersubstituut Truth Social wereldkundig: „Ze was een schitterende, prachtige en geweldige vrouw, die een groots en inspirerend leven leidde.”||https://www.nrc.nl//nieuws/2022/07/15/ivana-trumps-voorliefde-voor-glitter-en-glamour-liet-ook-the-donald-stralen-a4136555
2022-07-15||Spellen die je verstand, je geheugen en je reflexen trainen||Deze keer drie spellen die in een rugzak en op een uitklaptafeltje passen. Hidden Leaders is touwtrekken met kaarten. Spelers schuiven door heldenkaarten te spelen twee pionnen heen en weer op een simpel scorespoor. Die pionnen stellen strijdende facties in een keizerrijk voor. De crux is dat iedere speler in het geheim een andere factie steunt. Steun je de Bergstammen, dan wil je dat het groene pionnetje uiteindelijk voor staat. Wie het opneemt voor het Keizerlijke leger, wil dat rood voorop eindigt. Het Watervolk streeft naar balans en wil dat de pionnetjes aan het spel naast elkaar staan. De Ondoden willen juist oorlog, en pogen beide pionnen  hoog te laten eindigen. Slim is dat iedere speler  twee facties steunt. De steun aan één factie is vaak wel duidelijk. Maar die tweede factie blijft vaak een verrassing. Zo weet je nooit precies wie aan tafel je directe concurrenten zijn en waar je misschien een verbondje kan smeden. Hier geldt: hoe meer touwtrekkers, hoe leuker. De door Satoshi Matsuura geïllustreerde heldenkaarten zijn prachtig. Ze verbeelden de helden van de vier facties met maffe koppen en koddige Suske-en-Wiske-namen. Thuis moesten we hardop lachen om de Lusteloze Leider, Vunzige Verschijning en de Droevige Druïde. Kaartspel King Fridge vereist een goed geheugen én snelle reflexen. Spelers beheren een koelkast met daarin vier gesloten gerechtenkaarten met verschillende waarden. Doel is om aan het eind van het spel zo laag mogelijk uit te komen. Nieuwe gerechtenkaarten die je trekt mag je ruilen voor wat er al in je koelkast ligt – maar zonder nog eens te kijken. En tegenstanders die denken dat ze hetzelfde gerecht in hun koelkast hebben, mogen die kaart ook nog eens uit hun eigen koelkast afleggen. King Fridge ontspoort zo al snel tot een hectisch balletje-balletje: wie had nou dat aantrekkelijke fruit met waarde -2? En wat lag er ook alweer in je eigen koelvakje? Argh! Click! The Great Wall  is een kaartspel waarbij spelers nieuwe stukjes Chinese muur aanleggen om een perfecte foto te ensceneren. Het is prachtig om de muur te zien groeien en heerlijk frustrerend hoe een foto kan worden verpest doordat tegenstanders stukjes muur terugschuiven. Maar de spelopzet is grillig. Als het spel begint met drie simpele foto-opdrachten, kan een spelletje Click! binnen vijf minuten klaar zijn. Begin je met vijf moeilijke, dan kan een potje zomaar een half uur duren. Dat is te lang voor dit lief geïllustreerde spel.||https://www.nrc.nl//nieuws/2022/07/15/spellen-die-je-verstand-je-geheugen-en-je-reflexen-trainen-a4136554
2022-07-15||Natuurbranden houden Zuid-Europa in de greep||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/15/natuurbranden-houden-zuid-europa-in-de-greep-a4136533
2022-07-15||Nederland gaat Oekraïense militairen trainen in het Verenigd Koninkrijk||Nederland gaat het Verenigd Koninkrijk helpen met het trainen van zo’n tienduizend Oekraïense militairen. Dat laat minister Kajsa Ollongren (Defensie, D66) vrijdag weten. Het VK wil samen met een aantal andere landen Oekraïners een militaire basistraining geven van vier weken, in een periode van maximaal vier maanden. Een deel van de 65 Nederlandse militairen reist naar verwachting eind augustus naar het VK. De Oekraïners, die zich vrijwillig kunnen aanmelden voor het programma, krijgen sinds deze week onder meer schiet- en militaire EHBO-training in het VK. Het doel is om hen in een veilig land op te leiden voor het Oekraïense leger. Het trainingsprogramma vindt plaats op vier niet bekendgemaakte locaties in het VK. Volgens het Britse ministerie van Defensie zijn de trainingen bedoeld voor Oekraïners met weinig tot geen militaire ervaring. De 65 Nederlanders van de Koninlijke Landmacht en het Korps Mariniers geven normaal niet allemaal trainingen, maar zijn volgens Ollongren wel „goed opgeleid”. De militairen wisselen elkaar af in groepen. Ollongren zegt dat de trainingsoperatie „gering effect” heeft op alle andere werkzaamheden van het Nederlandse leger.||https://www.nrc.nl//nieuws/2022/07/15/nederland-gaat-oekraiense-militairen-trainen-in-het-verenigd-koninkrijk-a4136545
2022-07-15||Britse hulpverlener overleden in gevangenis Donetsk||De Britse hulpverlener Paul Urey, die door Russische separatisten gevangen was genomen, is in een cel in de Oost-Oekraïense regio Donetsk overleden. Dat meldt de Britse nieuwszender Sky News op basis van een gesprek met een familielid van Urey. Een woordvoerder van het ministerie van Buitenlandse Zaken zegt tegen Sky News dat de dood van de Brit „met urgentie” wordt onderzocht.  Volgens een functionaris van Donetsk (een zelfverklaarde republiek die alleen door Syrië, Rusland en Noord-Korea erkend wordt) leed de 45-jarige man aan diabetes, aandoeningen aan de luchtwegen en nieren, en hart- en vaatziekten. „Hij stierf op 10 juli aan eerder gediagnosticeerde ziekten en aan stress”, schrijft Darja Morozova volgens het Russische staatspersbureau Tass op Telegram.  Zijn moeder, Linda Urey, bevestigt vrijdag dat haar zoon diabetespatiënt was. In een bericht op Facebook, gezien door de Britse krant The Guardian, schrijft ze onder meer dat Urey „een hele zieke man” was en noemt ze de separatisten „moordenaars”. De Brit werd eind april gevangen genomen bij een controlepost in het zuidoosten van Oekraïne. Separatisten verdenken hem ervan een huurling te zijn. ||https://www.nrc.nl//nieuws/2022/07/15/britse-hulpverlener-overleden-in-gevangenis-donetsk-a4136550
2022-07-15||Een ander kapitalisme begint bij de overheid, zeggen jonge economen||Alles op alles zetten om de klimaatdoelstellingen voor 2030 en 2050 te bereiken? Welke groei moet de samenleving nog nastreven? Heeft de economie daarvoor een andere inrichting nodig?  NRC onderzoekt de gevolgen voor het kapitalisme van de strijd om het behoud van de aarde. Economen zouden eigenlijk niet meer om die vragen heen kunnen. Dat geldt vooral voor jonge economen. De gevolgen van de opwarming van de aarde zullen vooral in de toekomst merkbaar zijn, met hogere temperaturen, droogte en een stijgende zeespiegel. De meeste van de nu bekende, grote economen lopen dan niet meer op deze aarde rond. Daarom vroeg NRC aan vijf jonge economen in binnen- en buitenland wie het voortouw moet nemen in een ‘nieuwe economie’. En of in die nieuwe economie groei zoals we die kennen nog centraal moet staan.  Die vragen raken aan de eeuwenoude vraag uit de economie: wie is de leidende danser in de tango tussen vraag en aanbod? Drijft de consument vraag en aanbod aan, en kan die dus zelf – door minder vlees te eten, niet meer te vliegen – een duurzame samenleving tot stand brengen?  Of is het aan de producent, die bijvoorbeeld moet innoveren zodat vlees eten of vliegen duurzaam wordt? Of moet het voortouw worden genomen door de partij die de regels op de dansvloer kan bepalen, de overheid?  ‘We kunnen niet langer ontkennen dat er een broeikaseffect is. Daarom moeten we het kappen van regenwouden stoppen en minder gas en elektriciteit gebruiken. Want een beter milieu begint nog altijd bij jezelf.’ Klinkt herkenbaar? Dit was de reclametekst van een bekende overheidscampagne uit 1991. Inmiddels voert de overheid opnieuw een campagne voor energiebesparing, onder de naam ‘Zet ook de knop om’. Maar moet het initiatief voor verduurzaming inderdaad bij de consument liggen?  Eefje de Gelder (33), promovenda aan de Radboud Universiteit in Nijmegen, gelooft zeker in een rol voor de consument. Zij doet onderzoek naar de populariteit van fairtradeproducten zoals thee, koffie en cacao die duurzaam en met ‘eerlijke’ prijzen voor boeren geproduceerd en verhandeld zijn. Ze is een optimist, blijkt onder meer uit haar mening over die bekende overheidscampagne. „Een beter milieu begint altijd bij jezelf, hoe dan ook! De problemen waar we voor staan zijn immens. Als ieder individu het eigen gedrag aanpast, bijvoorbeeld door je douchetijd te halveren, dan levert dat toch een gigantische besparing op.” De andere vier economen kijken hier anders tegenaan. Volgens Lara Merling (30), senior beleidsadviseur bij het Boston University Global Development Policy Center (dat vanuit de VS duurzaamheid in de wereld wil bevorderen middels onderzoek), bewijst het uitblijven van verandering na de Nederlandse overheidscampagne uit de jaren negentig het tegendeel. „Dertig jaar later zien we nog maar weinig van dat betere milieu. Zelfs als zo’n campagne deels werkt, dan nog leveren die individuele acties geen structurele systeemverandering op.” Als consument ben je juist de eindhalte, zegt ook Charan van Krevel (31), junior docent economie en onderzoeker op het gebied van duurzame ontwikkeling aan de Radboud Universiteit. „Je kunt best milieubewust proberen te leven, maar daar zijn grenzen aan. Als je een ver oord wilt bereiken, zul je toch dat vliegtuig met kerosine moeten nemen. Je ecologische voetafdruk zit dus vooral in de producten zelf. Je kunt daar alleen invloed op uitoefenen als je je levenswijze drastisch omgooit, door helemaal niet meer te vliegen.” Enkele van de jonge economen noemen de markt van plantaardige vleesvervangers  als voorbeeld van hoe de vraag naar producten wel degelijk verandering teweeg heeft gebracht. Aan de toename van vleesvervangers in de supermarktschappen is weinig overheidsbeleid te pas gekomen. Toch is hier een grote systeemverandering ver te zoeken: de gemiddelde Nederlander eet volgens Wageningen University & Research al sinds 2010 tussen de 75 en 80 kilo vlees per jaar — alleen tijdens de coronapandemie werd iets minder vlees gegeten. Het aantal vegetariërs blijft eveneens al jaren hangen op minder dan 5 procent van de bevolking. Dat we in Nederland minder vlees zouden eten, blijkt dus niet uit de statistieken. In andere industrieën is systeemverandering nog verder weg en heeft de consument al helemaal weinig invloed. Neem bijvoorbeeld de luchtvaart, zegt Radboud-docent Van Krevel. „Als consument heb je voor intercontinentale vluchten geen alternatief, tenzij je drie weken op een boot wilt zitten.”  Is het dan aan de producent? Moet die innoveren, ervoor zorgen dat de mensheid duurzaam kan vliegen? Dat is lastig, zegt Van Krevel. „Bedrijven kunnen [in de luchtvaart] ook niet veel, want het is een hypercompetitieve markt met kleine marges en lage winsten. Daarin heb je dus geen ruimte om veel te investeren in verduurzaming.”  In zo’n situatie moet de overheid de spelregels van de markt veranderen, bijvoorbeeld door fossiele subsidies weg te halen en een CO2-prijs in te voeren, zegt Van Krevel. „Daardoor zouden luchtvaartmaatschappijen kunnen verdwijnen, met minder en duurdere vluchten als gevolg. Dat is niet per se slecht: de bedrijven die overblijven, hebben meer bestaanszekerheid en kunnen zich daardoor ook beter richten op een duurzame toekomst.” En dus is het de overheid die volgens de jonge economen drastisch moet ingrijpen. Dat is  een opvallend geluid, aangezien veel economen jarenlang vooral marktwerking – en het zoveel mogelijk onzichtbaar blijven van de overheid – hebben bepleit. „Een deel van de bevolking kan het juist als moraliserend ervaren om het klimaatprobleem geheel bij de individuele consument neer te leggen”, zegt Jasper  van Dijk (30), onderzoeksleider bij het Nederlandse Instituut voor Publieke Economie, een relatief nieuwe denktank die zich bezighoudt met economisch overheidsbeleid. „Het idee dat het klusje zo geklaard zou zijn als iedereen zichzelf zou aanpassen, zien zij als stedelijk geneuzel. We kunnen elkaar wel de maat gaan nemen over het aantal vliegvakanties, maar het is effectiever als de overheid gewoon de vliegbelasting verhoogt.” Die roep om ‘prijsprikkels’, die consumenten in de richting van duurzaam gebruik zouden moeten sturen, hoor je niet alleen bij deze jonge economen terug, maar ook bij bekende economen, zoals hoogleraar Bas Jacobs in het eerste deel van deze serie.  Radboud-econoom De Gelder, die ook voor prijsprikkels is, onderscheidt zich op sommige vlakken toch  liever van hen. „Mainstream economen zijn te veel van de theoretische modellen, waarin alleen financiële transacties meegenomen worden en niet de maatschappelijke kosten. Zij zouden zich meer bezig moeten houden met de ‘echte’ prijs van producten. Je kunt in de winkel nu een reep chocola kopen voor een euro. Mensen moeten beseffen dat achter die reep veel meer schuilgaat, zoals milieuvervuiling en erbarmelijke werkomstandigheden. Als je dat allemaal gaat beprijzen via belastingen, wordt alles duurder. En ja, dat betekent dat we allemaal minder op vakantie kunnen met het vliegtuig en niet meer een tweede auto kunnen kopen. Maar die mindset moet ook nodig veranderen.” Economen hebben een fetisj voor bbp. Het bbp mág heus wel groeien, maar het hóéft niet. Dat getal zegt niet alles Glen Gostlow promovendus Glen Gostlow (28), die promoveert in milieubeleid en -ontwikkeling aan de London School of Economics, zegt dat prijsprikkels deels zouden kunnen helpen, net als labels die echt goede informatie geven of een product duurzaam of gezond is. Toch denkt hij dat het nog beter is om vooral bedrijven direct eisen op te leggen en niet de consument te veel lastig te vallen. Zo wil hij dat alle bedrijven in de EU hun uitstoot en locaties van fabrieken verplicht openbaren, zodat hun daadwerkelijke vervuiling meer wordt blootgelegd. Dat zou ze tot verandering dwingen. Daarnaast zouden landelijke overheden volgens hem minimumstandaarden voor verhuurders moeten invoeren voor isolatie. „De werking van ‘marktinstrumenten’, zoals belastingen op gas en subsidies voor isolatie, zijn voor de energietransitie voor huishoudens nog nergens bewezen. Dan moet je het gewoon keihard verplichten.” Het opleggen van harde eisen is niet raar, volgens Gostlow. „Spelregels voor bedrijven zijn er al tijden, zoals het verbod op kinderarbeid en de invoering van de achturendag. Verder blijft de competitieve markt ook gewoon bestaan. Iedereen kan eraan deelnemen en het staat je nog altijd vrij om winst te maken, zolang je je maar aan de wet en de grenzen van de aarde houdt.” Volgens de Amerikaanse beleidsadviseur Merling moet de overheid zich zowel op consumenten richten, als op producenten. „Individuen moeten namelijk doorkrijgen dat ze voor de duurzame transitie bepaalde dingen zullen moeten opgeven, maar dat ze er ook een gezonder en duurzamer leven voor terugkrijgen, zodat ze uiteindelijk toch beter af zijn. We moeten in de VS mensen ervan zien te overtuigen dat ze geen enorme dieseltrucks meer rijden, zonder dat ze daar boos over worden. Dat doe je door ze ook een redelijk alternatief te bieden, met betaalbare elektrische auto’s en goed openbaar vervoer. Daarin moet de overheid dus investeren.”  Miriam Goudsmit hoopt dat haar vier kinderen een positieve bijdrage aan de wereld kunnen leveren, voor Raven Plücken is de keuze voor kinderen de milieubelasting niet waard. Als overheden klimaatdoelen willen nastreven, moeten zij groei van de economie dan voorop blijven stellen? Kan dat wel?  Of wordt het welzijn van de samenleving belangrijker? De jonge economen richten zich in hun antwoorden vooral op de maatstaf die nu voor economische groei wordt gebruikt, het bruto binnenlands product (bbp, de totale toegevoegde waarde van alle in een land geproduceerde goederen en diensten). „Economen hebben een fetisj voor bbp. Het bbp mág heus wel groeien, maar het hóéft niet. Dat getal zegt namelijk niet alles”, zegt de Britse promovendus Gostlow. Hij bepleit een ‘agnostische’ benadering, waarin bbp-groei één van de maatstaven is. Ook Van Krevel van de Radboud Universiteit ziet dat  zo. „Bbp is niets anders dan de bonnetjes die we printen, het zegt niet waar producten vandaan komen en wat de impact daarvan is.” Zijn collega De Gelder vult aan: „Het streven naar ‘meer’ wordt nog altijd als een heilige worst voorgehouden. Maar waar bestaat die groei uit? Het bbp zegt niks over de verdeling van het geld, of over het aantal daklozen.” Om verandering te bewerkstelligen, en de economie meer in lijn te brengen met wat de aarde aankan, pleiten vier van de vijf jonge economen voor een kleinere  focus van de samenleving op dat bruto binnenlands product (bbp).  Er zijn andere indicatoren nodig, die veel meer zeggen over ons menselijk welzijn, zeggen ze. In Nederland ontwikkelden de Universiteit Utrecht en de Rabobank de Brede Welvaartsindicator (BWI), die gebaseerd is op enquêtes aan mensen over bijvoorbeeld hun woonsituatie, gezondheid en werk. Hier komt ieder jaar ‘de BWI’ uit: net als het bbp één cijfer,  waarin meerdere indicatoren verwerkt zijn. Zo blijkt dat het bbp in de periode 2013-2019 flink steeg, maar de BWI slechts mondjesmaat meebewoog — al is de correlatie wel degelijk zichtbaar. Volgens De Gelder is de BWI „een prima voorzet” voor het meten van menselijk welzijn. „Ik zou ook graag een indicator hebben die aangeeft hoe belastend de consumptie is geweest voor de hele aarde, in plaats van alleen in Nederland, en hoe de welvaart verdeeld is. Op alle meetinstrumenten is natuurlijk weer wat af te dingen, maar er is op zijn minst een prominenter alternatief nodig dan bbp dat meer op menselijk welzijn gericht is.” Onderzoeksleider Van Dijk is van het vijftal jonge economen de grootste fan van het bbp. Volgens hem is het bijvoorbeeld wel degelijk mogelijk om het bbp te laten groeien én klimaatproblemen aan te pakken. „Dat is geen trade-off. Onderzoek van het CBS wijst zelfs uit dat het bbp en de uitstoot van broeikasgassen niet meer in dezelfde mate groeien en dus ontkoppeld beginnen te raken. Het is bovendien niet vreemd dat we vooral naar het bbp kijken, want het is goed meetbaar en correleert over het algemeen sterk met ons welzijn.” Van Dijk waarschuwt voor het idee van ‘ontgroeien’ of ‘consuminderen’, omdat het overgrote deel van de wereldbevolking er dan in inkomen op achteruit zou gaan. „Ik denk niet dat mensen dat idee accepteren. Zo verliezen groene politici alleen maar stemmen en zijn we nog verder van huis.” Beleidsadviseur Lara Merling is daarentegen juist van mening dat economen groei van het bbp helemaal moeten loslaten als belangrijkste indicator: „Het mainstream idee dat groei van het bbp meer welzijn oplevert voor iedereen in de samenleving, is achterhaald. De trend die we de laatste decennia namelijk zien, ook in landen met groei van het bbp, is een grote toename van de ongelijkheid. Dat laat zien dat vooral de rijken nog rijker worden van groei van het bbp.” Economen denken volgens Merling te weinig na over wat mensen echt gelukkiger, gezonder en welvarender maakt. „Volgens de traditionele maatstaf van bbp zouden de bankiers van Goldman Sachs het meest waardevol voor de VS zijn. Dat slaat nergens op, want zij voegen helemaal niet zo veel waarde toe aan de economie. Als we economische groei opnieuw definiëren, kan het zeker samengaan met het halen van de klimaatdoelen.” Is het halen van de klimaatdoelstellingen van het Akkoord van Parijs mogelijk zonder dat we minder gaan produceren en consumeren? Of moeten we al onze hoop op technologische vooruitgang richten? Zijn er binnen een kapitalistische samenleving ook krimpscenario’s mogelijk, of is het kapitalisme daar niet tegen bestand? In acht afleveringen onderzoekt NRC de gevolgen voor het kapitalisme van de strijd om het behoud van de aarde.  Dit is het vierde seizoen in een serie waarin NRC de toekomst van het kapitalisme onderzoekt.  Lees hier alle stukken uit de vier delen van de serie.||https://www.nrc.nl//nieuws/2022/07/15/een-ander-kapitalisme-begint-bij-de-overheid-zeggen-jonge-economen-a4136542
2022-07-15||‘We hopen juist dat onze kinderen positief bijdragen’||Miriam Goudsmit met haar vier kinderen. Foto Dieuwertje Bravenboer
  
 ‘Ik kom zelf uit een groot gezin, vier kinderen. Op vakantie speelden we altijd met elkaar, en we zien elkaar nog steeds vaak. Dat vond ik altijd zo leuk en gezellig dat ik dat ook voor mijn eigen kinderen wilde. Inmiddels heb ik vier dochters, van 9, 7, 4 en 2. Mijn derde dochter is meervoudig gehandicapt, dus het is iets anders dan bij ons thuis vroeger, maar verder is het precies zoals ik me had voorgesteld. Ik zou het nooit anders hebben gedaan. „We hebben weleens nagedacht over de milieubelasting die kinderen opleveren, maar nooit als reden om dan maar geen of minder kinderen te nemen. We hopen juist dat onze kinderen een positieve bijdrage kunnen leveren aan de wereld. We eten zoveel mogelijk biologisch, en in de opvoeding leren we ze over duurzaamheid. Het is niet zo dat we voor vier kinderen kleding moesten kopen: dat wordt gewoon doorgegeven aan elkaar. Zo proberen we wat te compenseren. Ik heb ook even wasbare luiers geprobeerd, maar dat was niet aan mij besteed – zo onhandig. Nu gebruik ik weer wegwerpluiers. „Het is voor mij ook een existentieel vraagstuk. Het enige wat ik altijd zeker wist, was dat ik moeder wilde worden. Toen ik mijn man ontmoette, vroeg ik na een week of hij kinderen wilde. Anders ging ik mijn tijd niet aan hem besteden. Ik denk ook dat het goed is voor de ontwikkeling van kinderen om in een groot gezin op te groeien: je wordt er een solidair persoon van, want je moet veel delen. Vooral de aandacht. „Mijn ouders geven ieder jaar een feestje in de tuin, dan komen alle kinderen en kleinkinderen – dat zijn er twaalf, inmiddels. Dat familiegevoel op zo’n dag, daar word ik gelukkig van.” Foto Dieuwertje Bravenboer 	 
 ‘Ik dacht altijd dat ik wel kinderen wilde, maar ik begon steeds meer te twijfelen vanwege het milieu. Dagelijks zie ik hoe vol de wereld is en wat voor vervuiling daarvan komt. Op een gegeven moment besefte ik dat die kinderwens helemaal niet van mij was, maar opgelegd vanuit de maatschappij. Huisje, boompje, beestje: dat hoort. Maar voor mij is het de milieubelasting niet waard. Daarom heb ik me vorig jaar laten steriliseren. „Het was niet de enige reden hoor, ik weet niet of ik geduld zou hebben voor kinderen. Milieubelasting gaf voor mij de doorslag: dat hele idee dat je kinderen móét krijgen, past gewoon niet meer in de wereld van nu. Mensen zorgen voor vervuiling, daar moeten we helemaal niet meer van hebben. De natuur heeft ons niet nodig, wij de natuur wel.  „Ik zat al in het sterilisatieproces toen ik mijn vriend leerde kennen. Over drie maanden gaan we trouwen. Hij denkt er gelukkig precies hetzelfde over: de problemen in de wereld worden alleen maar groter als er meer mensen bijkomen. Hij is blij met zijn neefjes en nichtjes. En we hebben drie katten. Dat is voor ons genoeg.  „Ik woon in Zaanstad en werk in Amsterdam. Nou, dan zit je dus midden in de luchtvervuiling. Ik heb astma en merk daar dus veel van. Op sommige locaties schiet ik haast in een hyperventilatie door de slechte luchtkwaliteit. Dat gaat alleen maar erger worden. In zo’n vieze wereld wil je toch ook geen kind grootbrengen?  „Ik ben zelf niet heilig, hoor. Ik zit nu ook in de auto naar huis. Maar op mijn manier probeer ik de druk op de wereld wat te verminderen. Mensen reageren vaak met onbegrip, een paar weken terug kreeg ik voor het eerst van iemand te horen dat diegene mijn keus bewonderenswaardig vond.” Is het halen van de klimaatdoelstellingen van het Akkoord van Parijs mogelijk zonder dat we minder gaan produceren en consumeren? Of moeten we al onze hoop op technologische vooruitgang richten? Zijn er binnen een kapitalistische samenleving ook krimpscenario’s mogelijk, of is het kapitalisme daar niet tegen bestand? In acht afleveringen onderzoekt NRC de gevolgen voor het kapitalisme van de strijd om het behoud van de aarde.  Dit is het vierde seizoen in een serie waarin NRC de toekomst van het kapitalisme onderzoekt.  Lees hier alle stukken uit de vier delen van de serie.||https://www.nrc.nl//nieuws/2022/07/15/we-hopen-juist-dat-onze-kinderen-positief-bijdragen-a4136543
2022-07-15||Hij is daadkrachtig   en de rest zanikt||Klaar. Het is een woord met een grote wervende kracht. Er zit iets kristallijns en glasachtigs in, iets van de klinkklare overgang van de ene naar de andere wereld. De voornaamste troef van het woord is dat het twee betekenissen heeft die elkaar voortdurend ondersteunen: helder én voltooid, duidelijk én af.  Van kapot naar gerepareerd, van troebel naar doorzichtig, van de duisternis naar het licht, van onaf naar klaar. Van onbevredigd naar bevredigd, dat ook. Waar nog bij komt dat de klank van het woord ook al zo klaterend is. Elke vrouw die Clara heet profiteert van al die associaties. Als je klaar bent, is het af en kun je verder met je leven. Dus wordt het woord graag gebruikt door mensen die verder willen, maar gehandicapt worden door tragen van geest die nog niet zover zijn. Treffend verbeeld in de uitdrukking: „Ik ben er klaar mee.” Een beknopt gezegde, vol suggestieve kracht. Voor de ik-figuur geldt dat hij begrijpt dat anderen willen  doorzeuren, maar dat híj de zaak inmiddels helder vindt, en afgedaan. Híj is daadkrachtig, de rest zanikt. Hij (of zij, de uitdrukking is ook onder vrouwen populair) wil doorploegen, voortmaken, klare wijn schenken. Bedenkingen? Tegenargumenten? Ze is er helemaal klaar mee.  Maar ja, die rest is er nog wel. Die wil iets regelen. Die komt met kaartjes, statistieken, berekeningen. Met een bemiddelaar en zelfs met de ME. Die rest is nog niet zover.  En daarom is de uitdrukking de laatste tijd aan een nieuwe carrière begonnen en ontdaan van de subjectiviteit die er nog in zat. Je kunt het de mensen voor hun giertank horen zeggen. „Het is nu klaar.” Discussie beslecht. Het is helder én voltooid. Iedereen kan dat zien. Het gevoel is feit geworden.  Voor de boeren dan.||https://www.nrc.nl//nieuws/2022/07/15/hij-is-daadkrachtig-en-de-rest-zanikt-a4136552
2022-07-15||Opinie | Stop met het sturen van VN-soldaten: blauwhelmen zijn alleen maar bezig met hun eigen veiligheid||Op het platteland rond Mopti, een stad in het midden van Mali, maken jihadisten de dienst uit. Scholen zijn gesloten omdat ze verderfelijke westerse ideeën zoals democratie zouden verspreiden. Wie kritiek levert, riskeert te worden vermoord. De vredesmissie van de Verenigde Naties, sinds 2013 gestationeerd in het West-Afrikaanse land, slaagt er niet in hier iets aan te veranderen. In de grote steden zorgen de blauwhelmen voor een zekere mate van rust, maar op het platteland wagen ze zich niet uit angst voor hinderlagen. Gerbert van der Aa is historicus en journalist, gespecialiseerd in Noord- en West-Afrika. Zijn laatste boek is In Search of the Tuareg. The Veiled People of the Sahara.  „Aan de VN heb je niks. Die blauwhelmen zijn alleen maar bezig met hun eigen veiligheid. Het grootste deel van de tijd verschuilen ze zich in hun zwaar bewaakte bases. Ze kosten heel veel geld maar leveren niks op. Het is beter als ze vertrekken.” Aan het woord is Moctar, een Malinese onderwijzer die ik vier jaar geleden sprak in Mopti. „Ik gaf les op een school 35 kilometer verderop”, vertelde hij me, „toen de jihadisten binnenvielen, moest ik vluchten.” Het vertrouwen in de VN-vredesmissie had Moctar net als de meeste andere Malinezen al lang verloren.  De VN-vredesmissie in Mali telt ruim 15.000 manschappen, die de bevolking moeten beschermen. Behalve moslim-extremisten maken ook zelfverdedigingsmilities, het Malinese leger en ordinaire criminelen zich schuldig aan bruut geweld en mensenrechtenschendingen. Maar ondanks de massale inzet van blauwhelmen is de veiligheid de afgelopen jaren eerder verslechterd dan verbeterd. Dit jaar vielen er in Mali al meer dan 2.400 doden door extremistisch geweld. Daarmee is het aantal slachtoffers nu al hoger dan heel vorig jaar. De situatie in Mali is niet uniek. Bijna geen enkele VN-missie doet waarvoor ze bedoeld is. Overal ter wereld vallen blauwhelmen op door hun geringe daadkracht. In Srebrenica keken Nederlandse VN-militairen toe hoe gewapende Serviërs onder hun ogen zo’n 8.000 Bosniërs deporteerden en afslachtten. In de Democratische Republiek Congo, waar al twintig jaar een VN-vredesmissie gestationeerd is, vielen zeker een miljoen doden. In de Soedanese regio Darfur zijn hele regio’s etnisch gezuiverd zonder dat VN-militairen ingrepen.  Op dit moment zijn er wereldwijd veertien VN-vredesmissies, waarvan de meeste in Afrika. Alles bij elkaar hebben de lidstaten zo’n honderdduizend blauwhelmen gemobiliseerd om burgers te beschermen en strijdende partijen uit elkaar te houden. Het totaalbudget is ruim zes miljard euro per jaar, waarvan het grootste deel wordt opgehoest door westerse landen. Volgens de VN zijn vredesmissies een effectief instrument om landen in conflict te begeleiden naar vrede. In de praktijk slagen blauwhelmen daar zelden in. Sommige vredesmissies hebben zo weinig nut dat we er beter mee kunnen stoppen, vindt Dennis Jett, voormalig Amerikaans ambassadeur en auteur van het boek Why Peacekeeping Fails (2019). Volgens Jett, inmiddels gepensioneerd en verbonden aan de Universiteit van Pennsylvania, zijn blauwhelmen alleen nuttig als de strijdende partijen oprecht vrede willen. „Vandaar dat de VN-missie in Mozambique in de jaren negentig van de vorige eeuw wel succesvol kon zijn. Maar in landen als Mali en Congo heb je te maken met corrupte leiders, die vooral bezig zijn met hun eigen belangen. In dat soort situaties hebben blauwhelmen weinig toegevoegde waarde”, vertelde hij me. Daar komt bij dat VN-soldaten vaak slecht gedisciplineerd zijn en over inferieur materieel beschikken. Het grootste deel van de blauwhelmen komt uit landen in Azië en Afrika, met kleine defensie-budgetten. Ze krijgen van de VN een vergoeding van 1.428 dollar per blauwhelm per maand, maar dat bedrag wordt lang niet altijd volledig besteed. Regeringen gebruiken VN-missies om winst te maken, of corrupte functionarissen drukken geld achterover. Ook duiken er geregeld verhalen op over seksueel misbruik en ander wangedrag door blauwhelmen. VN-bases hebben een aanzuigende werking op prostituees, die niet zelden minderjarig zijn. VN-soldaten grijpen bijna nooit militair in. Als een van de strijdende partijen afspraken niet nakomt of naar wapens grijpt, komt een stroperig bureaucratisch proces op gang. Hoewel vredesmissies vaak een stevig mandaat hebben, is de VN-leiding in de praktijk extreem voorzichtig. Uiteenlopende belangen verhinderen dat de Veiligheidsraad overeenstemming bereikt. En dan is er nog het gastland, dat de VN weliswaar ooit vroeg om een vredesmissie te sturen maar dat vaak vooral deed onder druk van invloedrijke westerse landen. Pro-actief optreden door blauwhelmen resulteert bijna altijd in een diplomatieke rel, waardoor niets doen meestal het veiligst is voor de commandanten in het veld. Dat Nederlandse blauwhelmen destijds niks deden om het afslachten van 8.000 Bosniërs te voorkomen kwam vooral doordat de VN-leiding in New York in gebreke bleef, niet door het falen van commandant Thom Karremans. Niet Nederland, maar de VN zouden daarom excuses moeten aanbieden.    Het wekt dan ook geen verbazing dat VN-militairen gefrustreerd raken. De meesten brengen hun dagen door binnen de muren van een zwaar beveiligde militaire basis, die ze alleen verlaten om af en toe op patrouille te gaan. Toeristische uitstapjes buiten de poorten zijn te gevaarlijk. Verveling is een groot probleem. Sommigen vragen zich in de loop van hun missie steeds vaker af wat ze in hemelsnaam te zoeken hebben in de conflicthaard waar ze heen gestuurd zijn. Een poppenkast in de woestijn, is de veelzeggende ondertitel van het boek dat de Nederlandse VN-militair Reinout Sterk schreef over zijn tijd in Mali. Apache-piloot Peter Gordijn, die ook een boek schreef, nam gedesillusioneerd ontslag bij Defensie uit onvrede over het weinig daadkrachtige optreden van de blauwhelmen in Mali. „Hartverscheurend toegekeken hoe werd geschoten en geplunderd, zonder te mogen ingrijpen”, schrijft hij op zijn website. „Uitzonderlijk veel geprobeerd daar verandering in te krijgen. Tevergeefs.” De ineffectiviteit van VN-vredesmissies biedt Rusland een gouden kans om zijn invloed in Afrika uit te breiden. Terwijl blauwhelmen uitblinken in niets doen, stuurt Moskou militairen die wel in actie komen. Onder meer in de Centraal-Afrikaanse Republiek en Mali reageerde de bevolking met groot enthousiasme toen het Russische Wagner, een privémilitie nauw gelieerd aan de Russische president Vladimir Poetin, daar op uitnodiging van de regering orde op zaken kwam stellen. In de Malinese hoofdstad Bamako gingen duizenden mensen juichend de straat op. In de Centraal-Afrikaanse hoofdstad Bangui kregen de huurlingen zelfs een standbeeld. De Russische interventies gaan gepaard met grove mensenrechtenschendingen. Bij de belegering van het dorp Moura in Mali, waar naar verluidt moslim-extremisten schuilden, executeerde een Malinees-Russische krijgsmacht volgens mensenrechtenorganisatie Human Rights Watch zeker driehonderd mensen. Ooggetuigen beweerden dat de militairen geen onderscheid maakten tussen burgers en jihadisten. Een journalist in de Centraal-Afrikaanse Republiek die misstanden door Wagner-huurlingen onderzocht, overleed eerder dit jaar onder verdachte omstandigheden. Naar verluidt werd hij vergiftigd. Maar het brute Russische optreden heeft ook positieve effecten. Zowel voor- als tegenstanders erkennen dat de veiligheid voor de gemiddelde burger in de Centraal-Afrikaanse Republiek is verbeterd sinds Wagner daar in 2017 neerstreek. Wat de VN-vredesmissie niet wist te bereiken, lukte de Russen wel. Of Wagner ook in Mali succesvol zal zijn moet nog blijken, omdat de huurlingen daar pas dit jaar arriveerden. Maar de bevolking en de regering zijn hoopvol. Ook andere Afrikaanse landen met gewapende conflicten, zoals Mozambique en Soedan, hebben de Russen gevraagd orde op zaken te stellen. ‘De VN-vredesmissie is een marionet van Frankrijk”, zei de douanier die mijn paspoort stempelde tijdens mijn laatste bezoek aan Mali. Het oude koloniale moederland gebruikte de missie volgens hem vooral om de eigen economische belangen te waarborgen. „Met hun geavanceerde satellieten en drones zouden westerse landen die terroristen in de woestijn allang  hebben kunnen uitschakelen. Dat dit niet gebeurt, bewijst dat ze andere motieven hebben, zoals controle over grondstoffen als goud en uranium. Frankrijk veroorzaakt bewust onrust om onze bodemschatten ongestoord te plunderen. Landen die deelnemen aan de VN-missie krijgen een deel van de opbrengst als beloning.”  In de weken daarna sprak ik heel veel Malinezen met dezelfde standpunten. De VN-vredesmissie in Mali veroorzaakt wantrouwen in plaats van vertrouwen. De internationale gemeenschap dient zich daarom serieus de vraag te stellen of het zin heeft door te gaan met vredesmissies. Ze zijn zo ineffectief dat ze voor de gemiddelde burger geen verschil maken. Stoppen helpt bovendien complottheorieën te bestrijden en het bespaarde geld is elders veel nuttiger te besteden. De VN hebben een belangrijke rol als bemiddelaar en kunnen soms gerichte militaire steun leveren, maar het massaal sturen van blauwhelmen is niks anders dan een schaamlap om het eigen onvermogen te verhullen.||https://www.nrc.nl//nieuws/2022/07/15/stop-met-het-sturen-van-blauwhelmen-a4136551
2022-07-15||Column | Ooit was Chris Froome een sprinkhaan, nu is hij een vlinder||Ik heb Chris Froome ooit vergeleken met een sprinkhaan. Een sprinkhaan op de fiets. Die puntige ellebogen en knieën aan sprikkige armen en benen, met dat gekke grote hoofd er bovenop – omdat de rest van zijn lijf zo klein is. Of nou ja: zo dun. Dat was het toen althans. Hij lijkt wat zachter en ronder geworden, en hij heeft meer haar. Hij zit nog lelijker op de fiets dan toen. Schever. Hoekiger. Misschien is zijn bekken niet meer helemaal recht gekomen, ik weet het niet precies.  Voor het eerst in jaren observeer ik Chris Froome, en daar is ook tijd voor, want voor het eerst in jaren rijdt hij weer eens goed in beeld, vooraan. In de ontsnapping richting Alpe d’Huez. Zijn stijl doet nog steeds pijn aan de ogen, maar ik vind het zo fijn hem weer te zien. Vertrouwd. Mildheid overvalt me, en een vreemd soort vertedering. De man die altijd breekbaar leek maar nooit knakte in de vier Tours die hij won, maar drie jaar geleden alles brak.  Omdat de wind hem tegen een wand aan kwakte toen hij zijn neus wilde snuiten, tijdens de verkenning van de tijdrit in de Dauphiné. Hij reed bijna zestig toen hij zijn hand van het stuur haalde en de wind vat op zijn hoge velgen kreeg.  Woesj. Bam.  Als een insect onder de vliegenklapper tegen de muur. Zijn hele rechterflank was gebroken. Dijbeen.  Elleboog. Heup. Ribben. Een lulliger ongeluk kun je bijna niet verzinnen, maar een antiheld gaat nooit glorieus ten onder. Die wordt, bijvoorbeeld, geveld door een snottebel.  Ik vergeleek hem ooit met een sprinkhaan, maar terwijl ik kijk, denk ik: hij is nu een vlinder. Met doorschijnend dunne vleugels, en een wat stijf en hoekig lijf. Chris Froome weet zelf als geen ander hoe je daarmee om moet gaan. Als kleine jongen had hij als hobby vlinders vangen, in valstrikken van rottende bananen en muggennetten. Dat leerde hij van zijn buurman, een van de beroemdste vlinderverzamelaars van Kenia. Ving hij een vlinder, dan hielp zijn buurman hem met het conserveren van het diertje. Ze injecteerden warm water in het dode vlinderlijkje om het weer zacht te maken. Daarna spreidden ze de vleugels uit op een stuk karton, om ze vervolgens met speldjes vast te prikken. Een zorgvuldig priegelwerkje, dat heel voorzichtig moest. Een vlindervleugel scheuren is immers zo gebeurd. Misschien vergaat het Chris Froome daarom wel zo goed deze etappe: het is bloedheet. Elke bidon warm geworden water die hij over zijn hoofd en in zijn nek giet, verzacht zijn door het ongeluk verstijfde lijf. Hij schudt en knikt op en neer richting zijn stuurpen, zoals hij altijd deed. Ja, hier ben ik weer. En nee, ik wil geen medelijden. Geen medelijden omdat ik ooit een groot kampioen was, en daarna jaren in de schaduw reed. Het was mijn eigen keus om door te gaan, al reed ik achteraan. Het was geen kwestie van willen, of kunnen, maar van moeten. Ik kan niet anders. Dit is mijn leven.  Het raakt me. Voor het allereerst hoop ik vurig dat hij gaat winnen, op de Alpe, of anders later in de Tour. Want daar rijdt geen sprinkhaan. Daar rijdt geen robot. Daar rijdt een man die zijn vleugels weer heeft gespreid, omdat hij intens van fietsen houdt.||https://www.nrc.nl//nieuws/2022/07/15/de-vleugels-van-chris-froome-a4136549
2022-07-15||Complotdenker Micha K. mag uitgeleverd worden aan Nederland||Complotdenker Micha K. mag uitgeleverd worden aan Nederland. Dat heeft de rechtbank in Noord-Ierland vrijdag besloten, bevestigt het Nederlandse Openbaar Ministerie na berichtgeving in het AD. Volgens K., die een celstraf van zes maanden voor het bedreigen van journalisten moet uitzitten, zou uitlevering schadelijk voor hem zijn vanwege zijn zwakke gezondheid. Dit argument werd volgens het AD door de Noord-Ierse rechter aan de kant geschoven. Of K. in hoger beroep gaat tegen de uitspraak is niet bekend.  Naast de zes maanden die K. al moet uitzitten, wordt hij in Nederland vervolgd voor het bedreigen van RIVM-directeur Jaap van Dissel. K. vluchtte vorig jaar naar Noord-Ierland om zijn straf te ontlopen, maar werd daar vervolgens op grond van meerdere arrestatie- en uitleveringsverzoeken van Nederland opgepakt.  Samen met mede-complotdenkers Wouter R. en Joost K. verspreidde K. verhalen over vermeende satanische pedonetwerken en rituele kindermoorden in Bodegraven. Ze zeiden dat slachtoffers daarvan op een begraafplaats in Bodegraven liggen, waarna tientallen complotdenkers de plek bezochten en bloemen bij de graven van kinderen neerlegden - tegen de wil van de nabestaanden in. Eerder deze maand kregen Wouter R. en Joost K. maandenlange celstraffen opgelegd wegens bedreiging en het verspreiden van complottheorieën. ||https://www.nrc.nl//nieuws/2022/07/15/complotdenker-micha-k-mag-uitgeleverd-worden-aan-nederland-a4136539
2022-07-15||Helpt elektrisch rijden de boeren? Vier vragen over het verband tussen het klimaat en stikstof||Het zijn de berekeningen waar heel wat boeren en ook politici op zaten te wachten. Volgens nog niet gepubliceerde rekensommen van het ministerie van Financiën hoeft de uitstoot van stikstof minder snel te dalen als Nederland in 2030 zijn klimaatdoelen haalt. NRC kreeg de afgelopen week inzicht in de berekeningen. Tweede Kamerleden hekelden na de berichtgeving de stikstofplannen van het kabinet, die „de gevolgen van een supervluggertje” zouden zijn. Haastwerk dus, een gemiste kans en slecht voor het vertrouwen in de politiek, klonk het in Den Haag. Het kabinet had volgens hen bij het formuleren van het stikstofbeleid beter met de klimaatplannen rekening moeten houden. Vervolgens werd het stil. Vier vragen over de stikstof- en klimaatdoelen in Nederland en de agrarische sector. 1 Wat hebben stikstof en klimaatbeleid met elkaar te maken? Op het eerste gezicht weinig. De uitstoot, of beter de neerslag van stikstof moet snel minder worden omdat stikstofverbindingen de natuur ernstig aantasten. Dat geldt bijvoorbeeld voor ammoniak uit de landbouw, als poep en pies zich mengen, maar ook voor stikstofoxide uit het verkeer. Maar dit zijn geen verbindingen met broeikasgassen zoals CO2 en methaan die verantwoordelijk zijn voor de opwarming van de aarde. Toch is het logisch dat de aanpak van het klimaatprobleem in verband wordt gebracht met de stikstofaanpak. Maatregelen die goed zijn voor het klimaat zorgen vaak ook voor minder stikstofuitstoot. Niet voor niets mogen auto’s tussen 6.00 en 19.00 uur nog maar 100 kilometer per uur rijden op de snelwegen, in plaats van 130. Daardoor daalt de uitstoot van CO2  én van stikstofoxide. Ook een beperking van de veestapel heeft een dubbel effect: minder stikstof én minder methaan. 2Hoe staat het klimaatbeleid er nu voor? Nederland wil in 2030 zijn uitstoot van CO2 en soortgelijke broeikasgassen met 60 procent verlaagd hebben ten opzichte van 1990. Dan moet er nog heel wat gebeuren, want tot en met vorig jaar kwam Nederland niet verder dan een reductie van bijna 24 procent. Het klimaatakkoord uit 2019 ging uit van een reductie van 49 procent, maar vorig jaar concludeerde het Planbureau voor de Leefomgeving dat er nog onvoldoende gebeurde om dat doel te halen. Nu ligt de lat nog hoger. Europa streeft naar een uitstootreductie van 55 procent en om dat klimaatdoel ‘zeker’ te halen, heeft het huidige kabinet het doel verhoogd naar 60 procent. Met Rob Jetten (D66) heeft Nederland voor het eerst een klimaatminister gekregen en via hem neemt het Rijk voor het eerst nadrukkelijk de leiding. Ministers die gaan over verkeer, wonen en industrie moeten aan Jetten verantwoording afleggen over de vorderingen op klimaatgebied. In de eerste zes maanden van dit kabinet zijn al de nodige maatregellen in het vooruitzicht gesteld. Ter illustratie: het einde van de cv-ketel komt eraan,  nieuwe lease-auto’s moeten vanaf  2025 elektrisch zijn en er wordt gewerkt aan een landelijk leidingnetwerk voor duurzame waterstof. Het slechte nieuws is dat door de oorlog in Oekraïne een energiecrisis is uitgebroken, waardoor het klimaat op het tweede plan dreigt te komen. De kolencentrales mogen bijvoorbeeld weer vol aan,  terwijl die eerder een productiebeperking opgelegd hadden gekregen. 3Als we massaal elektrisch gaan rijden, geeft dat de boeren dan meer stikstofruimte? Landbouw, industrie en verkeer zijn verantwoordelijk voor het teveel aan stikstof in Nederland. Daarnaast komt ook uit de buurlanden stikstof overgewaaid. Er zijn grofweg twee manieren om de noodzakelijke reductie van dat overschot aan stikstof te realiseren. De ene mogelijkheid is elke ‘sector’ te verplichten een einde te maken aan zijn eigen overschot. Dan helpen verbeteringen in het verkeer de landbouw niet en komt de lat voor landbouw niet lager te liggen. De  tweede mogelijkheid is steeds naar het totale overschot te kijken dat moet worden gereduceerd. In dat geval zou het de landbouw kunnen helpen als bijvoorbeeld verkeer en industrie  snel vergroenen.  Het RIVM brengt de overschotten in kaart en bevestigt desgevraagd dat „nieuwe klimaatmaatregelen ook een stikstofreducerend effect” kunnen hebben. Met een streng klimaatbeleid hoeven er dus  minder andere maatregelen te worden getroffen om de natuur te sparen. Het Rijksinstituut gaat daarbij niet uit van de voornemens die op klimaatgebied zijn gemaakt, maar rekent op basis van wat er daadwerkelijk aan beleid is gerealiseerd. Dus nieuwe windmolens moeten echt draaien, bedrijven moeten daadwerkelijk hun uitstoot gereduceerd hebben. Betekent dit ook dat de ene sector de ander kan helpen zijn stikstofprobleem op te lossen of is bijvoorbeeld de landbouw verantwoordelijk voor zijn eigen overschot? Dat is, zegt de RIVM, een politieke keuze die nog gemaakt moet worden. 4En hoe staat het eigenlijk met de verduurzaming van de landbouw zelf? Pieter Boot, tot voor kort klimaatspecialist van het Planbureau voor de Leefomgeving, oordeelde onlangs hard over de verduurzaming door de boeren. „In de landbouwsector zie ik überhaupt nog geen concrete plannen”, zei Boot, die tot zijn pensionering de nationale klimaatplannen bij het PBL doorrekende. Binnen het klimaatakkoord behoort landbouw met verkeer tot de achterblijvers.  Een jaar geleden voorspelde Pieter van Geel, voorzitter van het landbouwoverleg binnen het klimaatakkoord, dat het „erg lastig” zou worden de klimaatdoelen voor de sector voor 2030 te halen. Het financieel compenseren van een kolencentrale die moet sluiten, is nu eenmaal  gemakkelijker dan tienduizenden boeren overtuigen op een andere bedrijfsvoering over te gaan, zei hij in een gesprek met Ed Nijpels, die de voortgang van het klimaatakkoord  bewaakt. Dat Van Geel in 2021 al weinig optimistisch was over de doelen van 2030 is veelzeggend. Inmiddels zijn de omstandigheden  verslechterd: de stikstofproblemen en het boerenverzet leggen  de klimaatgesprekken feitelijk stil. Terwijl voortvarend klimaatbeleid volgens deskundigen zeker 80 procent van de stikstofproblemen zou oplossen.||https://www.nrc.nl//nieuws/2022/07/15/helpt-elektrisch-rijden-de-boeren-vier-vragen-over-het-verband-tussen-het-klimaat-en-stikstof-a4136547
2022-07-15||Seksscènes begeleiden op de filmset: &#8216;Je bent ook een halve psycholoog&#8217;||Veel vaker en op veel meer plekken een intimiteitscoördinator inzetten. Dat is een van de preventieve maatregelen die de Raad voor Cultuur voorstelt om het wijdverbreide grensoverschrijdend gedrag in de cultuursector te voorkomen – naast bijvoorbeeld codes, meldpunten, en vertrouwenspersonen. Zulke coördinatoren begeleiden op filmsets intieme scènes, zodat iedereen veilig kan werken. Maar dat is makkelijker gezegd dan gedaan; op dit moment werkt er maar een heel beperkt aantal mensen als intimiteitscoördinator, en die hebben het razend druk. Want steeds meer producenten willen dat er op hun filmsets met zo’n coördinator gewerkt wordt als er intieme scènes gedraaid worden.  Een van hen is Marjan Lammers. Ze werkt al ruim 25 jaar als opnameleider op filmsets, en daarnaast werkt ze sinds een paar jaar ook als intimiteitscoördinator. Ze werkte ook aan de Nederlandse Filmacademie, daar is ze naast opnameleider ook intimiteitscoördinator en helpt studenten bij het voorbereiden en opnemen van seksscènes of andere intieme scènes voor in hun films.  Lammers is in de nasleep van de #MeToo-schandelen in de Verenigde Staten in 2019 begonnen als intimiteitscoördinator in Nederland, en samen met Markoesa Hamer, Cynthia Abma en Anna van Schijndel heeft ze Intimiteitscoördinatie Nederland opgericht. Het beroep bestond toen alleen nog maar in de VS en Engeland. Als je aan haar vraagt waarom er zoveel behoefte blijkt te bestaan aan dit vak, zegt ze: „We zijn nu alerter op de machtsverhoudingen op set, en er is behoefte aan goede begeleiding bij intieme scènes. Regisseur en acteur zijn twee ingrediënten voor grensoverschrijdend gedrag. Een regisseur wil alles uit die acteurs halen, en acteurs willen alles geven. Zeker als ze jong zijn, zijn ze geneigd hun grenzen over te gaan; er is een scheve machtsverhouding. Stel de afspraken zijn gemaakt, je bent keurig bezig, het is take 5, en de regisseur verzucht; ik blijf dat broekje in beeld zien, wil je ‘m toch niet uitdoen? Vaak zijn acteurs geneigd om dat te doen, omdat ze niet degene willen zijn die het shot verpesten. Daar grijpen wij nu in.” Het is belangrijk dat de intimiteitscoördinator er bij is op de set zelf, niet alleen bij het repeteren en het maken van de afspraken vooraf, zegt Lammers. „In de hiërarchie van de filmsets grijpt niemand in, behalve de regisseur. Dan is het fijn om er iemand van buitenaf bij te hebben die zegt; nu gaan we over de afgesproken grens heen.” Dat is volgens Lammers óók de reden dat het niet zo makkelijk is om snel meer intimiteitscoördinatoren in te zetten, wat de Raad adviseert. „Iemand wordt niet zo maar intimiteitscoördinator. Wij hebben de nodige cursussen gedaan en je moet weten hoe het werkt op een set. Je moet vlieguren hebben gemaakt zodat je weet wanneer je in kunt grijpen.” Bovendien moet je de intimiteitscoördinator niet verwarren met een vertrouwenspersoon, zegt Lammers. Dat gebeurt nog steeds. De intimiteitscoördinator begeleidt het opnemen van intieme scènes en is geen aanspreekpunt. Ook is het de vraag of deze functie zin heeft in veel andere sectoren. „In toneel wel, daar heb je die functie ook, vooral in Engeland; daar heet het intimicy director. En bij dans kan je je er ook iets bij voorstellen.”   Aanvankelijk waren sommige regisseurs huiverig dat door zo’n ‘toezichthouder’ het vuur uit de scènes zou verdwijnen. Maar die angst neemt af, merkt Lammers. „Wat wij doen is ‘afdwingen’ van tijd aan de voorkant. Om te praten, repeteren, te bedenken wat je nou eigenlijk wil en daar duidelijke afspraken over te maken. Zodat je als acteur niet meer om acht uur ‘s ochtends op de set staat en tegen je medespeler moet zeggen: ‘Nou, ik zie je zo in bed.’ Ik heb nog wel meegemaakt dat een regisseur dan eenmaal op de set zei; als jullie vast gaan oefenen, ga ik nog even koffie halen. En daar staat dan de hele crew omheen.” Trailer van serie The Deuce:  De functie is ontstaan in de VS na #MeToo. In de tv-serie The Deuce moest een actrice zoveel porno- en seksscènes spelen dat het onveilig voelde. Ze dacht; hoe kan ik dit aanpakken zodat ik er nog een beetje ‘sane’ uitkom, en kwam terecht bij de stuntcoördinator van dat project. Lammers: „Eigenlijk zijn wij de stuntcoördinatoren van de intieme scènes. Waar je bij een stunt fysiek gewond kan raken, kan je dat bij intieme scènes psychisch.”  Haar werk begint dan ook met het script. Het is vaak al niet helder wat intieme scènes zijn. „Dan zegt de producent dat ik aan de slag kan met vijf intieme scènes, maar ik lees het scenario en zie dat er wel zeventien scènes in zitten. Zo is naakt een dood lichaam spelen bijvoorbeeld ook al heel intiem. Daarnaast bespreken we ook het soms vage taalgebruik van de scripts; Piet en Marie lopen de kamer in en hebben stomende seks, maar wat is dat?” Als dit soort scènes niet helder in een script staan, kunnen castingagenten ook niet vooraf aan acteurs laten weten wat ze moeten doen voor zo’n rol. „Een regisseur zegt dan op de set bijvoorbeeld dat alles bloot moet en de actrice gevingerd wordt. Daar kan je natuurlijk van schrikken, dat kan bij stomende seks, daar heeft iedereen zijn eigen ideeën bij.”  Volgens Lammers pakt bijvoorbeeld de serie Bridgerton het uitstekend aan. Ook daar werkte een intimiteitscoördinator aan mee. „Je ziet in beeld helemaal niets in die scènes, maar toch wordt dat door veel kijkers als ‘stomende seks’ geïnterpreteerd.” Helemaal mis ging het in 2013 bij La Vie d’Adèle, waarin een scène zit van acht minuten seks tussen twee meisjes. „Die regisseur was gewoon niet te houden. Ze hebben tíen dagen over die scène gedaan!” Schrijfster Julie Maroh, op wier autobiografische strip de film gebaseerd is, noemde deze vrijscène „onwetend, niet overtuigend, pornografisch”. Actrice Léa Seydoux betichtte de regisseur ervan een wispelturige slavendrijver te zijn. Trailer van La Vie d’Adèle:  Lammers spreekt iedereen van tevoren apart over hoe ze het voor zich zien; de acteurs en de regisseur. „Dan krijg ik ook de dingen te horen die ze onprettig vinden, bijvoorbeeld omdat ze in hun jeugd iets naars hebben meegemaakt. Je bent in dit vak ook een halve psycholoog.” En dan gaat ze aan de slag met acteur en regisseur. Tot in de details. „We bespreken letterlijk elke zin van de scène;  wat gebeurt er hier, waar zijn de handen tijdens de actie. En wat hebben we nodig?”  In de filmwereld wordt tegenwoordig gewerkt met speciale bescherming om geslachtsorganen en borsten af te dekken, zoals siliconen strapless strings. „Wij zorgen ervoor dat geslachtsdelen elkaar niet hoeven te raken. En we repeteren ook alles, bijvoorbeeld hoe lang zoenen we, we tellen echt. En hoe, met tong?”  Uiteindelijk heeft Lammers een nauwkeurige choreografie van zo’n intieme scène. „Juist omdat alles vastligt, kunnen de acteurs zich op de emotie concentreren. Alle koudwatervrees verdwijnt.”  Maar voorlopig, merkt Lammers, is het ongemak en de gevoeligheid over intieme scènes groot, dat merkt ze ook op haar werk met studenten bij de Nederlandse Filmakademie. Op de vraag of dat ooit weer zal afnemen, zegt ze: „We zijn na MeToo aan het herdefiniëren wat er kan in de kunst met intimiteit. Iedereen is van slag en durft bijna zijn vingers niet meer te branden aan intieme scènes, bang om het verkeerd aan te pakken. Maar intimiteit hoort bij het leven en ook in film en theater. Ik denk dan ook dat over tien jaar dit beroep er wel eens in alle kunstgenres zou kunnen zijn en dat is een goede zaak. Niets is mooier dan een geweldige intieme scène.”||https://www.nrc.nl//nieuws/2022/07/15/je-moet-op-de-filmset-iemand-hebben-die-zegt-zo-is-het-genoeg-a4136546
2022-07-15||Liefdescollege||Na het kandidatentoernooi in Madrid was er een persconferentie met de eerste drie: de winnaar Jan Nepomniasjtsji en de nummers twee en drie, Ding Liren en Teimour Radjabov. De andere vijf deelnemers likten nog hun wonden.  Veel mensen hadden medelijden gehad met Ding omdat hij helemaal alleen, zonder secondanten of begeleiders, in Madrid was. Hijzelf vond het niet erg. Hij had secondanten en vrienden op afstand en hij hoefde niet altijd gezelschap te hebben. „Het kan een hoop tijd kosten. Sommige dingen wil ik alleen doen.” Hadden ze een favoriete opening als ze voor de lol speelden? Nepo had een aardig antwoord: „In een van de eerste schaakboeken schreef Lucena, een van de beste Spaanse schakers van de vijftiende eeuw, dat 1. c4 als eerste zet waarschijnlijk de allerslechtste zet is, omdat de loper dan niet meer naar c4 of b5 kan, zodat je geen Spaans of Italiaans kunt spelen. 1. c4 kun je volgens Lucena alleen spelen uit wanhoop.” Een interessante gedachte, maar gesteund door het standaardwerk The Classical Era of Modern Chess van Peter Monté denk ik dat Nepo zich vergiste. Luis Ramirez de Lucena publiceerde in 1497 in Salamanca een boek met de titel Repetición de amores e arte de axedres (College over liefde en schaakkunst). Het is het oudste boek over het schaakspel met de moderne regels dat bewaard is gebleven. In het deel over de liefde verzucht de jonge student dat hij niet langer slechte vrouwen najaagt en dat de geliefde die hem afwees nog geen 16 jaar was. In het deel over schaken worden openingen behandeld (maar niet de opening 1. c4) en worden 150 puzzels gegeven, deels met de oude regels en deels met de moderne regels waarin de dame en de loper ruim baan kregen. Honderdvijftig  als een volledige rozenkrans, schreef Lucena, en volgens Ricardo Calvo (1943-2002) was dat een verholen sarcasme van een onder druk tot het christendom bekeerde jood. Calvo, die arts, schaakmeester, historicus en schaakpolitiek activist was, schreef een mooi, maar speculatief artikel over de historische achtergrond van Lucena. Het gaat over de nachtelijke onderwereld van Salamanca met hoeren, gokkers en dieven, maar ook over het Spaanse hof, waar de vader van onze Lucena een hoge positie had. Naast dat boek van Lucena is er een manuscript dat aan hem wordt toegeschreven, het Göttingen Manuscript, genoemd naar de bibliotheek waar het werd gevonden. Er staat een partijfragment in met de opening 1. c4, zonder waardeoordeel. Let op de zetten 7...Ke8-c7 en 9. Ke1-g1. Dat mocht toen nog. De dubbelsprong van koning en toren die wij kennen als de rokade werd pas later ingevoerd. Luis Ramirez de Lucena, Göttingen Manuscript, circa 1500  1. c4 c5 2. Pc3 e6 3. e4 Pc6 4. f4 d6 5. Pf3 Ld7 6. d3 Tc8 7. Le2 Kc7 8. Tf1 Kb8 9. Kg1 g6 10. Ld2 Lg7 11. a3 Pd4 12. b4 Ka8 13. b5 h6 14. a4 Pxf3+ 15. Lxf3 Wit staat erg goed en als hij zijn loperdiagonaal met e4-e5 kan openen, krijgt hij aanval tegen zwarts koning. 15...Ld4+ 16. Kh1 e5 17. Ta2 Pe7 18. a5 Lxc3 19. Lxc3 f6 20. fxe5 fxe5 Hierna dringt wit op de koningsvleugel binnen. 20...dxe5 was beter.  21. Lg4 Lxg4 22. Dxg4 Tf8 23. Taf2 Txf2 24. Txf2 Dg8 25. Dd7 Dd8 Zie diagram In een later manuscript heeft iemand 26. Dg4 toegevoegd. Hoe dan ook, wit staat gewonnen. Luis Ramirez de Lucena, uit de Repetición, 1497. Wit begint en geeft mat in drie zetten. Oplossing: 1. Pg5+ Txg5 2. Tf6+ Kxf6 3. Td6 mat.||https://www.nrc.nl//nieuws/2022/07/15/liefdescollege-a4136544
2022-07-15||‘Ik blijf gelukkig wel altijd kalm in mijn hoofd’||Nine: „Ik heb er bewust voor gekozen om alleen een kind te krijgen, omdat ik richting de veertig ging en mijn grote liefde nog niet had gevonden. Liefde kan je niet afdwingen en ik vind dat een kinderwens het daten ook wel een zware lading geeft. Ik heb het nu samen met een vriend gedaan, die woont in Frankrijk. Zien de meisjes een foto van hem, dan weten ze: dit is onze papa. Als ze later vragen hebben of contact willen opnemen, kan dat gewoon.  „Mijn moeder past sinds kort op woensdagochtend op, zodat ik kan gaan mountainbiken, maar verder doe ik het alleen. Er zijn zeker wel momenten dat ik het niet meer trek, maar over het algemeen gaat het heel gemoedelijk. Toen ze net waren geboren, was het wel wennen. Op de eerste avond thuis probeerde ik paniekerig twee kleine huilende hummeltjes te troosten met het enige kinderliedje dat ik kende. Na een uur zingen besefte ik: dit moet ik gaan loslaten, want dit werkt niet. Uiteindelijk zijn we op bed neergeploft en leerde ik mijn belangrijkste les: bekijk het per dag.  „Ik had een superfijne kraamverzorgster, die was heel erg down-to-earth, net als ik. Daar heb ik veel baat bij gehad. Dat eerste jaar slaap je gewoon niet. Een maand of vijf heb ik verlof opgenomen. Daarna werkte ik weer fulltime. Zij gingen dan vier dagen naar de crèche, maar ik werkte mezelf helemaal over de kop. Toen kwam de coronagolf en konden ze ook niet meer naar de crèche. Gelukkig waren ze nog wel zo jong dat ze veel sliepen. Ik ben toen voor mezelf blijven herhalen: ‘Ik zie mezelf als moeder die relaxed met hen omgaat en daarnaast haar baan nog kan doen’. Ik ben niet religieus, maar geloof wel dat je met een positieve mindset veel meer aankan. Je ziet dat het dan ook gewoon lukt. Echt niet altijd, maar over de hele lijn helpt het wel.” Nine van Barneveld (44) studeerde technische bedrijfskunde aan de Hogeschool van Amsterdam. Ze werkt bij Tata Steel als manager procesveiligheid; in die functie moet ze grote rampen voorkomen. Hiervoor werkte ze twaalf  jaar als zzp’er voor technische bedrijven in het onderhoud. Ze woont met dochters Bente en Beau (beiden 3), een eeneiige tweeling, in Castricum. Ze verdient ruim twee keer modaal. „Ik sta om half zes op. Dan heb ik een uurtje waarin ik rustig kan koffiedrinken en mijn doelen voor de dag kan opschrijven. De meisjes slapen gelukkig door tot half zeven. Ik kleed ze aan en we ontbijten, om kwart over zeven gaan we de deur uit naar de crèche. Rond acht uur ga ik aan het werk. Nu werk ik drie dagen op kantoor en vrijdag werk ik thuis met de meisjes, want dan heb ik geen crèche – dat was financieel niet te doen. Toen ze een jaar waren, heb ik acht uur ouderschapsverlof per week opgenomen. Zo heb ik wel dezelfde baan, maar minder werkdruk. Ze zijn maar één keer jong.  „Rond vijf uur zijn we thuis, dan zet ik ze even rustig achter een filmpje of ze spelen buiten. Ik kook een maaltijd, vaak van Ekomenu. Het is lekker overzichtelijk en gezond, al tikt het qua kosten best aan. Nu merk ik ook dat de energierekening flink omhoog is gegaan. Voor de crèche betaal ik per maand 2.300 euro, voor drie dagen per week. Netto komt dat neer op 750 euro. Op maandbasis houd ik nog duizend euro over voor feestjes, kleding, boodschappen en uit eten gaan. Maar ik wil er zeker niet over klagen. Ik ga nog steeds in het weekend met ze naar een restaurant of ergens wat drinken met een taartje aan het strand. „Ik heb zo veel mogelijk ‘geautomatiseerd’. Qua financiën wordt alles automatisch afgeschreven, boodschappen worden elke twee weken bezorgd en de robotstofzuiger gaat aan de slag als ik naar mijn werk ga.  „Er hangen to-dolijstjes op de koelkast die ik ’s avonds afwerk, dat scheelt ’s ochtends zo veel stress. Ik zet het ontbijt klaar voor de meisjes, pak hun tassen en mijn eigen tas in. Ik zorg dat hun lunchbakjes zijn gevuld en neem mijn vitaminen. ’s Ochtends hoef ik alleen nog maar hun kleren aan te trekken, haren te doen en samen te ontbijten. Ik hoor weleens verhalen van mensen die met een verhit hoofd naar de crèche racen. Nee, wij hebben ’s ochtends nooit stress. „In december 2020 heb ik dit huis gekocht. Een aannemer heeft de aanbouw vernieuwd en ik heb de keuken erin gezet. De kinderen ‘klusten’ mee, die waren toen anderhalf en kropen rond tussen de keukenkastjes. Daarvoor hebben we een half jaar in zes verschillende vakantiehuisjes gewoond, dat was best pittig.  „Ik blijf gelukkig wel altijd kalm in mijn hoofd. Er zijn nog steeds honderd klussen die ik moet doen. Maar je moet gewoon per dag bekijken wat je gaat doen en je daarop focussen. De meisjes gaan eigenlijk overal mee naartoe.” „Op vrijdag werk ik met de meisjes thuis en doe ik geen zware meetings. Moet ik een keer met een toezichthouder bellen, dan zet ik ze achter een filmpje. Ik ga ook regelmatig wandelend vergaderen in de duinen en dan zitten zij in een duo-fietskar te spelen. Soms leg ik ook knutseldingetjes op tafel. Je moet het praktisch indelen. Als het echt niet gaat, moet ik kunnen stoppen en ’s avonds verder kunnen gaan. „Na het eten ruimen we samen op. Rond zeven uur gaan ze naar boven. Ze douchen, poetsen hun tanden en ik lees nog een verhaaltje voor. Rond acht uur ben ik klaar met het avondritueel. ’s Avonds ga ik vaak lezen of ik kijk een goede film. Nu ben ik begonnen met het schrijven van een boek over mijn ervaringen. Ik kom uit een creatief nest, mijn vader was kunstenaar en mijn moeder was lerares mode-ontwerpen en die creativiteit miste ik wel. Ik lees heel veel boeken, onder meer over spiritualiteit en psychologie. Het visualiseren en manifesteren heb ik daar wel vandaan.  „Om half tien kijk ik altijd Nieuwsuur, dan ben ik weer even bij. ’s Avonds schrijf ik regelmatig in een dagboek. Ik heb geen partner voor reflectie, dus ik moet wat kritischer naar mezelf zijn. Vrienden spreek ik vaak tijdens de lunch, al ben ik er nu ook wel aan toe om ’s avonds een volwassen gesprek te voeren met een goed glas wijn. Een collega zei: ‘Misschien is het ook wel een voordeel dat je alleen bent; je blijft wat positiever.’ Daar zit wel wat in. Tegen jezelf chagrijnen, daar heb je alleen jezelf mee.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan Half zes, de meisjes staan op om half zeven. Woning Hoekwoning (koop) met tuin in Castricum.  Hulp Geen, dat kan financieel nu niet uit. „Ik maak zelf schoon en de meisjes ‘helpen’ – die maken met een vaatdoekje de meubels schoon. De robotstofzuiger zet ik aan als ik naar het werk ga, dat is ook een aanrader.” Laatste grote uitgave Een nieuwe keuken.  Huisdieren Geen. Naar bed Om tien uur gaat Nine naar boven en om half elf slaapt ze. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/15/ik-blijf-gelukkig-wel-altijd-kalm-in-mijn-hoofd-a4136541
2022-07-15||Opinie | Politici, gebruik vakantie en geef ‘re-creatie’ de kans||‘Weet je, ik verlang steeds sterker echt terug naar corona.” In haar column Doodmoe van al die leuke dingen (22/6) beschrijft Aylin Bilic wat velen voelen. Bilic refereert daarmee ongetwijfeld aan die eerste maanden van de coronacrisis. Iedereen werd gedwongen stil te staan; dat schiep aanvankelijk een ongekende creatieve kracht. We zouden voortaan anders gaan leven! Dat lijkt alweer een eeuwigheid geleden. Toch breekt binnenkort een andere vorm van lockdown aan, geheel vrijwillig ditmaal: de zomervakantie. Een collectief ritueel waarin ruimte ontstaat om na te denken over onze levens- en werkwijze.  Ad van Nieuwpoort en  Joost Röselaers zijn predikanten.  In de joodse bijbel is al vroeg het besef aanwezig dat een mens pas werkelijk mens wordt als hij van ophouden weet. Eén dag in de week is het sabbat. En sabbat betekent letterlijk: staken. Een mens kan pas optimaal functioneren als hij maatstrepen in de tijd weet te zetten. Als hij dat niet doet, overspoelt de tijd hém. Met alle gevolgen van dien. Duurzame beslissingen worden niet genomen in de hectiek van de waan van de dag. Ze hebben afstand en reflectie nodig. De oorzaak van falend overheidsbeleid zou nog weleens hierin kunnen liggen dat men onvoldoende afstand heeft genomen en niet de rust heeft gehad om zorgvuldig te kunnen reflecteren. Wanneer we niet langer opgejaagd worden door de vereconomiseerde klokkentijd, opent zich een dimensie van tijd die rijker, ruimer en minder vervreemdend aanvoelt, zo betoogt Joke Hermsen in haar boek over kairos en chronos. De twee verschillende, Griekse aanduidingen van tijd leggen precies de vinger bij waar wij zo vaak door worden bezet. De chronos lijkt in ons jachtige Noord-Europese leven de enig mogelijke tijdsvorm te zijn: de altijd maar voortgaande klokkentijd die geen ruimte biedt voor stilstaan, want elke seconde wordt er immers weer een partje van je leven weggetikt. Daarom moet alles ook nut hebben en wat opleveren. Het kapitalisme heeft er wel bij gevaren.  Toch is de tijd die er werkelijk toe doet niet deze neutrale klokkentijd die ons aanjaagt, maar de tijd die gevuld wordt met wat kwaliteit heeft. De tijd die ontstaat als de agenda even zwijgt. Als er een ontvankelijke ruimte ontstaat voor iets wat we niet zelf kunnen organiseren. Iets wat op het eerste gezicht geen ‘nut’ heeft, maar nog weleens voor beslissende wendingen in denken en doen zouden kunnen zorgen. Die tijd noemden de Grieken kairos. De vraag is nu: grijpen we de komende weken de kans om deze ruimte te zoeken? Plannen we onze zomer weer zo vol met activiteiten omdat we de stilte en de leegte niet aankunnen? Of geven we de ‘re-creatie’ een kans? We leven in buitengewoon complexe tijden. Om daarin wijze wegen te vinden hebben we, hoe ingewikkeld nu ook, afstand nodig – voor de broodnodige ‘herschepping’ van onszelf en onze denkbeelden.  Deze oproep tot re-creatie geldt natuurlijk allen, maar met name onze volksvertegenwoordigers. Na alle vermoeiende debatten wensen wij hun allereerst alle ruimte toe om tot rust te komen. Maar laat het ook een tijd van re-creëren zijn! Wat wij nodig hebben zijn leiders die in ‘herschepping’ het voortouw nemen. Leiders die een nieuw verhaal vinden dat ons met elkaar verbindt en ons verder helpt. En waarin duidelijk wordt dat wij allemaal aan zet zijn. Of wij nu boer zijn of stedeling, vegetariër of vleesliefhebber, arm of rijk, wit of zwart.    Hopelijk is er niet weer een coronagolf nodig om toe te komen aan onszelf, maar biedt het collectieve ritueel van de zomervakantie ons de ruimte om te re-creëren. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/15/politici-gebruik-vakantie-en-geef-re-creatie-de-kans-a4136540
2022-07-15||Nog één keer de magie van vroeger, met de boot naar Noorwegen||In de zomer van 1987 zette ik mijn eerste stappen naar zelfstandigheid. Bijna twee jaar oud was ik, mijn knuffelaap om mijn nek. Samen met mijn ouders was ik in Noorwegen, op kampeervakantie met z’n drieën in de bergen.  De meeste dagen zat ik comfortabel achterop in het draagzitje, maar er was één middag dat ik dat vertikte. Terwijl zich in de verte donderwolken samenpakten, stapte ik stuurs tussen de rotsblokken door. Niet in het spoor van mijn ouders, maar 180 graden de andere kant uit. Mijn moeder heeft het verhaal al zo vaak verteld dat ik het kan dromen: hoe we uren later, doodmoe en compleet doorweekt, bij een kleine berghut aankwamen. ‘Stavskar’ stond er op een naambordje boven de ingang. Een houten stapelbed, een kacheltje en – buiten de hut – een poepdoos, meer was het niet. ‘Maar voor ons was het op dat moment perfect.’ Niet lang na die vakantie belandde mijn moeder voor enkele maanden in het ziekenhuis, en keerde ze in gedachten regelmatig naar die plek terug. Wij drieën knus bij de kachel, terwijl de regen tegen de ramen kletterde. Als ze beter zou worden, zo nam ze zich voor, dan zouden we ooit weer naar Stavskar wandelen. Ze werd beter, en we gingen terug naar Noorwegen – zomervakantie na zomervakantie. Met de auto op de boot, met de tent in de rugzak en dan boven de boomgrens uit. Maar altijd waren er nieuwe plekken om te verkennen, andere avonturen te beleven. Nooit keerden we terug naar Stavskar.  Begin dit jaar lag er, toen ik op bezoek was bij mijn ouders, een uitgeknipte krantenadvertentie op tafel. ‘Gemma?’ had mijn moeder er met balpen opgeschreven. Het bleek een aankondiging te zijn van een nieuwe bootverbinding die in april 2022 van start ging: Holland Norway Lines, met drie  afvaarten per week tussen Eemshaven en Kristiansand. In 18 uur van Noord-Nederland naar Zuid-Noorwegen, aan boord van de MS Romantika, zonder urenlange autoritten. Herinneringen aan vroegere boottochten naar Scandinavië kwamen boven. De autorit door Duitsland, naar de haven van Kiel. Eenmaal aan boord de buitenhut waar ik uren naar de horizon tuurde. Het broodje warme worst, pølse med brød, dat ik zelf in het Noors mocht bestellen. De ontelbare potjes yahtzee. Het stapelbed, ik bovenin, in slaap gewiegd door de golven. De fruitautomaten, waar we tijdens de terugreis onze laatste Noorse kronen vergokten. Bootnostalgie, gepaard met het terugverlangen naar Scandinavië: bergen beklimmen, wildkamperen, broodjes bakken boven een kampvuur. Zouden we nog één keer gaan? Tegelijkertijd dacht ik met enige huiver terug aan onze laatste gezamenlijke Noorwegen-reis. Ik was begin dertig, mijn toenmalige relatie was net uit. Terwijl mijn vriendinnen hun huwelijksreis boekten of kinderen baarden, ging ik maar weer met mijn ouders naar Scandinavië. We maakten dezelfde grapjes die we al decennia maakten en aten uit de vaalgroene laplandmokken waar we al decennia uit aten. Die vertrouwdheid wrong: sinds mijn vroege schreden richting zelfstandigheid, in 1987, was ik voor mijn gevoel stil komen te staan. En nu zat ik met die advertentie voor mijn neus, klem tussen nostalgische gevoelens en toekomstdromen. Inmiddels had ik weer een vriend, niet langer was ik teruggeworpen op mijn ouders. Aan de andere kant: mijn moeder was net 75 geworden, mijn vader 71. Misschien zou dit écht de laatste mogelijkheid zijn. Twijfelend boog ik me over de kaart van Zuid-Noorwegen. En toen viel mijn oog op dat ene hutje, twee uur rijden en een halve dag wandelen ten noorden van Kristiansand. Stavskar. Nog één uur tot de boot vertrekt. Windmolens, grasvelden, de navigatie die dwingend herhaalt: keer om alstublieft. Mijn moeder die verzucht ‘waren we nu toch maar met de trein gegaan’, mijn vader binnensmonds vloekend achter het stuur. Als vanouds. Net op tijd bereiken we Eemshaven. ‘Romantika’ staat er met grote letters op de boeg van het grote witte cruiseschip. Een boot van Finse makelij, twintig jaar geleden in Helsinki te water gelaten, en sindsdien op diverse routes in gebruik geweest. Tussen de vrachtwagens in het ruim gaan we te voet aan boord – het autodek is al voor de hele zomer volgeboekt. Trappenhuizen vol spiegelmuren, eindeloze gangen met binnen- en buitenhutten. In principe kunnen er 2.500 passagiers mee op de MS Romantika, maar nu, in de opstartfase, ligt de limiet bij 1.500. „Wel wat gedateerd”, zegt mijn vader tijdens een rondje over het schip. Mijn moeder: „Dat zijn we zelf ook.”  Op dek 9 (‘het zonnedek’) wordt de dj overstemd door de veiligheidsinstructies die in vier talen over het dek schallen, en bij de kiosk vraag ik tevergeefs om pølse med brød. Maar zodra ik de zeelucht ruik, komt het vakantiegevoel. De sfeer aan dek is uitgelaten: overal staan vrolijke mensen met halve liters bier in de zon. Voor een deel van hen ís de boottocht de vakantie. Een minicruise. Morgen zullen ze, na een ochtend in Kristiansand, direct weer terugvaren naar Eemshaven. Bij de informatiebalie vragen twee passagiers of er ook entertainment aan boord is. De receptionist verkondigt enthousiast dat er een bar is met non-stop livemuziek. „En vanavond treedt Elvis op in de Starlight Nightclub.” De sauna en de disco gaan pas later in de zomer open, verontschuldigt hij zich. „Maar u kunt wel terecht in het casino.” Die avond eten we bij ondergaande zon in het restaurant – een unicum. Vroeger dineerden we met krentenbollen in de hut, en keek ik altijd jaloers naar de gezinnen die wél aansloten in de rij voor het dinerbuffet. Nu wordt mijn kinderdroom eindelijk waarheid, en eet ik me misselijk aan de chocolademousse. Na het eten kopen we bij de taxfreewinkel een flesje rum. Toen ik klein was smokkelden mijn ouders altijd drank mee omdat alcohol zo duur was in Noorwegen. Doodsbenauwd was ik als we langs de douane reden: onder de rugzakken stond een tray met blikjes bier verborgen, en een fles sterke drank.  In de bar zingt de ingehuurde gitarist ‘Africa’ van Toto. De meeste tafeltjes zijn leeg. Bij de ingang van de Starlight Nightclub haalt mijn moeder een doosje met muntgeld tevoorschijn: de Noorse kronen die nog over waren na onze laatste reis. Maar de fruitautomaten aan boord accepteren allang geen muntgeld meer; de minimale inzet is een briefje van 5 euro. De hendel waar ik als kind zo graag aan trok, is vervangen door een knop; op het scherm schieten digitale sinaasappels en citroenen voorbij. Wie wint, hoort geen gerinkel van muntgeld maar krijgt een bonnetje met het gewonnen saldo, geschikt om mee verder te gokken. ‘Ticket never expires’, staat er in grote letters op. Verderop klinkt luid gejuich: de Elvis-imitator klimt het podium op,  en begint ‘Sweet Caroline’ van Neil Diamond te zingen. Tijd om te gaan slapen. De hut van mijn ouders blijkt recht boven de nachtclub te liggen, en als we afscheid nemen horen we door de vloer hoe Elvis Frank Sinatra inzet. I did it my way. Het pad naar de hut is aangegeven met een rode T, van het Noorse ‘tur’. Verweerde verfletters op de stenen langs het pad. Het was de eerste letter die ik leerde lezen, in deze bergen, vanuit de draagzak op de rug van mijn moeder. Nu loop ik voor haar uit, op houten planken door het zompige veenmos, over de rotsen, bergop. Er ligt veel meer sneeuw dan we dachten. Delen van het pad lopen recht over zo’n sneeuwveld, en bij elke stap bestaat het risico dat je erdoorheen valt.  Eén keer zakt mijn vader tot aan zijn dijbeen weg. Het pad kruist een smeltwaterrivier. Via stapstenen kun je oversteken; verderop is een stroomversnelling en wordt het snel dieper. Mijn vader is al aan de overkant, ik volg. „Kom nou”, roept hij, wijzend op de donkere wolken in de verte. Mijn moeder balanceert  nerveus van steen naar steen stroomopwaarts tot het midden van de rivier: „Ik ben al halverwege hoor!” „Ja, in de lengte zeker.”  Ze hebben nu zelfs wc-papier. Wat een luxe! De bekorstmoste rotsen zijn spekglad en net voor ze de overkant bereikt, glijdt mijn moeder uit. Dit is het dan, flitst er even door me heen. Zo raak je een ouder kwijt. Maar mijn vader is met twee sprongen bij haar en trekt haar overeind. De schade blijft beperkt tot natte broekspijpen en volgelopen bergschoenen.  De bui barst los, we halen de poncho’s tevoorschijn. Als drie hobbits in rood, blauw en groen lopen we verder. Over rotsen, langs een meer, wéér een klim. Het is zomer, maar mijn vingers zijn gevoelloos van de kou. Dan, om 20.15 uur, zien we in de verte een stip. De hut. „Welkom thuis”, zegt mijn moeder als we de drempel overstappen. We kijken alle drie wat onwennig om ons heen. Ergens in de afgelopen 35 jaar is er een gedeelte bijgebouwd, waarin zich een inpandige poepdoos bevindt, en een keukenblok met gasstel. Mijn vader: „Ze hebben nu zelfs wc-papier. Wat een luxe.”  In het oudste gedeelte staan twee stapelbedden: beneden een breed matras, boven een smal matras. Een gietijzeren kachel, een houten tafel met wat krukken eromheen. Elektrisch licht is er niet; aan het plafond hangt een kaarsenkroonluchter. We hangen onze sokken te drogen aan het geïmproviseerde waslijntje boven de houtkachel en eten macaroni uit de vaalgroene laplandmokken. In al z’n normaliteit voelt onze bedevaart naar vroeger haast als een anticlimax. Na het eten spelen we drie potjes yahtzee. „Echt herkennen doe ik het niet meer”, zegt mijn moeder als we die avond in onze slaapzakken liggen. „Het stapelbed herinner ik me nog vaag, die kachel ook, en hoe papa daarop thee zette. Meer niet.” Dan, na een korte stilte. „Destijds dácht ik dat ik naar de hut terugverlangde. In werkelijkheid wilde ik gewoon zorgeloos bij jullie zijn, en maakte die herinnering dat een beetje mogelijk.” Dan vallen mijn ouders allebei in slaap, en stoor ik me net zo hard als vroeger aan hun gesnurk. Maar ook dat is nostalgie, houd ik mezelf voor.  Binnen vijf jaar CO2-neutraal varen: dat is het doel van Holland Norway Lines. Daarmee wil de start-up-bootmaatschappij niet alleen qua route een aantrekkelijk alternatief vormen voor huidige reizen naar Noorwegen, maar ook qua duurzaamheid.  De MS Romantika zal worden vervangen door een nog te bouwen schip dat deels op waterstof en deels op biobrandstof zal varen, vertelt oprichter Bart Cunnen aan de telefoon. „Zeker op de korte termijn is het lastig om op puur waterstof te varen, want dan heb je voldoende waterstofaanvoer nodig in beide havens.” Ook zal het nieuwe schip worden verzien van elektromotoren en geavanceerde ‘batterijtechniek’,  waarmee het mogelijk is om zonder uitstoot de haven in- en uit te varen. Ook bij het huidige schip zal de komende jaren worden gekeken naar het bijmengen van biobrandstof, en naar de mogelijkheid om in de haven op te laden aan ‘walstroom’. „De motor eruit, de plug erin en dan kun je in de haven alle airconditioning laten draaien op elektriciteit van de wal.” Wat betreft die airco zal er ook worden geëxperimenteerd met verschillende temperaturen aan boord. „Eén of twee graden minder verkoeling kan algauw 1000 liter brandstof schelen.’” Het eten aan boord zal de komende jaren door lokale leveranciers worden verzorgd – „nu, in de startfase, is dat nog niet mogelijk” – en vanaf komend jaar wordt ook met een lokale afvalscheider in Groningen samengewerkt. „We zijn aan het uitzoeken hoe we onze hoeveelheid afval verder kunnen inperken.” Wie zonder auto naar Noorwegen wil, kan met de trein naar NS-station Eemshaven komen, vlak bij de bootterminal. Cunnen werkte in het verleden bij Stena Lines en liep al jaren rond met het idee voor een betaalbare bootverbinding tussen Nederland en Noorwegen. „Juist in de coronaperiode kreeg dat idee verder gestalte. Veel scheepscruises gingen niet door, rederijen zaten met hun handen in het haar, dus werd het relatief makkelijk om een schip te leasen. En je zag dat mensen ook meer interesse kregen in natuur. Noorwegen is een duur land, maar het buitenleven kost niets.” Passagiers kiezen voor heel uiteenlopende redenen voor deze overtocht, zegt hij. „Er zijn mensen die zin hebben in een korte cruise, of in een stedentrip naar Kristiansand. Maar je hebt ook de gezinnen die wekenlang op rondreis gaan door Noorwegen, of de backpackers die kiezen voor een trektocht door Zuid-Noorwegen.” Momenteel vinden er drie keer in de week afvaarten plaats vanuit Eemshaven en Kristiansand. Het autodek is in de zomermaanden al volgeboekt, voor voetpassagiers is nog plaats. Een mini-cruise is te boeken vanaf 98 euro per persoon, een enkele reis met auto erbij kost ten minste 150 euro. Daar komen afhankelijk van het huttype nog kosten bij: een binnenhut is goedkoper dan een buitenhut. Meer informatie over afvaartdata en tarieven is te vinden op hollandnorwaylines.com. Noorse berghutten zijn te reserveren via de website dnt.no.||https://www.nrc.nl//nieuws/2022/07/15/nog-een-keer-de-magie-van-vroeger-met-de-boot-naar-noorwegen-a4136534
2022-07-15||Waarom komen buitenlandse alt-right-media naar Nederland om de boerenprotesten te verslaan?||Twee dagen na de brand is het druk rond de afgebrande Picnic-loods in Almelo. Schade-experts, de verzekeraar, de brandweer en een medewerker van de boodschappendienst zoeken samen  naar sporen die iets over de brand kunnen vertellen.  In het tot de grond toe afgebrande pand, pal naast een Almeloos ziekenhuis, huisde een zogeheten ‘logistieke hub’ van Picnic.  In Nederlandse media was niet veel aandacht voor de brand. In het buitenland was dat anders. Almelo werd   maandag bezocht door verslaggevers van alternatieve, rechtse media uit de Verenigde Staten, Canada, het Verenigd Koninkrijk en Japan. In een uitzending van voormalig Trump-adviseur Steve Bannons War Room  beweerde verslaggever Michael Yon, met op de achtergrond het uitgebrande Picnic-gebouw, dat de boerenprotesten in Nederland onderdeel zijn van de „Derde Wereldoorlog”. De Brit Lewis Brackpool werd vanaf dezelfde plek geïnterviewd door de Japanse  verslaggever Masako Ganaha. Brackpool plaatste de boerenopstand in het perspectief van wereldwijd verzet tegen een machtsgreep door een mondiale elite. Een drone van het Canadese Rebel News, waar Brackpool voor werkt, filmde de brandschade aan het Picnic-gebouw vanuit de lucht.  De reden waarom de verslaggevers de plaats van de brand kozen om verslag te doen van de boerenprotesten: ze vermoedden een verband tussen het een en ander. „Er wordt gespeculeerd dat de brand een vergelding is voor het carrière-vernietigende stikstofbeleid van de regering-Rutte”, schreef het Canadese alternatieve medium The Counter Signal, dat ook een verslaggever naar Nederland stuurde. Dit is een voorbeeld van burgers die terugvechten Katie Daviscourt verslaggever Rebel News, bij een snelwegblokkade De buitenlandse reporters zijn dan al dagen in Nederland, juist in een periode dat de boerenprotesten even wat zijn geluwd. Eerder deden zij verslag van de opstand van Canadese vrachtwagenchauffeurs. Die protesteerden begin dit jaar wekenlang tegen de vaccinatieplicht om de grens met de VS over te mogen. In Nederland worden de buitenlandse verslaggevers op sleeptouw genomen door publicist Sietske Bergsma, een bekend gezicht in de Nederlandse alternatieve media. Zo bezocht Bergsma, ook regelmatig te gast bij Forum voor Democratie (FVD), samen met Brackpool een boerenprotest voor het provinciehuis in Leeuwarden. Een Nederlandse vrouw, die  „wegens de consequenties” niet met haar naam in de krant wil,    fungeert als contactpersoon van de reporters. Op de vraag van welke organisatie zij is, zegt ze: „van het verzet”. Op LinkedIn  toonde ze zich betrokken bij coronaprotesten. „Ik fungeer een beetje als  spil tussen alle protestbewegingen”, zegt ze. Waar deze media het boerenprotest in Nederland plaatsen in het kader van wereldwijd ‘verzet’ tegen ‘de elite’, wordt ook in Nederland geprobeerd de boerenopstand te verbreden. Michel Reijinga van Nederland in Verzet, bekend van coronademonstraties op het Museumplein, organiseert al weken protesten waarbij ‘gewone’ burgers hun solidariteit met de boeren kunnen tonen. De meest recente was in Den Haag onder de noemer ‘Geen boer, geen voer’, maar die trok nauwelijks publiek. De buitenlandse verslaggevers hadden meer geluk bij Jan Huzen van de Steungroep Boeren en Burgers. Vorige week zaterdag blokkeerde hij met medestanders de snelweg tussen Hoogeveen en Emmen. Rebel News reed mee en deed verslag vanuit de file die ontstond. „Dit gebeurt niet alleen in Nederland. Dit gebeurt over de hele wereld”, zei verslaggeefster Katie Daviscourt tussen de stilstaande auto’s. „Dit is een voorbeeld van burgers die terugvechten.” Volgens Huzen waren er  ook verslaggevers uit Rusland bij. Hij stelt dat de blokkade voor de pers twee uur werd vervroegd. „Die Russische media paste dat beter, dat dat wat vroeger begon. Dat vonden de jongens geen probleem”, aldus Huzen. Daarna was het enkele dagen rustig, totdat de verslaggevers één voor één  bij de uitgebrande Picnic-loods opdoken. De conservatieve opiniemaker  Eva Vlaardingerbroek, tot de partijbreuk kandidaat-Kamerlid voor Forum voor Democratie, sprak daags voor de brand  bij  Rebel News  over een investering van 600 miljoen euro door de Bill & Melinda Gates Foundation Trust. Dat geld zou Picnic hebben ontvangen om de „globalistische agenda” van het World Economic Forum (WEF) uit te voeren. De hervorming van de landbouw zou daarin een centrale plaats innemen. Ook in een Engelstalige tweet wees Vlaardingerbroek hierop. Na de brand bracht dit speculaties op gang dat sympathisanten van het boerenprotest de brand zouden hebben veroorzaakt. Picnic laat desgevraagd weten dat die investering niet van de familie Gates afkomstig was, maar van een investeringsfonds dat zelfstandig over aanvragen beslist. De politie beschouwt de plek van de loods niet als plaats delict en ook het bedrijf beschikt over „geen enkele aanwijzing” dat de brand zou zijn aangestoken. Vlaardingerbroek sprak recent ook op het Amerikaanse Fox News over de boerenprotesten. Zij staat die zender soms te woord vanuit de studio van alternatief kanaal Blckbx in Edam, dat wordt geleid door oud-profwielrenner Flavio Pasquino. Hij had de verslaggevers van Rebel News afgelopen maandag over de vloer voor een interview. Volgens Pasquino is er geen sprake van samenwerking tussen Blckbx en Rebel News. „Rebel  News zit wat meer op een activistische lijn, tegen het systeem”, zegt hij. Pasquino herkent  niet dat de rechtse reporters een wereldwijde opstand tegen dat ‘systeem’ willen ontketenen. „Ik denk dat zij gewoon parallellen zien tussen wat er in Canada met de truckers gebeurde, en de boeren hier. Niet ideologisch gedreven mensen die  in hun levensonderhoud worden bedreigd en dus in opstand komen”, aldus Pasquino. Picnic zat intussen zo in de maag met de speculaties dat het zich genoodzaakt voelde expliciet te maken dat het bedrijf bij de eigen auto’s de oorzaak van de brand zoekt. Het bedrijf haalde uit voorzorg tientallen auto’s van de weg en annuleerde duizenden bestellingen. „Dat hadden we anders nooit zo naar buiten gebracht.” Correctie (15 juli 2022): In een eerdere versie van dit artikel stond dat Eva Vlaardingerbroek recent twee keer sprak bij Fox News over de boerenopstand. Dat blijkt één keer te zijn en is aangepast. Zij deed dat deze keer niet vanuit de studio van Blckbx. Dat is ook aangepast. Het Canadese Rebel News Media is met een volledige ploeg aanwezig in Nederland om de boerenprotesten te verslaan.  Het voornaamste gezicht is Ezra Levant, die zich omschrijft als een libertaire conservatief. Levant heeft een eigen show op de zender, die alleen op internet uitzendt. Op YouTube heeft Rebel News meer dan anderhalf miljoen abonnees en op Twitter bijna 380.000 volgers. Levant ziet de uiterst rechtse Amerikaanse nieuwssite Breitbart naar eigen zeggen als inspiratiebron. Breitbart raakte in 2017 in opspraak vanwege vermeende banden met extreem-rechtse organisaties. Dit resulteerde in het vertrek van publicist Brian Lilley, met wie Levant Rebel News oprichtte.  The Counter Signal is een afsplitsing van Rebel News Media. Na drie jaar voor Rebel News te hebben gewerkt, besloot verslaggever Keean Bexte voor zichzelf te beginnen. Hij is ook in Nederland om het boerenprotest te verslaan. Volgens Canadese media werkte Bexte voorheen voor een extreem-rechtse webshop. The Counter Signal bestaat uit een nieuwssite en heeft op Twitter ruim 11.000 volgers. The Epoch Times heeft verslaggever Roman Balmakov naar Nederland gestuurd. Deze krant is ontstaan uit de in China verboden spirituele beweging Falung Gong. Als steunpilaar van Donald Trump is The Epoch Times uitgegroeid tot een machtige speler in het rechtse Amerikaanse medialandschap. The Epoch Times verschijnt online of gedrukt in meer dan dertig landen en ruim twintig talen. In 2020 werden advertenties van de krant die complottheorieën over de Amerikaanse Democratische Partij en over China verspreidden van Facebook geweerd. De omvang van het totale lezerspubliek is onbekend, maar uit onderzoek bleek dat video’s van de Epoch Media Group alleen in april 2019 al drie miljard keer werden bekeken op Facebook, Youtube en Twitter. Michael Yon is een Amerikaanse freelance oorlogsverslaggever die momenteel in Nederland het boerenprotest verslaat. Yon treedt onder meer op in tv-uitzendingen van The War Room, van voormalig Trump-adviseur Steve Bannon. Het aantal kijkers hiervan is onbekend. Net als de verslaggevers van de andere alternatieve buitenlandse media stelt Yon dat de Nederlandse regering wordt aangestuurd vanuit een wereldwijde elite die zich heeft georganiseerd in het World Economic Forum. Op zijn persoonlijke website schrijft Yon dat Nederland „volledig” richting dictatuur gaat. Volgens Yon kunnen burgemeesters Nederlandse burgers binnenkort onteigenen zodat ze hun huizen beschikbaar kunnen stellen aan „buitenlandse indringers uit het Midden-Oosten en Afrika”. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/15/alt-right-media-naar-nederland-voor-boerenprotesten-strijdtoneel-in-oorlog-tegen-mondiale-elites-a4136538
2022-07-15||Giselle van Cann volgt Marcel Gelauff op als hoofdredacteur NOS Nieuws||Giselle van Cann is vanaf september de nieuwe hoofdredacteur van NOS Nieuws, meldt de NOS vrijdag. Ze is de opvolger van Marcel Gelauff. Van Cann is al meer dan tien jaar plaatsvervangend hoofdredacteur.  Voordat Van Cann bij de hoofdredactie van de NOS kwam, werkte ze bij het Financieele Dagblad als financieel journalist, politiek verslaggever en adjunct-hoofdredacteur. Als hoofdredacteur van NOS Nieuws wordt ze onder meer verantwoordelijk voor het Journaal, op radio en televisie, nos.nl en het Jeugdjournaal.  „Er ligt een volle vernieuwingsagenda en we gaan boeiende journalistieke tijden tegemoet”, zegt Van Cann tegen de NOS. „Het is een eer om daar leiding aan te mogen geven.” Ze spreekt van een „kritische en leergierige” redactie, die „in beweging” is op het gebied van diversiteit en inclusie. De afgelopen jaren nam de kritiek uit met name conservatief-rechtse hoek op de NOS en de berichtgeving toe. Na aanhoudende intimidatie van journalisten en cameramensen besloot de NOS het logo van satellietwagens te halen. ||https://www.nrc.nl//nieuws/2022/07/15/giselle-van-cann-volgt-marcel-gelauff-op-als-hoofdredacteur-nos-nieuws-a4136537
2022-07-15||Europese Commissie stapt naar rechter om Hongaarse anti-homowetgeving||De Europese Commissie daagt Hongarije voor de rechter vanwege anti-homowetgeving. Het beleid schendt volgens de Commissie de fundamentele rechten van individuen en daarmee ook de waarden van de Europese Unie.  Vorig jaar al was de Commissie een strafprocedure tegen Hongarije begonnen vanwege de wet, waarmee voorlichting aan jongeren over homoseksualiteit en transseksualiteit wordt verboden.  De Commissie zegt een jaar geprobeerd te hebben om Hongarije de wet te laten aanpassen. Die „discrimineert mensen op basis van hun seksuele oriëntatie of genderidentiteit”. Omdat er niks is veranderd, stapt de EC nu naar de hoogste rechter van Europa. Hongarije heeft de wet vorig jaar ingevoerd onder het mom van het bestrijden van kindermisbruik. Lesprogramma’s of films gericht op kinderen mogen geen „afwijking van genderidentiteit, geslachtsverandering of promotie of vertoning van homoseksualiteit” bevatten. De Commissie kondigde vrijdag tevens aan procedures te beginnen tegen Hongarije vanwege het hanteren van een andere brandstofprijs voor auto’s met een buitenlands kenteken en het weigeren van een zendvergunning voor radiostation Klubradio. Dat buitenlandse auto’s meer moeten betalen voor benzine is „zeer zorgwekkend”, zegt de Commissie, ook wel het dagelijks bestuur van de EU genoemd. Het is in tijden van crisis juist belangrijk dat er solidariteit is op het Europese continent.  Dat Klubradio is afgewezen voor een zendvergunning is volgens de Commissie besloten op basis van „ongerechtvaardigde” gronden. De commerciële zender mag al een jaar niet meer uitzenden en was volgens persbureau AP een van de laatste radiokanalen in Hongarije die nog regelmatig oppositieleden en andere kritische stemmen liet horen. De zender is nog wel online te beluisteren.||https://www.nrc.nl//nieuws/2022/07/15/europese-commissie-stapt-naar-rechter-om-hongaarse-anti-homowetgeving-a4136527
2022-07-15||Opinie | Jongeren in tweed jasjes, ouderen op sneakers||Tien jaar terug sprak vrijwel niemand over  generaties. Ja, we hadden wel een idee van wat een babyboomer was, maar men had het nog niet massaal over Generation X, Y (millennials) dan wel Z.    Olaf Leeuwis is boekhandelaar in Leiden en publicist. Tegenwoordig  wordt mensen voortdurend gevraagd van welke generatie  ze zijn. Maar net zoals ik mijn bloedgroep niet paraat heb,  wist ik tot voor kort  niet tot welke generatie ik zou behoren. Inmiddels weet ik dat ik blijkbaar een millennial moet zijn, aangezien ik net voor de eeuwwisseling ben geboren ben.  Denken in generaties is trending, je wordt  bijkans  doodgegooid met millennials en boomers. Column na column verschijnt over de idiosyncratische aspecten van deze groepen. Millennials zouden lui zijn, losgezongen van de werkelijkheid, zich een Starbucksverslaving zitten te vervelen in Amsterdam en we zouden de oorlog niet met ze gaan winnen.  NRC-columnist Japke-d. Bouma maakte laatst gebruik van generationele karakteristieken bij haar tips voor millennials en boomers hoe met elkaar om te gaan op kantoor.  Met boomers moet je het niet gaan hebben over veganisme in de bedrijfskantine en van de millennials moet je de ongebreidelde ambitie temmen.  Vaak is de kritiek op generatiedenken dat dat te generaliserend is. Bouma schreef daarom  ook al als disclaimer: „generaties bestaan niet, en generaliseren en karikaturen helpen niemand”.  Het gaat mij om iets anders. Wie op internet even zoekt op het woord ‘millennial’, ziet al snel dat ook dan de meeste resultaten naar millennials op de werkvloer leiden. Dat er vooral daar een generatiekloof lijkt te heersen is natuurlijk het gevolg van het feit dat het werk de voornaamste plek is waar generaties samenwerken en waar  ze dus ook kunnen botsen. Hierdoor is een bedrijfskundige kijk op het begrip van millennial of boomer begrijpelijk, maar het onderbelicht wel in sterke mate wat een groep, qua identiteit, het meest definieert: cultureel kapitaal. Cultureel kapitaal is geen nieuw begrip. Het duidt op het geheel van gedragspatronen, culturele uitingen, smaak en kennis van een groep en dus ook van de individuele leden van die groep. De bedenker van het begrip, de Franse socioloog Pierre Bourdieu, richtte zich vooral op klassen die zich een eigen cultureel kapitaal toekennen om  zich zo te onderscheiden van de andere klassen.  Het opvallende  is dat cultureel kapitaal  tegenwoordig eerder wordt gekoppeld aan een zekere generatie en niet meer  aan een zekere klasse. Maar paradoxaal genoeg is er tussen de generaties  juist een grote uitwisseling  gaande van cultureel kapitaal. Al de uitingen, muzieksmaken, gadgets en kledingmodes zijn in een grabbelton gegooid waar zowel ‘Vera uit De Pijp (21)’ als ‘Willem-Jan uit Waddinxveen (63)’ in mogen graaien.  Neem  Vera of Tim, de mensen uit mijn generatie. Ze gebruiken veelvuldig Tiktok en lezen de Tiktok-boeken die op dat medium populair zijn, zoals The Midnight Library. Maar uit die grabbelton hebben ze ook de langspeelplaten van hun vaders gehaald. The Rolling Stones, Deep Purple en Bob Dylan, ze worden na dertig jaar weer gedraaid op nieuw aangeschafte platenspelers. Uit diezelfde grabbelton: kledingstukken van corduroy, terwijl deze stof vijf jaar terug alleen nog maar gedragen werd door stoffige oude mannen.  Willem-Jan en Thea, boomers, maakten de jongere generatie vijf jaar terug nog belachelijk om hun smartphoneverslaving, terwijl zij inmiddels modernere mobieltjes hebben dan hun kinderen.  Bovendien deinzen zij er ook niet voor terug  om hippe witte sneakers te dragen of om een Instagram-account te hebben. Generaties zijn zo niet te onderscheiden.  Er lijkt een tendens gaande onder ouderen om zich door het overnemen van culturele uitingen uit de jeugdcultuur ‘jonger’ te presenteren. Gelijktijdig en omgekeerd lijken jonge mensen ouder  door zich codes of zaken uit de materiële cultuur van de ‘generaties’ boven hen toe te eigenen. Ik noem de trend van de ribbroek of de jonge lieden in tweed jasjes.   Het kan ook anders liggen, natuurlijk. De tendens van mensen boven een zekere leeftijd om jonger te willen lijken is al wat ouder. Die kan onder meer worden toegeschreven aan de onbewuste angst van de mens  om  het eigen verval en de  eigen  dood onder ogen te zien. Jezelf jonger laten lijken helpt deze angst op afstand te houden. Althans, dat is de theorie van het boek The Worm at the Core: On the Role of Death in Life (uit 2015, van de Amerikaanse psychologen Solomon, Greenberg en Pyszcynski).  Bij  jongere generaties is die vrees over het algemeen nog afwezig. Bij hen staat de neiging om zich tegen de leden van de eigen generatie af te zetten, omdat zij voortdurend worden gewezen op zogenaamde kenmerken die zij gemeen zouden hebben met generatiegenoten. Of generaliseer ik dan te veel? Vroeger zetten jongere generaties zich meer af tegen de generatie van hun ouders – de zogenoemde ‘protestgeneratie’ deed dat althans.   Erg is dat niet, dat gebeurt nou eenmaal zo en zoals Carry van Bruggen in 1925 schreef in Hedendaagsch fetischisme: „Distinctiedrift is levensdrift.” Het treurige gevolg hiervan is echter dat hoe meer mensen zich proberen te onderscheiden van de groep waar ze (zogenaamd) toe behoren, des te meer ze op elkaar gaan lijken. Hierdoor werd de elpee weer een rage (vinyl!) en zo ook is de papieren krant nog lang niet dood en wappert de corduroybroek weer om veel benen. Dat is een jammerlijk lot van de neiging om jezelf uniek te wanen.  De scherpe scheidslijnen tussen generaties die op de werkvloer worden waargenomen  zijn nogal fluïde. Maar dan zorgt het cultureel kapitaal wel voor andere groepsidentiteiten. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/15/jongeren-in-tweed-jasjes-ouderen-op-sneakers-a4136536
2022-07-15||Omstreden Da Vinci-portret digitaal verkocht via NFT’s||Opnieuw is er een rel ontstaan rond  La Bella Principessa (1495-1496), een portret dat volgens sommigen kan worden toegeschreven aan Leonardo da Vinci. Eind april werd een afbeelding van het werk verkocht als  NFT, een non-fungible token. Volgens de twee verkopende bedrijven, Holoverse en Scripta Maneant, is het het eerste werk van Da Vinci dat digitaal verkocht is. Een anonieme kunstverzamelaar met het pseudoniem @ModeratsArt is nu in het digitale bezit van La Bella Principessa. Het kunstwerk is op NFT-marktplaats MakersPlace gekocht met cryptomunt Ethereum, de crypto-eenheid die vaak in de kunstwereld wordt gebruikt, voor omgerekend een bedrag van zo’n 100.000 euro. Via ‘smart contracts’ is vastgelegd dat het werk in bezit is van de anonieme koper. Volgens dit contract heeft de houder een URL naar de online opslagplek van de afbeelding binnen de blockchaintechnologie. Dit is een netwerk van duizenden computers waar een overzicht van eigenaars van bestanden zichtbaar is. In het geval van La Bella Principessa geeft de NFT de houder ook het recht op een in kristal gehulde hologramversie van het werk. De eigenaar van de originele tekening heeft toestemming gegeven voor de NFT-versie van het kunstwerk. Afgebeeld op de tekening is Bianca Sforza, een buitenechtelijke dochter van Ludovico Sforza, lid van een adellijke Milanese familie uit de Renaissance.  De deal is des te opmerkelijker omdat er twijfels bestaan over de authenticiteit van het originele werk. Voor het originele portret heeft dat grote gevolgen voor de waarde, maar voor de digitale versie ervan evenzeer. Sinds 1998 bevindt de tekening zich in een Zwitserse kluis en is daar niet meer toegankelijk voor onderzoekers. In dat jaar werd het kunstwerk namens een anonieme verzamelaar op een veiling van Christie’s voor ruim 22.000 euro verkocht aan kunsthandelaar Peter Silverman. Die  was sterk in de veronderstelling dat het om een echte Da Vinci ging. Ook Martin Kemp, de bekende Da Vinci-kenner, ging hierin mee en schreef later het boek La Bella Principessa: the Story of the New Masterpiece by Leonardo da Vinci (2010). Maar de beruchte Britse kunstvervalser Shaun Greenhalgh, die tussen 2007 en 2010 in de gevangenis zat, beweerde ook de maker van het werk te zijn. In de kunstwereld zijn de meningen verdeeld over wie de maker zou zijn op basis van de afbeeldingen die bestaan.  Via de NFT-marktplaats worden de afgelopen jaren vaker digitale kopieën verkocht van grote, oude kunstwerken. In sommige gevallen wordt het fysieke werk zelfs vernietigd, zodat de digitale kopie het meeste waard is. Dat is niet het geval met La Bella Principessa, gezien het feit dat de authenticiteit van het werk nog niet is bevestigd. Voor de koper is dat ook niet belangrijk, zegt Craig Palmer, de directeur van MakersPlace. Hij legt in The Art Newspaper uit dat de omstreden geschiedenis van het portret alleen maar bijdraagt aan de aantrekkingskracht van de NFT. Hij vermoedt dat de koper van de NFT in dit geval kan profiteren van het enigma rondom de tekening zonder het bloot te hoeven stellen aan onderzoekers.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/15/omstreden-da-vinci-schilderij-digitaal-verkocht-via-nfts-a4136535
2022-07-15||Saoedi-Arabië laat vluchten uit Israël toe in luchtruim||Vliegtuigen uit Israël mogen weer boven Saoedi-Arabië vliegen, blijkt uit een aankondiging van de Saoedische luchtvaartautoriteit. Alle luchtvaartmaatschappijen zijn volgens de autoriteit weer welkom in het Saoedische luchtruim. Of vluchten uit Israël voortaan ook in Saoedi-Arabië mogen landen, is niet duidelijk. Wel mag de Amerikaanse president Joe Biden vrijdag vanuit Israël naar het Saoedische Jeddah vliegen, waar zijn bezoek aan het land vrijdag begint. „Over deze openstelling [van het luchtruim] is lang gesproken”, zegt Biden in een verklaring. „Nu is die eindelijk een realiteit dankzij maanden van gestage onderhandelingen tussen mijn kabinet en Saoedi-Arabië.” De president spreekt van een „belangrijk moment” dat kan helpen om Israël verder in de regio te integreren. Saoedi-Arabië erkent Israël niet als land en het land heeft Israëlische vluchten nooit toegelaten in het eigen luchtruim, op enkele uitzonderingen na. Zo mochten vluchten tussen Israël en de Verenigde Arabische Emiraten bijvoorbeeld wel over Saoedi-Arabië vliegen.  Vluchten uit Qatar werden vanwege politieke spanningen in 2017 ook verbannen uit Saoedi-Arabië, maar met een deal begin 2021 werd die blokkade weer opgeheven. Het is niet duidelijk of de aankondiging van deze vrijdag ook andere landen dan Israël betreft.||https://www.nrc.nl//nieuws/2022/07/15/saoedi-arabie-laat-vluchten-uit-israel-toe-a4136531
2022-07-15||Opinie | Steun de bevolking van Myanmar, niet de junta||Ruim een jaar geleden greep het leger de macht in Myanmar. Regeringsleiders en pas verkozen parlementsleden werden gearresteerd. Massale protesten ontbrandden. Miljoenen legden het werk neer en sloten zich aan bij de burgerlijke-ongehoorzaamheidsbeweging. Het leger reageerde met harde hand. Op het moment van schrijven zijn meer dan veertienduizend mensen gearresteerd en bijna tweeduizend mensen zijn gedood, aldus de AAPPB, een ngo. Saw Nimrod is de secretaris van het departement van Buitenlandse Zaken van de Karen National Union. Sinds de coup is het verzet getransformeerd. Er werd een nationale eenheidsregering (NUG) gevormd in ballingschap en burgers vormden tientallen People’s Defence Forces, kleine legertjes die proberen de macht terug te veroveren voor het volk en haar vertegenwoordigers. Zij worden daarin gesteund door etnische gewapende groeperingen die het geloof in de bestaande wapenstilstanden hebben verloren. Een van die organisaties is de Karen National Union (KNU), waarvan ik lid ben. De Karen zijn een etnische minderheid in Myanmar. Er zijn ongeveer vijf miljoen Karen, en we zijn slechts een van de vele minderheden binnen de grenzen van het land. Sinds Myanmar (toen Birma) onafhankelijk werd in 1948 strijden de Karen voor meer autonomie in onze provincie. In 2012 werd uiteindelijk een wapenstilstand uit onderhandeld. Drie jaar later, in 2015, was de KNU een van de tien ondertekenaars van het Nationwide Ceasefire Accord (NCA). Vrede leek in zicht. Helaas zijn de basisbeginselen van dat akkoord – bijvoorbeeld burgers niet tot doelwit maken en het vermijden van de vernietiging van religieuze gebouwen – door de State Administration Council (SAC), de huidige junta, geschonden. Het leger bestookt zonder onderscheid burgers en gewapende groepen. Ook het verlenen van humanitaire hulp wordt onmogelijk gemaakt. De KNU beschouwt de wapenstilstand daarom als vervallen. In de meeste provincies zijn de schermutselingen hervat. Twee weken geleden maakte het VN-Bureau voor de Coördinatie van Humanitaire Aangelegenheden (UNOCHA)  bekend dat meer dan een miljoen mensen in Myanmar van huis en haard zijn verdreven, door de burgeroorlog, de coup en de consequenties ervan. Tegelijkertijd is de inflatie op hol geslagen en is de armoede sterk gestegen. Een menselijke tragedie is in de maak. De KNU gelooft dat het huidige conflict vreedzaam moet worden opgelost. Maar we hebben het recht om onszelf en zij die naar ons territorium zijn gevlucht te beschermen. In de eerste dagen na de coup heeft de KNU vooraanstaande vluchtelingen – politici – onderdak geboden en met hen samengewerkt. We blijven bereid om burgers te beschermen wanneer het leger hen torpedeert. Maar zoals gezegd: onderhandelingen zijn de enige weg om de onderliggende oorzaken van het conflict aan te pakken. Het gehele Myanmarese volk staat tegenover het leger. Men wil niet alleen democratie, ook de roep van de minderheden om gelijke rechten en autonomie in een federaal raamwerk staat op het spel. In het huidige klimaat zijn onderhandelingen onmogelijk, omdat het leger de roep van de internationale gemeenschap negeert om het geweld tegen burgers te staken en politici en activisten vrij te laten. Het bloedvergieten gaat door en de internationale gemeenschap moet ervoor waken om zich een rad voor de ogen te laten draaien, en te denken dat het ‘business as usual’ is in Myanmar. Hoe moet de internationale gemeenschap Myanmar benaderen? Laten we beginnen met wat er niet moet gebeuren. In de afgelopen tien jaar heeft het Westen, met de Europese Unie voorop, miljoenen gestoken in een vredesproces dat werd gegijzeld door het leger. De militaire junta wil graag opnieuw een dergelijke vredesinfrastructuur opzetten. Ongetwijfeld wordt de EU dan weer gevraagd de portemonnee te trekken. Ik wil de EU, en Nederland, op het hart drukken dat niet zomaar te doen. Alleen een inclusief proces, waaraan alle etnische minderheden en democratische vertegenwoordigers – vele waarvan nu in de gevangenis zitten – deelnemen kan tot duurzame oplossingen leiden die gesteund worden door het gehele volk. Internationale donoren zoals Nederland en de EU doen er ook verstandig aan de verkiezingen, die de junta in augustus 2023 wil organiseren, niet te steunen. Met de leiders van de partij die in november 2020 de verkiezingen won en etnische groeperingen onder vuur, zijn die verkiezingen geen knip voor de neus waard. Naar alle waarschijnlijkheid wil het leger de verkiezingen gebruiken om, onder de dekmantel van ‘democratie’, haar macht te legitimeren. Net zoals in 2010, toen de Nationale Liga voor Democratie van Aung San Suu Kyi was uitgesloten van de stembusgang, en de verkiezingen doorgestoken kaart waren. De focus van de Europese Unie moet liggen op gerichte sancties en het ontmoedigen van zaken doen met aan militairen gelieerde bedrijven en de economische legerconglomeraten MEC en UMEHL. De EU zou daarnaast gesprekken kunnen initiëren, of eraan kunnen bijdragen, die ten doel hebben het Myanmarese volk uit de huidige patstelling te verlossen. Het financieren van processen die door het leger worden gestart om haar greep op de macht te bestendigen is ten zeerste af te raden. Het Myanmarese volk heeft recht op basale vrijheden, die door mensen in het Westen als vanzelfsprekend worden gezien. Zij verdienen een regering die hun mensenrechten en waardigheid niet schendt. Zij verdienen het om niet opgesloten te worden en gemarteld wanneer zij hun mening geven. Terwijl ik dit schrijf betalen duizenden gewone mannen en vrouwen in de Myanmarese jungle met hun eigen bloed voor het verkrijgen van deze idealen. De KNU hoopt dat de EU, en de Nederlandse regering, het Myanmarese volk blijven steunen in hun strijd.||https://www.nrc.nl//nieuws/2022/07/15/steun-de-bevolking-van-myanmar-niet-de-junta-a4136532
2022-07-15||Feministische Russische kunstenaar hoeft niet naar strafkamp||De Russische kunstenaar Joelia Tsvetkova is door de rechtbank vrijgesproken van het verspreiden van pornografie. Dat meldt persbureau Reuters vrijdag. De aanklager had drie jaar en twee maanden celstraf in een van Ruslands beruchte strafkolonies tegen haar geëist.  Tsvetkova werd in 2019 gearresteerd en beschuldigd van het verspreiden van pornografie, nadat ze tekeningen van vrouwenlichamen en vagina’s had verspreid op het internet. Ze werd later tot buitenlands agent verklaard en zat vier maanden in huisarrest. Tientallen Russische kunstenaars en beroemdheden namen het voor haar op en internationale mensenrechtenorganisaties voerden actie voor haar vrijlating. Aanhangers verwijten de Russische overheid dat Tsvetkova is opgepakt vanwege de activistische en feministische aard van haar kunst. Drie jaar lang duurde het proces, totdat de Oost-Russische rechtbank vrijdag de 29-jarige Tsvetkova vrijsprak van verspreiding van pornografie. In een Telegram-chatgroep schrijven aanhangers over een „overwinning voor de verdediging”. Toch wordt de vrijspraak nog niet volledig gevierd: de aanklager heeft nog tien dagen om in hoger beroep te gaan. De vrijspraak is zeldzaam in Rusland, waar de afgelopen twee jaar al duizenden activisten werden vervolgd en opgesloten in strafkampen. Vooral sinds de oorlog in Oekraïne (of de ‘militaire operatie’, zoals de oorlog daar genoemd moet worden) wordt elke vorm van kritiek de kop ingedrukt.  Kunstenaars worden, net zoals journalisten, mensenrechtenactivisten, advocaten en de lhbti-gemeenschap, al jarenlang tegengewerkt door autoriteiten. Het bekendste voorbeeld is Kremlincriticus Aleksej Navalny. De oppositieleider werd in 2020 vergiftigd met het zenuwgif novitsjok, vermoedelijk door leden van de Russische veiligheidsdienst FSB. Hij werd in Duitsland behandeld en bij terugkomst in zijn thuisland aangehouden en veroordeeld tot tweeënhalf jaar strafkamp. In maart dit jaar kreeg hij nog negen jaar extra voor vermeende fraude.  Eerder deze week vertelde Joelia Tsvetkova in een interview met NRC hoe haar leven sinds de arrestatie is „verwoest”. Ze vermoedt dat ook haar arrestatie werk is van de FSB. Haar kunst en activisme heeft ze inmiddels gestaakt. „Ik weet niet zo goed meer wie ik nog ben, behalve een politieke gevangene.”||https://www.nrc.nl//nieuws/2022/07/15/feministische-russische-kunstenaar-hoeft-niet-naar-strafkamp-a4136530
2022-07-15||Michael Pilarczyk: ‘Wat ik doe is niet iets voor zielige, arme mensen’||Op een kussentje gaan zitten met een rare jurk aan en een kralenketting om je nek: zo omschrijft Michael Pilarczyk (52) de aanpak die hij dus níét hanteert. „Meditatie is een beladen woord, ik weet het. Ik krijg veel zakenmannen die bij me komen. Als ik zou vragen of ze willen mediteren is het antwoord ‘nee’. Maar zou je meer rust in je hoofd willen? Ja, dat willen ze wel.” Een korte samenvatting van wat Pilarczyk doet: „De chaos in het hoofd herstructureren. Dat vind ik leuk. Dr. Phil. De meeste mensen missen overzicht. Het begint met het creëren van helderheid. Vroeger kon ik mezelf ook niet helpen omdat ik me niet realiseerde dat er iets mis was.” Wie zorgen in een  tijd van polarisatie juist voor een hechtere samenleving? Wat is hun visie? Hoe spelen ze het klaar? In deze reeks interviews praten we met  ‘verbinders’, eigenzinnige persoonlijkheden  die het lukt om  mensen uit verschillende sociale en culturele kringen samen te brengen. Deze week: Michael Pilarczyk Begin dit jaar stond hij met twee boeken tegelijk in de top-10 van de CPNB Top 60, de hitparade met de bestverkochte boeken van Nederland. Master your mindset (220.000 exemplaren verkocht) en Je bent zoals je denkt (75.000) staan nog steeds hoog in de lijst. Het door hem vertaalde en uitgegeven Think and grow rich, van Napoleon Hill, werd in Nederland meer dan 150.000 keer verkocht. Deze zomer begint Pilarczyk aan een grotendeels uitverkochte theatertournee door Nederland. ‘Rust in je hoofd’ wordt in mei 2023 afgesloten in Carré.  En dan is er nog een app: Meditation Moments. Na optredens kwam vanuit het publiek vaak de vraag: heb je hier niet een cd’tje van? „Maar ja, een cd, wat moet je daar mee? In 2017 zaten een paar jongens bij mij in de zaal: wij zijn appbouwers, kunnen we samenwerken? Nu zit ik wéér met een bedrijf waar dertig mensen werken.” De app wordt in Nederland en België dagelijks door meer dan 200.000 mensen beluisterd. De Engelstalige versie, ook ingesproken door Pilarczyk, heeft 600.000 gebruikers per dag. „Je hoeft het niet meditatie te noemen, het kan ook concentratie zijn. Of inspiratie. Je kunt even gaan zitten terwijl je luistert naar wat ik vertel. Of je kunt gaan wandelen in het bos. Ik noem het een momentje voor jezelf.” Een groot bedrijf, dat was waar in het vorige leven van Michael Pilarczyk de problemen begonnen. Aan het einde van de vorige eeuw was hij presentator op muziekzender TMF en dj bij Radio 538. „Het is nu alsof ik dat nooit heb meegemaakt. De foto’s heb ik nog, die zijn het bewijs, maar het is bijna een ander persoon, een ander leven. Mijn droom was om bij de radio te werken, daar kwam tv bij. Dat vond ik ook leuk. Tot de dag dat ik het niet meer leuk vond.” Foto Khalid Amakran
 Waarom? „Eerst was het creatief, we mochten zelf de muziek uitkiezen en bepalen hoe de programma’s eruitzagen. Het werd groter en succesvoller – dus gingen anderen bepalen wat we moesten doen.  Als je ergens de top in bereikt, komt daar politiek bij kijken. Ineens zijn er belangen die een rol gaan spelen. „Iedere dag maakte ik vier uur radio en twee uur tv. Dat was pittig. Op Radio 538 was het succes begonnen met karakters, persoonlijkheden. En toen moest het een eenheid worden. Rekenkundige modellen gingen bepalen welke plaat op welk moment moest worden gedraaid om het grootste aantal luisteraars te kunnen bereiken.  Het werk was niet leuk meer.  „Ik was 29 en dacht: hoelang kan ik dit nog doen? Je kunt ermee doorgaan als je ouder wordt, maar dan moet je naar andere zenders, Radio 1 of Radio 2. Zo goed vond ik mezelf ook niet, ik was niet de grote ster. In 1999 besloot ik een productiemaatschappij te beginnen, dat deed iedereen toen. „Future Active Network werd snel groot en succesvol, met 10 miljoen omzet. Een jongensdroom en vreselijk naïef. Ik zag alleen het mooie, niet wat er werkelijk gebeurde. Plotseling had ik een bedrijf met 150 mensen in dienst. Weer ontstond er een politiek spel, met baasjes en opperbaasjes.” Is het niet wonderlijk dat jij niet zag wat er gebeurde? „Wat nog wonderlijker was: die baasjes gooiden mij uit mijn eigen bedrijf. Ik had twee partners die vermogend waren en ervaren in de zakenwereld. Ze zagen dat het bedrijf echt succesvol kon worden en namen de controle over. Nu kan ik dat wel begrijpen; ik functioneerde niet goed, ik had niet het overzicht om zo’n groot bedrijf te leiden.  „Mijn wereld stortte in. Ik had miljoenen verloren op de beurs, thuis lag een zieke vrouw en daarbij kwam nog wat er in mijn bedrijf gebeurde. Door te drinken kun je de werkelijkheid voor heel even laten verdwijnen. Alleen was het wel veel, een liter wodka of whisky per dag. Veel mensen ontsporen. Ze kunnen moeilijk omgaan met wat er in het leven gebeurt.” In 2002 vertrok hij om een nieuw bedrijf op te zetten, de Pilarczyk Media Groep, een productiebedrijf dat programma’s maakte voor RTL en later SBS. In 2007 werd het met een miljoenenwinst verkocht aan De Telegraaf. Over al die dolle jaren publiceerde Pilarczyk in 2014 de roman Dansen in de hemel. „Het boek ging over leven en dood. De hoofdrolspeler zag geen uitweg meer door zijn problemen en zijn vrouw wist dat ze doodging. In het boek las je hoe iemand voor het eerst besefte dat het leven eindig is. Dan wordt iedere dag enorm waardevol.” Daarna trok hij met lezingen het land door. „Bij die lezingen kwamen mensen met best pittige levensvragen. Ik zag dat er een behoefte was.” Wat vertelde je tijdens die lezingen? „Ik wilde mensen bewust maken van wat ze doen met hun leven, ik stelde ze vragen die aanzetten tot nadenken. Waarom doe ik dit werk? Waarom ben ik in deze relatie? Iedereen rolt maar in dit leven, vaak kom je door toeval ergens terecht en dan is dat maar zoals het is. Terwijl je maar één leven hebt, waarom zou je daar niet zorgvuldiger over nadenken? Iedere dag is zo waardevol, die dag krijg je nooit meer terug. Denk eens na over hoe je je leven wilt inrichten.  „Zelf was ik al bezig met dit onderwerp, ik las er jarenlang boeken over. Maar nog belangrijker: ik had veel levenservaring opgedaan uit de praktijk, dat weegt zwaarder dan wat je leert uit boeken of wat je van iemand hoort. Privé en zakelijk had ik zoveel gedoe meegemaakt, die lessen zijn bijna onbetaalbaar.” Daarna begon je aan lezingen die niet meer alleen over je roman gingen? „Het begon spontaan. Ik huurde een zaaltje in Bunnik en wist niet of ik publiek kon verwachten. Een paar dagen van tevoren wilde ik het afgelasten, er zou toch niemand komen. In de laatste dagen raakte het alsnog uitverkocht, 160 mensen.” Foto Khalid Amakran Aan het begin van de coronaperiode woonde Pilarczyk nog op Ibiza. De eerste zeven weken was het stil. „Daar werd ik zo blij van.  Ik wilde ons eigen eten verbouwen in de groentetuin, om onafhankelijk te zijn. We eten bijna alleen nog maar uit onze eigen tuin. Dat vind ik handig voor de toekomst, zeker als we vaker situaties krijgen zoals met corona. Op een ander Spaans eiland konden we een oude boerderij kopen, met een stuk grond erbij. En een studio waar ik mijn programma’s kan opnemen en live uitzenden.” Hoe noem je het zelf, wat je doet? „Persoonlijk meesterschap. Meester zijn over jezelf. Gezond leven, gezond eten, je ademhaling, je zelfvertrouwen, je energieniveau. Leren omgaan met je emoties en gedachten. Levenskunst. Ik weet dat het heel groot klinkt, maar dat is het ook. In Nederland gebruiken anderhalf miljoen mensen medicatie omdat ze deze dingen niet goed kunnen. Eén op de zeven werkenden is niet goed in staat om te functioneren. Dan is er structureel iets mis in een samenleving.  „Wat ik doe is trouwens niet iets voor zielige, arme mensen. Ik krijg telefoontjes van succesvolle mensen die veel geld verdienen en het niet meer zien zitten, ze zijn het overzicht kwijt. Op school worden al deze dingen niet geleerd, terwijl ze wel belangrijk zijn.  Door de lockdowns en al het gedoe daaromheen werd het erger dan het al was. Ik merkte dat mijn boeken en de app nog meer werden verkocht.” Eigenlijk is een app op de mobiele telefoon een rare keuze voor het verspreiden van deze gedachten.  „Die telefoon is inderdaad juist waar de onrust vandaan komt. Daar komen de prikkels binnen, de berichten die te maken hebben met het probleem waar mensen mee zitten. Maar ja, tegelijk is het heel praktisch. De meeste mensen focussen zo sterk op het probleem dat ze voor zichzelf zien – daardoor zijn ze niet meer in staat om te bedenken wat de oplossing zou zijn. Vaak is het probleem minder groot dan ze het zelf maken. Daar probeer ik ze mee te helpen. Rust in je hoofd.” Je hebt geen opleiding, toch? „Hier zullen wel opleidingen voor zijn, maar die heb ik niet gevolgd.  Ik heb wel van mensen geleerd en cursussen gevolgd, boeken gelezen. Op het podium vertel ik een verhaal dat ik in een soort romanvorm heb geschreven. Als ik een-op-een met iemand zit, gaat het dieper. Wanneer mensen bij me komen met écht grote problemen, die ik niet kan oplossen, dan zeg ik dat ze naar een psychiater moeten, of een arts.” Vind je zelf dat je zweverig bent? „Nee. Ik ben voor een liefdevolle wereld. Dat hoop ik te bereiken met wat ik doe.” Kun je er zelf om lachen? „Dat niet, wat ik doe is niet om te lachen. Ik probeer het wel luchtig te zien. Een van mijn leraren was een Tibetaanse monnik die de wereld over reisde. Ik ging al zijn workshops doen, ik wilde alles weten. Hij zei tegen me: je moet meer lachen. Dat is het probleem in het Westen, vond hij: jullie zijn te serieus. Zeker in Nederland. De samenleving is sceptisch en cynisch geworden, minder vrolijk en vriendelijk.”||https://www.nrc.nl//nieuws/2022/07/15/michael-pilarczyk-ik-leer-je-om-de-chaos-in-je-hoofd-kwijt-te-raken-a4136428
2022-07-15||Ed Sheeran gered door gretige muziekliefde||Na de sobere stijl van eerdere concerten, kiest Ed Sheeran nu voor technische en muzikale bravoure. Niet dat hij vroeger geen muzikaal elan had: Sheeran was een eenpersoonsband, die zichzelf begeleidde via een loop station (dat door hem ter plekke gespeelde fragmenten herhaalt). Door deze ingenieuze werkwijze kon hij solo optreden in pubs en kraakpanden. En toen hij eenmaal een ster was, ten overstaan van tienduizenden in arena’s. Maar nu biedt Sheeran spektakel, in de twee avonden uitverkochte Johan Cruijff Arena in Amsterdam. Overal hangen plectrum-vormige schermen, een lampenkap-achtige constructie die op en neer  zweeft boven het hoofdpodium, er staan vier mini-podia voor zijn muzikanten als satellieten omheen. Zelf staat Sheeran op een zwarte draaischijf waardoor hij voor iedereen zichtbaar moet zijn, al kijkt een groot deel van het publiek vooral naar zijn rug en oranje schoenzolen. Zo creëerde Sheeran opnieuw een hindernis: spelen met bandleden die over de ruimte verspreid staan. De zaal bood een rommelige aanblik, door de vele stalen constructies en kleurige projecties, de choreografie van vlammen om Sheeran heen, de komende en gaande muzikanten – want uiteindelijk speelde hij het grootste deel alleen.  Toch redde Sheeran zich. Want de 31-jarige zanger heeft een vanzelfsprekend soort toegankelijkheid tegenover het publiek, ongedwongen pratend en dansend. Maar het is vooral zijn gretige muzikaliteit en muziekliefde die hem aantrekkelijk maakt. Hij deed het al talloze keren maar de toewijding waarmee hij op de klankkast van zijn akoestische gitaar slaat om een beat voor de loop station te maken, is wervend. Ed Sheeran doorleeft zijn muziek.  Het repertoire van zijn vier hit-albums is tweeslachtig: doorsnee of toch met een eigen draai. Nummers als het oudere ‘Sing’, ‘Photograph’ (met smachtende falset) en de tekst van ‘Overpass Graffiti’ (‘onze liefde blijft, als graffiti op het viaduct’) geven reliëf. Ook het door Sheeran voor Justin Bieber geschreven ‘Love Yourself’ bleek een gevoelig hoogtepunt, dat door 67.000 aanwezigen werd meegezongen. Ed Sheeran. Gehoord: 14/7 Johan Cruijff Arena, Amsterdam. Herhaling: 15/7 aldaar.  
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/15/ed-sheeran-gered-door-gretige-muziekliefde-a4136529
2022-07-15||Tot hun middel in het water voor zes ansjovisjes – meer ís er niet||In Bergen op Zoom zeggen ze ansjóvis, met de klemtoon op de o. En dan hebben ze het niet over de geïmporteerde blikvisjes in de supermarkt, maar over hun eigen trots en zeldzaamheid: Bergse ansjovis uit de Oosterschelde, van de familie Van Dort, de laatste familie die er nog op vist. Schaars waren ze dus al. Nergens anders in Nederland wordt er op ansjovis gevist. En het lijkt erop dat ze nog zeldzamer worden. De afgelopen twee jaar liet het haringachtige trekvisje, dat in het voorjaar vanuit de Noordzee naar de ondiepe delen van de Oosterschelde komt om te paaien, het afweten. In een goed seizoen halen ze  vijf-, misschien wel  tienduizend kilo binnen. Als ze vorig jaar in tien weken tien kilo hebben opgehaald, is het veel. Dus prima als je mee wilt, zegt Rian van Dort aan de telefoon, maar dat er ansjovis gevangen wordt, kan ze niet garanderen.  En toch willen we het zien. Want misschien is 2022 weer een vet jaar. En hoelang zou het nog bestaan, deze eeuwenoude weervisserij, waarbij de vissers hele dagen op het water hangen om bij laag tij de ansjovis hun fuiken in te drijven? Hoelang kun je die V-vormige takkenrijen nog zien, als je over de Oesterdam tussen Tholen en Zuid-Beveland rijdt?  Het contrast: aan de ene kant een modern, luxe resort met een jachthaven vol speedboten. Aan de andere kant de ‘weren’: imposante bouwwerken waarvoor de vissers ’s winters zelf het hout kappen. Zelf de staken vervangen die zijn aangetast door wind en paalworm. Zelf eind maart de netten ervoor hangen. En waar ze zelf in het voorjaar, als de ansjovis met zijn buik vol kuit de warme zandplaten opzoekt, met de hand de fuiken uit het water trekken.  Om negen uur stappen we op een boot bij de Bergsediepsluis. Rian blijft thuis, bij de viswinkel. Henk van Schilt, de echtgenoot van Rian, dobberde al om half zes op het water om de aalscholvers op afstand te houden. Die weten ook wat er te halen valt als de zandplaten droogvallen en alle vis samenkomt in het diepste en smalste punt tussen de vleuken, de armen van de weer. Aalscholvers en zeehonden, dat zijn de natuurlijke vijanden van de weervisser.  Als het gidsbootje van de Stichting Behoud Weervisserij aankomt bij de eerste weer, zit Henk op een tuinstoel op een stalen sloep een beetje over het water heen te kijken. Soms neemt hij wat netten mee om te repareren. Net zo goed doet hij urenlang niks, behalve zitten en kijken. „Het verveelt nooit, het is elke dag anders.” Twee keer per dag, zeven dagen per week, tien weken per jaar, in de maanden mei en juni. Alleen als het in de nacht laag tij is, hoeft er niemand ‘bij te liggen’. Pas bij het ochtendgloren, als het licht wordt, worden de aalscholvers actief.  Corné van Dort, broer van Rian, die een enkele keer nog meegaat, is intussen met een andere boot bij een van de andere twee weren. Henk verwacht er niet veel van. Er was daar vanochtend niemand om bij te liggen. Dan weet je eigenlijk wel dat de aalscholvers je voor zijn.   Eerst is het heel lang wachten: van het moment dat het licht wordt totdat het laag tij is. Elke dag bijna een uur later. Het water moet laag genoeg staan om geen water in je waadpak te krijgen, maar niet zó laag dat de boot vastloopt en de vis op het droge ligt. Twee weren per tij lukt net, als je twee boten en drie man hebt, zoals deze ochtend begin juni. Als Corné zonder ansjovis komt aanvaren met Ko, een vrijwilliger die „toch niks beters te doen heeft”, kijken ze nog even naar de golven. Ze klotsen nog net te hoog tegen de palen. Henk is klein van stuk. Corné is minstens een kop groter. „Hij kan eerder het water in”, zegt Henk.  Er wordt nog wat gepraat. Over waarom het nu al voor het derde jaar „helemaal niks” is, met de ansjovis. Als het aflandige wind is, is het logisch dat ze deze kant niet opkomen. Maar de wind staat goed, het water is warm genoeg voor de ansjovis, dus wat is het dan? „Er is zoveel veranderd op zee”, zegt Henk. Het water is schoner, de vis beter te zien, misschien voelt de ansjovis zich daarin bedreigd door vogels. Misschien ligt het aan de uitheemse wiersoorten die zich aan de weren hechten. Maar wat ook kan, al hebben ze er geen bewijs voor, is dat de ansjovis zich laat afschrikken door de trillingen van de kabels die sinds 2019 vanaf de windmolens op de Noordzee naar Borssele lopen, precies op de route van de ansjovis. Dat ansjovis schrikachtig is, is bekend: ze zwemmen ook niet tussen de vibrerende takken door de weer uit. En Henk wil ook wel weten: „Waar zijn ze dán?” Is er eigenlijk nog wel ansjovis in de Noordzee? Dan gaat het ineens snel. Corné en Ko trekken hun waadpakken aan, stappen overboord,  de weerkamer in. Allebei houden ze één kant van een breed net vast en waden langs de binnenkant van de V naar elkaar toe. Met het net slepen ze de vis mee naar het smalste, laagste, diepste punt, waar een lang, staartvormig net de vis opvangt. In tien minuten is het gebeurd. Aan boord wordt de vangst gesorteerd. Krabbetjes en jonge harinkjes gaan overboord. Wat overblijft voor de viswinkel in Bergen op Zoom: ongeveer  dertig kilo geep en een paar makrelen.  En precies zes ansjovisjes. „Meer dan gisteren”, zegt Corné. Maar nog steeds niks. Hoe breng je het op, om als je tien keer niks vangt de elfde keer toch weer je bed uit te komen, met steeds minder hoop dat het nog wat wordt? Oké, ze slaan wel eens een tij over. „Maar als je thuisblijft, weet je zéker dat je niks vangt”, zegt Corné. „En de elfde keer kan het wel raak zijn.” Stel dat je dan net niet bent gegaan. Bij paling, een andere bron van inkomsten, blijft de vis onder water in de fuik. Maar als je de ansjovis in de weer laat, en het wordt laag tij, is het alleen maar voer voor de aalscholvers.  De Bergse vissers proberen opgewekt te blijven. Maar als dit het derde jaar zonder ansjovis wordt, moeten ze wel beslissen of het nog loont om door te gaan. Dan kun je sentimenteel doen over het verdwijnen van cultureel erfgoed, maar met verlies is het niet vol te houden.  Als Corné en Henk de Artilleriestraat inrijden, staat Rian al klaar om de vis aan te nemen. Als er veel ansjovis is, staan er voordat de vissers thuiskomen al twintig man voor de deur te wachten. Ansjovis gebakken in boter of van de bakplaat, je hoeft er niks aan te doen, het vlees valt zo van de graat. Eerst de Bergenaren, dan de horeca en de ansjovis die overblijft, haalt Rian door het zout en gaat in potjes. Te veel ansjovis bestaat niet voor Rian. „Ik zou willen dat ze morgen met duizend kilo thuiskwamen.” Rian zet de geep in bakken in de koelkast. Intussen gaat onophoudelijk de telefoon, of er al ansjovis is. „Wanneer? Meneer, als we dat nu eens wisten”, zegt Henk. „Natuurlijk, bel zo vaak als je wilt.” Corné gaat naar bed, zegt hij. „Vanavond weer naar de visserij.” 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/15/tot-hun-middel-in-het-water-voor-zes-ansjovisjes-meer-is-er-niet-a4136419
2022-07-15||Hier zijn de wegen kaarsrecht en oneindig||Mijn ongedurige vader hield het nergens lang uit, maar er was een kind en werk was werk. Zo was het ook mijn schuld dat we in Medemblik terechtkwamen. Het huis was nieuw, de tuin moest nog worden ontgonnen. Op een familiefilmpje zie ik mijn moeder met piepjonge, driftige bewegingen een schop niet in de grond krijgen. Ik zie mijn vader; keurige, representatieve jongen. Ongelooflijk, mijn ouders waren kinderen, door een ongelukje tot sociale ballingschap veroordeeld. Medemblik lag als een eiland in het niets. Aan de ene kant het IJsselmeer, aan de landzijde West-Friese leegte. Er ging geen trein. De dichtstbijzijnde stad van enige substantie, Hoorn, was twintig kilometer ver.  Mijn ouders hadden geen auto, geen televisie en geen radio. Ze zaten in dat gat braaf een gezinnetje te zijn, met een vader als kostwinner en een moeder met haar begenadigde talent voor veel als huisvrouw.  Hun huisje staat nog, netjes op de rand van armoe. Hoe hielden ze het vol? Ach jongen, zegt mijn vader, we hadden elkaar. Elke maand kochten ze een klassieke langspeelplaat, die ze met aandacht beluisterden. Ze maakten wandelingen met een teckel. Mijn moeder richtte haar didactische ambities maar op mij. Het jongetje dat zo grappig snel kon praten werd een taalproject.  Ik bereik Medemblik op een verwaaide lentedag, en ben stupéfait. Hij is hot geworden, de plaats waar je zondags een kanon kon afschieten zonder iemand te raken. Er is een Kruidvat, een Hema, een New York Pizza. De mensen zijn er even wild getatoëeerd als overal. De haven is een bad vol kleine oligarchen. Kasteel Radboud etaleert zijn sprookjesachtigheid als een West-Friese Efteling. Het ligt er klein noch verloren. De gemeente Medemblik, die via fusies een reeks omliggende gemeenten insloot, telt ruim 45.000 inwoners. Je zou hier in de winter moeten zijn om te begrijpen hoe het in 1967 was, zonder de zon en straten vol toeristen.  Het Markermeer bij Medemblik. Foto Merlijn Doomernik
 We kwamen het stadje nauwelijks uit, tot mijn vader in Alkmaar aanvullende onderwijsaktes ging halen. Hij nam een brommer. Daarmee konden we eindelijk op eigen gelegenheid naar Hoorn. Voor de boekhandel, zegt mijn vader. Voor mij, het leerproject, kochten ze lees- en prentenboeken ter ontsluiting van de wereld.  Over de dijk naar Onderdijk fiets ik langs het IJsselmeer de stad uit. Rechts het oude stoomgemaal, links het water, grijs van storm en wit van de perfect horizontaal getrokken schuimkoppen onder een parallel gestreken wolkendek; Whistler zonder lijst.  Daarna de vlakke leegte van de polder met zijn reusachtige kassen en de loodsen bij de akkers waar ze witlof, broccoli of pioenrozen kweken. Een bruggetje, hoog riet, de lelies in de transparante sloten. Het verbaast me toch hoe intact ruraal, charmant Noord-Holland is gebleven.  Medemblik-Hoorn is op de fiets misschien zes afslagen. De wegen zijn er kaarsrecht en oneindig. Ik zie de asfaltstroken als geslepen potloodpunten in het niets verdwijnen. Over de Zwaagdijk gaat het acht kilometer strak rechtuit. Leerzaam is de rijkdom langs de wegen, ongeraffineerd figuratieve ondernemerswelvaart. Breedgeschouderde stolpboerderijen en notarishuizen, geglazuurde dakpannen, torentjes en gesmede sierbalkons, verdiend met bloembollen en piepers. Bord langs de weg: ‘Gezocht: kraanmachinist’. Ik idealiseer dit landschap niet, maar het is zo onweerstaanbaar stoffelijk, vrij van dubbele bodems, vrij van schijndiepgang.  Infographic NRC Ik negeer het geping van de apps en mails in mijn binnenzak. Wat had de mensheid zonder internet mooie, nuttige gedachten kunnen hebben, gedachten die een kunstwerk hadden kunnen scheppen, een boot, een kast, een bollenkwekerij. In mijn van oorsprong vreedzame natuur dreunt één beheersende gedachte: laat me met rust. Hoorn blijft kilometers lang een lintdorp voor het stad wordt, maar daar zijn eindelijk de I love Sushi, Domino’s Pizza en de Action, pijlers van de 21ste-eeuwse stadscultuur. Gelukkig is de boekhandel er nog. Voor dat genoegen heb ik niet de woorden. De zon schijnt, aan de horizon kringelt een draaiorgel, de stegen zijn betoverend verlaten als altijd. Ik denk aan mijn ouders in hun Medemblikse kindertijd, die mijn schuld was. Die twee, die hun lot droegen en er niet zielig over konden twitteren, trotseerden storm en regen om de boeken aan te schaffen die me ruim een halve eeuw geleden hier de weg wezen naar nu. Met het geduld van de vermoeiden zie ik terug in Medemblik een tweemaster de haven binnenlopen, symbolische bevestiging van wat ik zag.||https://www.nrc.nl//nieuws/2022/07/15/hier-zijn-de-wegen-kaarsrecht-en-oneindig-a4136441
2022-07-15||De Amazonevlinder die krokodillentranen drinkt||Een eenling is het, de zwart-wit gestreepte vlinder linksonder. In een zwerm van lichtgele zwavelvlinders vliegt deze Protographium agesilaus mee langs de oever van de Manicorérivier, in het Braziliaanse deel van het Amazoneregenwoud. Kite swallowtail wordt de zwart-witte vlinder in het Engels genoemd, wat te vertalen is als ‘vliegerzwaluwstaart’. De soort staat erom bekend om vaak samen te vliegen met zwavelvlinders, die net als het in Nederland veel voorkomende koolwitje tot de familie van de witjes oftewel de Pieridae behoren. Het is veiliger voor de zwaluwstaarten om gezelschap te zoeken dan om helemaal in hun eentje te vliegen: dan zijn ze een veel makkelijker prooi. De vlinders vliegen van waterpoel naar waterpoel, om te drinken én om noodzakelijke mineralen zoals natrium tot zich te nemen. Om die reden drinken ze ook weleens schildpadden- en krokodillentranen. De foto is gemaakt tijdens een recente Greenpeace-expeditie door Brazilië, om aandacht te vestigen op het belang van het Amazoneregenwoud. De Manicoré is een zijtak van de Madeirarivier, en die stroomt zelf vervolgens in de Amazone. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/15/de-amazonevlinder-die-krokodillentranen-drinkt-a4136526
2022-07-15||Diepgang bij Op1 kan dus wel, maar bij het  boerenprotest liep alles door elkaar||Dat moeten talkshows vaker doen: uit de studio gaan en ergens in het land gaan zitten. Op1 werd donderdagavond uitgezonden vanuit de Rotterdamse haven. Buiten, aan de waterkant, tussen stapels containers, stond een tafel met deskundigen die kwamen praten over het probleem van de cocaïnesmokkel. Het zag er fantastisch uit  en het loonde dat er slechts één onderwerp werd besproken. Hierdoor konden presentatoren Hugo Logtenberg en Amber Kortzorg rustig de omvang en de breedte van het probleem bespreken. Van de moorden en de corruptie tot de witgewassen Russische miljoenen waarmee de Amsterdamse woningmarkt wordt verstoord. De tafel was een mooie mix van politici (minister, burgmeester), misdaadbestrijders, journalisten en ervaringskundigen. Zo nu en dan hoorde je meeuwen of een scheepstoeter.  Nu moet ik nog iets rechtzetten. Vorige week schreef ik over de nieuwe RTL-talkshow Renze, waar de boerenlobby gratis zendtijd kreeg, en stelde dat alle talkshows kritiekloos amusement waren, vermomd als journalistiek. Dat was tegen het zere been van een lezer, die mij erop wees dat er  Op1  wél goede, kritische presentatoren had.  Ik trok me de kritiek aan en besloot eens te kijken hoe Op1 het boerenprotest behandelde.  Vorige week woensdag stond de talkshow geheel in het teken van de boeren. Friese agenten hadden het vuur geopend op een tractor met een 16-jarige bestuurder. Dat was een moeizame aanleiding want als snel liepen er diverse zaken door elkaar: politiegeweld, werkdruk bij de politie, de stikstofcrisis, en het protest. Eén olifant in de kamer werd niet benoemd: de boerenterreur. Althans: in de 21ste minuut werd een  vernietigende compilatie van boerengeweld  vertoond. Maar daar ging verder niemand op in. En pas in de 39ste minuut benoemde Jan Struijs van de politiebond het werkelijke probleem: „We moeten van de stikstofcrisis geen veiligheidscrisis maken.” Net als bij Renze mochten de aanwezige agrariërs van presentatoren Tijs van den Brink onweersproken zeggen dat boeren een terechte en  vreedzame strijd voeren. Boeren zijn „in principe geen agressieve mensen”. De Nederlandse landbouw was de diervriendelijkste en milieuvriendelijkste ter wereld, meende koeienboerin Annemiek Koekoek, die ooit deelnam aan Boer Zoekt Vrouw.  De tweede aanwezige koeienboerin, Nynke Koopmans, is politica voor de uiterst rechtse partij BVNL, een FVD-afsplitsing. Forum en zijn splinters staan niet bepaald bekend om hun waarheidsliefde. Een problematische gast dus, waarop presentatoren extra alert moeten zijn. Maar Koopmans mocht onweersproken haar onzin verkopen, en kreeg geen kritische vragen.  Een dag later had Op1 de beschoten boerenzoon Jouke Hospes aan tafel. Sven Kockelmann stelde hem de juiste vragen, maar ook hij vroeg niet door over de deelname van de jongen aan illegale acties: het blokkeren van de voedselvoorziening en rijden met zijn tractor op de snelweg. De ouders van de jongen mochten onweersproken zeggen dat alle agressie tijdens de acties louter van de politie kwam. De boeren hadden niets gedaan. „Een en al harmonie.”   In juni verscheen een rapport van  de ombudsman van de publieke omroep  over Ongehoord Nieuws, waarin Margo Smit ook andere talkshows de maat nam: „Met name in talkshows […] is onderscheid tussen feit en mening niet steeds voldoende duidelijk.” En: „Presentatoren en ook hun redacties moeten altijd doorvragen. Je geeft geen vrij spel aan een gast en zijn of haar boodschap en je bent geen doorgeefluik.”  Doet Op1 de boerencrisis beter en kritischer dan Renze? Zeker. Dient ze als doorgeefluik van boerengasten? Helaas ook. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/15/diepgang-bij-op1-kan-dus-wel-maar-bij-het-boerenprotest-liep-alles-door-elkaar-a4136525
2022-07-15||Herder (m) met een teer hartje||Wat Ronald zoekt is een lot uit de loterij, zegt assistent-beheerder Nicole Kouwen van Dierenasiel de Kuipershoek in Klarenbeek. Ronald is een prachtige, jonge, energieke Tervuerense herder. Hij heeft, zo staat op de website, „net 1 kaarsje moeten uitblazen in ons asiel”. Móéten, want eigenlijk moet Ronald daar vooral weg. Het asiel is voor hem een gevaarlijke plek, zijn hart kan de stress eigenlijk niet aan. Hij was pas negen maanden  toen hij werd gevonden in het bos bij het Gelderse Loenen. „Het is een prachtige hond”, zegt Kouwen. „Dus toen we foto’s van hem op Facebook hadden gepost, met de vraag of hij van iemand was of dat iemand wist waar hij vandaan kwam, kregen we wel honderd mails binnen van mensen die hem wilden adopteren.” Honderd mails, maar geen een van zijn vorige baasje.  Niet getreurd, zou je denken, de mensen stonden in de rij om hem te adopteren. Tot hij beschikbaar werd op de site Ikzoekbaas, met de woorden „aangeboren aandoening”, en op Facebook met de woorden „hartafwijking”. Toen reageerde niemand meer. Zijn aandoening is dan ook een ernstige. „We zijn met hem naar een cardioloog in Amsterdam gegaan, zijn hartkamers liggen open.” En daar is niks meer aan te doen.  Hij moet zich dus niet te druk maken, is het advies van de cardioloog, want dat kan zijn hart niet aan. Zie dat maar eens uit te leggen aan een jonge herder die werkelijk uit elkaar barst van de energie en van alles wil ondernemen. „Het liefst zou je een stuk met hem willen gaan fietsen en rennen, maar dat gaat niet.” Ze proberen hem dus bezig te houden met speurtochten en spelletjes waar hij zijn hersenen in plaats van zijn lijf mee traint. Maar dat verplicht stilzitten kan hem  wel eens frustreren.  Hij springt dan tegen mensen op en wil ook nog wel eens happen. Hem loslaten durven ze bij het asiel niet aan en in een huis met kinderen wordt hij niet geplaatst. „Hij heeft iemand nodig die hem kan corrigeren, die weet hoe je een hond moet opvoeden en uitdagen”, zegt Kouwen. Ronald is dus een flinke investering voor een toekomstig baasje, terwijl zijn eigen toekomst onzeker is. Het kan namelijk zijn dat Ronald nog maar kort te leven heeft, maar het kan óók zijn dat hij nog jaren voor zich heeft. „Een baasje moet daar wel de juiste mindset voor hebben.”  Kortom: Ronald zoekt een baasje met hondenervaring, tijd, energie en aandacht.  En een baasje dat ermee kan leven dat Ronald misschien nog maar kort te leven heeft. Een baasje dat hem het beste leven mogelijk kan geven, hoelang dat mag duren.  ||https://www.nrc.nl//nieuws/2022/07/15/herder-m-met-een-teer-hartje-a4136439
2022-07-15||Prikkels tegen overprikkeling||Wat te doen als een auto wat trager optrekt? Even onder de motorkap kijken. En bij een mens? Wat helpt wanneer een mens last heeft van, bijvoorbeeld: spanning in nek en schouders, bits reageren, haperend geheugen, hakkelend praten, slecht slapen, piekeren? Schedel lichten? Zal het probleem ergens in de hersenen zitten? Charlotte Labee: Overprikkeld brein. Kosmos, 272 blz., €22,99 De genoemde, alledaagse haperingen vormen een lijst die vrijwel een hele bladzijde beslaat in het boek Overprikkeld brein, geschreven door brain balance expert Charlotte Labee. (Eerder, in 2008, verwierf zij enige bekendheid als Miss Universe Nederland.) Het boek is op een slim moment verschenen, aan het begin van de vakantietijd. Nog even snel wat lectuur inslaan: inspiratie, om los te komen van druk, druk, druk. Labee stelt een vraag in de ondertitel: ‘Hoe houd je je brein gezond en gelukkig in deze drukke, snel veranderende tijd?’ Zij belooft, ook op de omslag: ‘Meer rust en balans in 10 weken.’ Er volgen 272 bladzijden om dit doel te bereiken. Het is een informatieve en goed geschreven bundel – dat mag absoluut gezegd.  Deel één is kort, en kalm van toon: ‘Handige weetjes (...) over het brein.’ Deel vier is praktisch: tientallen tips om na te volgen in tien weken. De delen twee en drie beschrijven het probleem van mentale overprikkeling enerzijds en mogelijke oplossingen anderzijds.  Lijstjes, tekeningen en persoonlijke verhalen voorkomen dat het boek een al te hermetische indruk maakt. Aangrijpend is een passage met het persoonlijke relaas van Labee. Ze beschrijft de periode waarin zij zwanger wilde worden, wat aanvankelijk niet lukte, waarbij een operatie volgde wegens baarmoederhalskanker, waarna de zo vurig gewenste zwangerschap uitliep op een loodzware bevalling – en een maand daarna brandde haar pas gerenoveerde woonboerderij tot de grond toe af. Zie zo’n levensfase maar eens door te komen zonder overprikkeld brein. Tegelijk gaat achter de kracht van dit boek een zwakkere kant schuil. Want hoe gedegen en gevarieerd haar verhaal ook is, het leest toch ook wel als de handleiding bij een ingewikkeld motorblok. Het hele abc van de menselijke fysiologie passeert de revue, van amygdala tot en met zinktekort.  Zelfhulpboeken als deze maken de mens als individu nogal belangrijk  Het probleem van zelfhulpboeken als deze is dat ze de mens als individu nogal belangrijk maken. U heeft een probleem? U kunt het zelf oplossen! Doe dit, laat dat. Drink kruidenthee, geen koffie. Denk positief over uzelf. Wandel, mediteer. Minder schermtijd, meer seks. In theorie mag dit zo zijn, maar de praktijk van hersenen temmen en gedrag veranderen is vele malen weerbarstiger. Het zou interessant zijn wanneer Labee de kopers van haar boek omstreeks Kerst een test kon laten invullen. ‘En, hoe is uw brein er nu aan toe?’ Onverminderd overprikkeld – waarschijnlijk.  Maar ach, wat geeft het. De kopers hebben in hun zomervakantie wel een boeiend boek in handen gehad.||https://www.nrc.nl//nieuws/2022/07/15/prikkels-tegen-overprikkeling-a4136524
2022-07-15||Klacht bij mensenrechtencollege voor discriminerende antispieksoftware||Een student aan de Vrije Universiteit Amsterdam (VU) dient vrijdag een klacht in bij het College voor de Rechten van de Mens (CvdRM) voor het gebruik van antispieksoftware die haar niet herkende omdat ze zwart is. Tijdens de coronapandemie moest Robin Pocornie een tentamen maken met een lamp op haar gezicht gericht, omdat de software haar anders niet herkende. Witte medestudenten hoefden dat niet, vertelt ze in een interview met de Volkskrant. Pocornie diende de klacht samen met het Racism and Technology Center in.  De VU maakte tijdens de coronapandemie gebruik van Proctorio-software, die met een algoritme controleert of studenten frauderen bij het maken van thuistentamens. Proctorio scant de studentenpas en het gezicht van de student. Pas als het gezicht van de student herkend is, kan diegene aan het tentamen beginnen. Naast de VU maakten volgens het Racism en Technology Center tijdens de pandemie onder meer de Universiteit van Amsterdam, de Technische Universiteit Eindhoven en de Universiteit Twente gebruik van de software.  Bij Pocornie lukte het meerdere keren niet om in te loggen en zij begon daardoor later dan andere studenten aan haar tentamen. Het computerprogramma herkende haar pas toen ze op klaarlichte dag met een lamp direct in haar gezicht scheen. Ook werd ze een keer tijdens een tentamen uitgelogd omdat ze volgens de software niet aanwezig zou zijn. Tegen de Volkskrant zegt Pocornie dat ze door de software niet werd herkend als mens.  Pocornie diende eerder al een klacht in bij de VU. Ze vraagt de universiteit publiekelijk excuses te maken, geen gebruik meer te maken van de software en voortaan vooraf te controleren op mogelijke discriminerende effecten van technologie in het onderwijs. Volgens Pocornie heeft de universiteit niet genoeg met haar verzoek gedaan. Daarom dient ze nu een klacht in bij het CvdRM. Het is volgens een woordvoerder van het mensenrechtencollege de eerste keer dat het een klacht ontvangt over discriminatie door gezichtsherkenningssoftware. Tegen de Volkskrant zegt de VU „ten zeerste te betreuren dat de student stress heeft ervaren door de inzet van het systeem”. Ook zegt de universiteit dat een extern bureau onderzoek gaat doen naar klachtmogelijkheden op de VU.  Het is volgens Naomi Appelman, voorzitter van het Racism and Technology Center, al langer bekend dat gezichtsherkenning vaak minder goed werkt bij mensen van kleur. „Onderzoekers van [de Amerikaanse universiteit] MIT en Microsoft toonden in 2018 al aan dat bij drie grote aanbieders van gezichtsherkenningssoftware zwarte vrouwen in bijna 35 procent van de gevallen niet werden herkend, terwijl dit bij witte mannen in minder dan 1 procent van de gevallen fout ging.” ||https://www.nrc.nl//nieuws/2022/07/15/klacht-bij-mensenrechtencollege-voor-discriminerende-antispieksoftware-a4136521
2022-07-15||Bosbranden teisteren Zuid-Europa||Bosbranden hebben deze week duizenden hectares bos verwoest in meerdere Zuid-Europese landen, die kampen met droogte en hoge temperaturen. Portugal, Spanje, Frankrijk, Kroatië en Turkije zijn door de branden getroffen. In Gironde, een provincie in het zuidwesten van Frankrijk, is volgens de Franse kranten Le Figaro en Le Monde sinds dinsdag 5.000 hectare bos afgebrand. Tienduizend mensen zijn geëvacueerd vanwege het vuur, dat door bijna duizend brandweerlieden wordt bestreden. Festiviteiten rondom de nationale feestdag op 14 juli zijn op veel plekken aangepast of afgelast. In Portugal woeden vrijdag volgens Jornal de Notícias veertien branden, donderdagavond waren dat er nog 27. Terwijl de noodtoestand is afgekondigd, staakt een deel van de Nationale Garde om betere arbeidsvoorwaarden af te dwingen. Hulp bij bosbranden is een van de taken van de Garde. De Spaanse brandweer deelt op Twitter een stroom beelden van bosbranden verspreid over het westen van het land. Volgens de Spaanse krant El Pais hebben de vlammen ook nationaal park Monfragüe bereikt. Meer dan 6.000 hectare is verwoest, schrijft de krant op basis van lokale autoriteiten. Duizenden mensen in het zuidwesten van Turkije zijn volgens persbureau Reuters geëvacueerd nadat branden op woensdag uitbraken. Sterke winden wakkerden de brand aan, die inmiddels weer onder controle is. Vorig jaar woedden in Turkije de hevigste bosbranden ooit, waardoor 140.000 hectare bos werd weggevaagd.  Blusvliegtuigen zijn volgens Reuters ingezet om branden te bestrijden aan de kust van Kroatië. Ook hier is dat geslaagd, schrijft Novi List. De Kroatische krant citeert de minister van Binnenlandse Zaken: „We waren klaar voor het brandseizoen, de brandweer heeft goed werk geleverd. We moeten ons ervan bewust zijn dat klimaatverandering de belangrijkste verandering van de komende jaren is.”||https://www.nrc.nl//nieuws/2022/07/15/bosbranden-teisteren-zuid-europa-a4136523
2022-07-15||Lezen in de zomer: gebroken families met trauma’s in boeken over het koloniale verleden|| Een strenge, zwijgzame vrouw die weigerde aardappels te eten, zo beschrijft Tessa Leuwsha een van de schaarse jeugdherinneringen aan haar oma Fansi (1905-1979), de Surinaamse grootmoeder die ze niet wezenlijk leerde kennen toen die nog leefde. In het boek Fansi’s Stilte probeert Leuwsha (1967) het levensverhaal van haar oma, relatief kort na de afschaffing van de slavernij geboren, via interviews met haar tantes en ooms te achterhalen. Gebroken familielijnen en intergenerationeel trauma worden in het boek treffend in beeld gebracht. Wat opvalt is de heldere toon waarmee Leuwsha haar familiegeschiedenis verweeft met de impact van Nederlands kolonialisme op Suriname. Fansi’s Stilte van Tessa Leuwsha: een aangrijpende familiegeschiedenis ingebed in de maatschappelijke ontwikkelingen in Suriname. Hoe duur was de suiker? van Cynthia McLeod: Twee dochters van plantersfamilies en de tot slaaf gemaakte Mini-mini dragen het verhaal over kolonialisme in Suriname en het verzet tegen slavernij.  De Stille Plantage van Albert Helman: De Morhangs proberen tevergeefs een ‘rechtvaardige’ plantage te stichten in Suriname. Kolonialisme en de gevolgen van de Afrikaanse diaspora stonden het afgelopen jaar bij gevestigde culturele instellingen zoals het Rijksmuseum duidelijker op de agenda. Maar hoe laat je een geschiedenis zien die veelal gedocumenteerd en verteld werd vanuit het oogpunt van de machthebber? Verhalen van en over de voor het merendeel ongeletterde tot slaaf gemaakten moesten het vooral van de mondelinge overleving hebben. Schrijver Cynthia McLeod waagde zich aan een reconstructie van de periode 1765-1779 in haar succesvolle historische debuutroman Hoe duur was de Suiker? (1987), waarvoor ze vele jaren archiefonderzoek deed. Het leven op en rond de plantage in de achttiende eeuw komt knap tot leven. Minder bekend is het literaire werk van de schrijver en politieke duizendpoot Albert Helman (1903-1996), een tijdgenoot van Leuwsha’s grootmoeder. In tegenstelling tot oma Fansi behoorde hij tot de Surinaams-Nederlandse elite, maar ook Helman plaatst in zijn roman De Stille Plantage (1931) kanttekeningen bij het heersende narratief over het Nederlandse kolonialisme in zijn tijd. De ontmenselijking van de tot slaaf gemaakten waardoor de uitbuiting in stand werd gehouden, komt duidelijk naar voren. Tessa Leuwsha: Fansi’s Stilte.  Olympus,  224 blz., €15 Cynthia McLeod: Hoe duur was de suiker? Conserve, 304 blz., €21,99 Albert Helman:  De Stille Plantage. Niet meer leverbaar. Correctie woensdag 27 juli 2022: onder een eerdere versie van dit artikel stond dat het boek Hoe duur was de suiker? Van Cynthia McLeod verkrijgbaar is bij Leeslicht, voor 13,50 euro: dat is de hertaalde versie, die korter en toegankelijker is dan het oorspronkelijke, door Uitgeverij Conserve uitgegeven boek. Het boek De Stille Plantage van Albert Helman is in tegenstelling tot wat de verwijzing naar het boek deed vermoeden niet meer leverbaar. Onderaan dit artikel zijn die correcties verwerkt.||https://www.nrc.nl//nieuws/2022/07/15/gebroken-families-met-traumas-in-boeken-over-het-koloniale-verleden-2-a4136445
2022-07-15||Curaçao handelde onrechtmatig bij opvang gevluchte Venezolanen||Curaçao heeft onrechtmatig gehandeld bij het vasthouden van ongedocumenteerde Venezolanen. Dat heeft de rechtbank in de hoofdstad Willemstad donderdag besloten na een kort geding, melden persbureau ANP en NOS. De vluchtelingen hadden te maken met een strenger regime dan reguliere gevangenen. Dat is ontoelaatbaar volgens de rechter en een schending van de mensenrechten onder het Europees Verdrag van de Rechten van de Mens. Het kort geding was aangespannen door tien Venezolanen, vier vrouwen en zes mannen. De vrouwen waren voor de behandeling van de zaak al in vrijheid gesteld. De rechter heeft donderdag bepaald dat de mannen ook per direct vrij moesten komen. Ze zaten sinds 31 mei vast.  De rechter is voor de uitspraak gaan kijken in de cellen in de SDKK-gevangenis. De ongedocumenteerden zouden daar achttien uur per dag in „benauwde en donkere” cellen moeten doorbrengen. Ook waren er nauwelijks recreatiemogelijkheden en was er geen zinvolle dagbesteding mogelijk. De Venezolanen werden in het cellenblok van de gevangenis vastgehouden omdat een nieuwe opvang voor ongedocumenteerden nog niet klaar is.  Mede door de economische problemen in Venezuela ontvluchtten de afgelopen jaren tienduizenden mensen hun land richting de Caraïbische eilanden, waar ze vaak worden vastgezet. Mensenrechtenorganisatie Amnesty International vroeg in een rapport eerder al aandacht voor de situatie van de ongedocumenteerden in Curaçao. Migranten zouden onder druk worden gezet om akkoord te gaan met uitzetting naar Venezuela en slechts beperkt toegang hebben tot juridische hulp. Amnesty baseerde die conclusies destijds onder meer op een bezoek aan de cellen en gesprekken met 22 gevluchte Venezolanen. Onder hen waren enkele minderjarigen, die zeiden bij hun aanhouding mishandeld en gescheiden te zijn van gezinsleden. Een paar kinderen zouden zelfs het land zijn uitgezet zonder dat hun ouders daarvan op de hoogte werden gesteld. Amnesty stelde dat Nederland indirect heeft bijgedragen aan mensenrechtenschendingen door steun te verlenen. Nederland heeft daarop begin dit jaar financiële steun aan Curaçao voor onder meer bijstandsverzoeken van gevluchte Venezolanen tijdelijk opgeschort, omdat de „bejegening van vreemdelingen” op cruciale aspecten tekortschiet.||https://www.nrc.nl//nieuws/2022/07/15/curacao-handelde-onrechtmatig-bij-opvang-gevluchte-venezolanen-a4136520
2022-07-15||Een kamikaze, een zandstorm en een vloedgolf: als het weer de geschiedenis verandert||Natuurlijk, de geschiedenis wordt gevormd door grote krachten: ideologieën, sociale ontwikkelingen en grote mannen en vrouwen. Maar soms krijgt de historie een allesbepalende wending door stom toeval: een flinke storm op het juiste moment. Vijf voorbeelden: van 2000 voor Christus tot 1944. Rond 1900 v.Chr. was sprake van extreme regenval in het gebied waar keizer Yu de Grote zijn prestaties had geleverd Het lijkt of elke cultuur zijn eigen zondvloedverhaal heeft. Uit de Bijbel kennen we de geschiedenis van Noach en zijn ark. De belevenissen van deze dierenverzamelaar lijken verdacht veel op die van Utnapishtim, een inwoner van Mesopotamië wiens verhaal voor het eerst werd opgeschreven in 2600 v.Chr. Beide legendes gaan waarschijnlijk terug op dezelfde bron, maar dat geldt niet voor de worsteling met het water van Yu de Grote, de eerste Chinese keizer. De studie van het weer is een wetenschap op zich, maar de weergoden hebben ook invloed op tal van andere vakgebieden. Van Yu’s bestaan zijn geen archeologische bewijzen. Als rond 1000 v.Chr. voor het eerst over hem geschreven wordt, liggen zijn daden al vele eeuwen in het verleden. Het verhaal wil dat Yu erin slaagde een catastrofale overstroming van de Gele Rivier te temmen, door het wassende water in kanalen weg te leiden. Op deze manier schiep hij orde uit chaos – en verwierf hij het recht op de heerschappij. In 2016 publiceerden wetenschappers uit China en de Verenigde Staten een artikel in Science waarmee ze het verhaal van Yu uit de mythologie de geschiedenis in sleepten. Ze hadden archeologisch, seismologisch en geologisch onderzoek gedaan en concludeerden daaruit dat er rond 1922 v.Chr. een gigantische overstroming had plaatsgevonden in het gebied waar Yu zijn prestaties op het gebied van watermanagement had geleverd. Volgens de onderzoekers had een aardbeving voor een aardverschuiving gezorgd die als een dam in de Gele Rivier terecht was gekomen. Toen het daarna bijzonder hard ging regenen, brak de dam en overspoelde het water honderden kilometers stroomgebied van de rivier. Het artikel werd met lof ontvangen, maar er was ook kritiek. De onderzoekers zouden te vergaande conclusies hebben getrokken uit hun gegevens. De afgelopen jaren is echter aanvullend onderzoek gedaan – door andere wetenschappers – dat aantoont dat er rond 1900 v.Chr. sprake was van extreme regenval in dit gebied, vooral in de zomer. Dit betekent natuurlijk nog niet dat het verhaal van Yu de Grote in historische zin ‘waar’ is, maar het lijkt er sterk op dat er rond het vermeende begin van zijn heerschappij inderdaad sprake was van erg nat weer. Het smoesje van de vreselijke woestijnwind belandde via Herodotus in de geschiedenisboekjes Een ongeluk komt nooit alleen. Ook niet voor Cambyses, koning van Perzië en farao van Egypte. We schrijven 522 v.Chr. en Cambyses dacht dat hij na een succesvolle militaire campagne heel Egypte aan zich onderworpen had, toen hem vanuit twee kanten slecht nieuws bereikte: in Perzië deed zijn broer een greep naar de macht, terwijl in de Libische woestijn, bij de Dakhla Oase, de Ammoniërs in opstand waren gekomen. Cambyses ging naar huis om zijn troon te bevechten, terwijl hij een leger van 50.000 man de woestijn in stuurde om daar orde op zaken te stellen. De Griekse schrijver Herodotus (485-425 v.Chr.) noteerde in zijn Historiën wat er hierna gebeurde: „Zo ongeveer halverwege de Oase en hun land, zouden de Perzen juist toen ze ’s morgens aan het eten waren, door een verschrikkelijk harde woestijnwind zijn overvallen en zodoende onder het zand zijn bedolven.” Deze ongelukkige heerschaar is de geschiedenis ingegaan als ‘Het verloren leger van Cambyses’, en heeft een grote aantrekkingskracht uitgeoefend op archeologen en avonturiers. Onder andere de Hongaarse graaf László Almásy (bekend van boek en film The English Patient) en de Britse militair en durfal Orde Wingate waagden een poging – zonder succes. De meest recente expeditie is van 2009, toen een Italiaans team meldde dat ze lichamelijke resten en een bronzen dolk en pijlpunten hadden gevonden in het zand, op een ‘alternatieve route’ richting de oase. Hier zou het leger van Cambyses begraven liggen. Omdat ze hun vondst alleen deelden via een documentaire en niet in een peerreviewed publicatie, vond dit betoog binnen de wetenschap weinig weerklank. Het laatste woord is voorlopig aan de Leidse hoogleraar egyptologie Olaf Kaper. Hij presenteerde in 2014 een nieuwe theorie, na onderzoek bij de Dakhla Oase. Daar trof hij tempelstenen aan met opschriften over een farao Petoebastis, die een opstand tegen de Perzen ontketende en erin zou slagen de hoofdstad Memphis te bereiken. Het is eenvoudig, denkt Kaper: Petoebastis was erin geslaagd het leger van Cambyses te verslaan en om deze genante nederlaag te verhullen, verzonnen de Perzen het verhaal van de zandstorm. Dat smoesje belandde via Herodotus in de geschiedenisboekjes. Dat zo’n extreme storm tot twee keer toe de natie redt, is wel heél toevallig Laten we het eens overzees proberen. Dat moet de Mongoolse veroveraar Koeblai Khan (1215-1294) gedacht hebben toen hij vanuit Peking, waar hij hof hield, zijn blik wendde richting Japan. In 1274 zette een Mongoolse vloot koers naar Japan: 900 schepen en 40.000 man. De Japanse samoerai boden dapper weerstand, maar slaagden er op 19 november niet in de landing te voorkomen. Een dag later gebeurde er een wonder: de weergoden grepen in. Een zware tyfoon vernietigde een groot deel van de Mongoolse vloot. De restanten vluchtten naar China. Koeblai waagde in 1281 een nieuwe poging, nu in de winter, zodat de kans op een storm kleiner was. Zijn plan leek te werken, want de vloot kon ongestoord 140.000 man overzetten. De Japanners hadden echter hun verdediging versterkt. Er ontstond een patstelling rond het bruggenhoofd, die op 14 augustus doorbroken werd toen een tyfoon de helft van de voor anker liggende vloot vernietigde. Opnieuw had de kamikaze, de wind van de goden, zich aan Japanse zijde geschaard. De Mongolen zouden nooit terugkeren. Dat zo’n extreme storm tot twee keer toe de natie redt, is wel heél toevallig, maar archeologisch onderzoek bevestigde eind twintigste eeuw de ondergang van de Mongoolse vloot. Restte de vraag: gebeurde dat door een storm of door een tsunami? Onderzoek aan sedimenten toont aan dat er aan het eind van de dertiende eeuw fikse stormen door dit gebied zijn getrokken. Het sediment komt overeen met het beeld dat je zou verwachten van een kamikaze in een kustgebied. De man die de post naar Amsterdam bracht, stuitte op de hei bij Hilversum tot zijn verbazing op een legermacht Een staatsgreep, dat was wat stadhouder Willem II voor ogen had in de zomer van 1650. Willem, de zoon van Frederik Hendrik, vond dat de Hollandse regenten opzij gezet moesten worden. De Staten van Holland wilden namelijk een groot deel van het leger afdanken nu de Tachtigjarige Oorlog voorbij was. Willem wilde echter een groot leger behouden, om roem op het slagveld te vergaren. Nadat Willem II met het verspreiden van nepnieuws Amsterdam in diskrediet had gebracht – hij liet een pamflet drukken met het verhaal dat de stad samen met Engeland een aanval wilde doen op de andere gewesten van de Republiek – trok een leger onder bevel van Willem Frederik van Nassau-Dietz eind juli 1650 op naar Amsterdam. Het idee was de stad bij verrassing in te nemen. Al snel ging het mis, lezen we in een verslag over ‘de Aanslag op Amsterdam’. „In de nabijheid van Hilversum werden de ruiters door het onweer overvallen. Het werd zoo geweldig donker dat zij zelfs op het vlakke veld geen hand voor oogen konden zien. Bij het zoeken in de duisternis naar de weg, raakten de compagnieën elkaar kwijt.” Terwijl de eenheden van de prins van Oranje over de hei doolden, reed Evert Lambertzen langs. Hij bracht de post van Hamburg naar Amsterdam en stuitte tot zijn verbazing op een legermacht. Omdat behalve de bevelhebber niemand wist waarom ze op weg waren naar de stad, lieten de soldaten Lambertzen passeren. Die vertelde bij aankomst meteen wat hij gezien had, waarop burgemeester Bicker de poorten sloot en de schutterij liet uitrukken. Hij dacht dat het om een bende plunderende soldaten ging, maar voorkwam op deze manier de staatsgreep van Willem II. De stadhouder, die dezelfde dag nog het slechte nieuws ontving, „altereerde soo schrickelijk, dat hy van de tafel op stont, ende de brief met voeten trampte”. Willem stierf later dat jaar, op 24-jarige leeftijd, aan de pokken. Als generaal Eisenhower het advies van Irving Krick had opgevolgd, was de landing in Normandië uitgelopen op een ramp Het was de moeilijkste beslissing uit de loopbaan van generaal Dwight D. Eisenhower. Op 4 juni, om vier uur ’s ochtends, moest hij de knoop doorhakken: ging de geallieerde landing in Normandië door op 5 juni, zoals gepland, of moest de invasie worden uitgesteld vanwege de slechte weersvoorspelling? Zijn hoofdmeteoroloog James Stagg kwam met een analyse van de voorspellers in drie verschillende stations: een storm zou een veilige landing op de 5de onmogelijk maken. Eisenhower luisterde naar de kenners, en stelde de amfibische operatie uit. De volgende dag had Stagg beter nieuws: op 6 juni zou er enkele uren gunstig weer zijn. De geallieerde opperbevelhebber zette het sein op groen. De landing werd een succes en 6 juni zou als D-Day de geschiedenis ingaan. Wat Eisenhower niet wist, was dat er achter de schermen slaande ruzie was tussen de meteorologen. Dit conflict knetterde na de oorlog nog decennia lang door, toen de betrokkenen in boeken de lof over de cruciale prognose naar zich toe wilden halen. De Amerikaan Irving Krick maakte het daarbij het bontst. Hij deed aan ‘analoog voorspellen’: voor een weersituatie zocht hij in de meteorologische archieven naar gelijksoortige omstandigheden. Hij bekeek dan welk soort weer het vaakst volgde. Dat weer voorspelde hij dan. Dit was geen onbekende methode, maar hij schoot nu schromelijk tekort. Krick voorspelde namelijk voor 5 juni goed weer. Voor de dag erna deed hij hetzelfde, maar als Eisenhower zijn advies had opgevolgd, was de landing uitgelopen op een ramp. Dat weerhield Krick er niet van na de oorlog te claimen dat de invasie doorgang had gevonden, omdat hij de juiste doorpakmentaliteit had gehad, in tegenstelling tot die voorzichtige Britten. Aan de andere kant van de discussie bevond zich de Noor in Britse dienst Sverre Petterssen. Hij had in Noorwegen en bij MIT in de VS de eerste stappen gezet in het analyseren van de straalstroom. Petterssen zag niets in een landing op 5 juni. Ook over 6 juni had hij zijn twijfels, maar de chef van zijn weerstation stemde uiteindelijk mee met de Amerikanen en een ander Brits team, werkzaam op de admiraliteit. Uiteindelijk had niemand het helemaal goed. Een lagedrukgebied bij de Shetlandeilanden zou volgens alle drie de teams wegtrekken naar het noordoosten. In plaats daarvan zakte het echter naar het zuidoosten, richting de Noordzee. Dit leidde tot slechter weer op 6 juni, maar zorgde er ook voor dat andere lagedrukgebieden een paar dagen op afstand werden gehouden. Daardoor konden in de dagen na D-Day moeiteloos versterkingen worden aangevoerd. Het ging pas mis tussen 19 en 22 juni, toen stormen de kunstmatige havens van de geallieerden zwaar beschadigden.||https://www.nrc.nl//nieuws/2022/07/15/een-kamikaze-een-zandstorm-en-een-vloedgolf-als-het-weer-de-geschiedenis-verandert-a4136522
2022-07-15||Met hun infectieziektenspel nemen twee studenten het op tegen onwetendheid||De eerste kennismaking met Mr. Black en Mr. White is best intimiderend. Gewapend met gasmaskers, een laboratoriumjas en steriele handschoenen begroeten zij hun gast in het lunchlokaal van PLNT, een verzamelgebouw voor jonge start-upbedrijven in de binnenstad van Leiden. Maar als de maskers afgaan komen er twee vriendelijke jongemannen tevoorschijn, ieder met een volle baard en overlopend van enthousiasme. Rafael Jezior (29) en Dennis de Beeld (24) zijn masterstudenten life science & technology aan de Leidse universiteit en hebben samen het bordspel ImmunoWars ontwikkeld. Hun imponerende alter ego’s horen bij het spel dat gaat over infectieziekten en geneesmiddelen daartegen. In maart kwam het uit, maar daaraan gingen ruim twee jaar voorbereiding  vooraf. „We hebben in totaal rond de zesduizend uur aan het spel besteed met z’n tweeën”, zegt Dennis. Rafael Jezior (29), mister Black, noemt zichzelf een levenslange gamer. Houdt van voetbal, festivals en muziek. „Ik drum op alle oppervlakken die ik tegenkom.” Dennis de Beeld (24 jaar), mister White, houdt ook van gamen. „Een dag niet gepingpongd is een dag niet geleefd, dan heb ik de actieve minuten op mijn Fitbit niet gehaald.” Hoe kwamen jullie op het idee om zo’n spel te gaan maken? Dennis: „In 2019 deden we onze bachelor op de universiteit hier, bij dezelfde studie waar we nu de master van doen. Die gaat over cellen, microbiologie, dna en een beetje farmacie. We houden allebei van gamen en tijdens een biertje bedachten we dat we een spel wilden spelen dat te maken had met de studie, waarin immuunsystemen tegen infectieziekten strijden. Maar dat bestond nog niet, dus dachten we: dan maken we het zelf maar. In korte tijd hadden we al heel veel kaartideeën met ziektes bedacht: tuberculose, polio, hiv. We knipten papieren kaartjes en tekenden met potlood, en toen zijn we gaan testen of het werkte. „Even later hadden we ook een mystery virus kaartje gemaakt, met het idee: er komt vast nog weleens ergens een nieuwe ziekte tevoorschijn. Dan heb je alvast een kaartje dat van alles kan zijn. En korte tijd later kwam er dus echt een mysterieus virus in Wuhan opduiken.” Rafael: „Afhankelijk van aan wie je het vraagt hebben wij de coronapandemie voorspeld of veroorzaakt. Mr. Black wil het liefst de hele wereld infecteren en Mr. White wil dat voorkomen.” Mensen begrepen niet wat een virus was, wat een vaccin inhield Dennis de Beeld  Is er door coronapandemie en de uitbraak van apenpokken meer interesse gekomen voor jullie spel? Rafael: „Het is heel lullig om te zeggen, maar dit is wel een geluk bij een ongeluk geweest voor ons. In één keer is de hele wereld bezig met het concept van een virus, iets waar mensen daarvoor bijna nooit over nadachten. Dus dat heeft ons verhaal inderdaad wel makkelijker gemaakt om te vertellen.” Maar er zijn toch ook mensen die er juist niets van willen weten? Dennis: „Later, toen we met corona merkten dat er heel veel weerstand was tegen coronamaatregelen – mensen begrepen niet wat een virus was, wat een vaccin inhield – dachten we: misschien kunnen wij echt een goede impact maken door met dit spel heel behapbaar wetenschappelijke informatie naar mensen te verspreiden. Rafael: „Ja, dat wantrouwen is de laatste jaren extreem op tilt geslagen, mede door covid. Eén van de grote redenen dat dit kan blijven broeden in je hoofd is onwetendheid. Dat leidt tot angst, angst leidt tot wantrouwen en wantrouwen leidt tot weerstand. Je kunt proberen de weerstand met logische argumenten tegen te gaan, maar dan ben je eigenlijk alleen maar symptomen aan het bestrijden. Dus hebben wij besloten – nu we het spel toch aan het ontwikkelen waren – de focus iets meer op de wetenschappelijke inhoud te leggen, om bij de wortel al de onwetendheid eruit te kunnen trekken. „Vrienden van ons hebben we jarenlang verteld over onze studie, waarbij dat het ene oor in en het andere weer uitging. We hoefden echter maar één potje ImmunoWars te spelen en opeens begonnen ze termen te noemen, ze herkenden cellen en wisten wat die deden.” De meeste mensen zijn totaal niet op de hoogte van wat er überhaupt gebeurt Rafael Jezior  Hoe werkt het spel? Wat is het doel? Dennis: „Zoals je ziet zitten er kaartjes van allerlei gevaarlijke infectieziekten in de doos. Hier heb je bijvoorbeeld een kaartje van triple E, een ziekte die maar weinig mensen kennen. Het staat voor eastern equine encephalitis. Op het kaartje is aangegeven hoe moeilijk het te genezen is. In dit geval supermoeilijk, hier kom je eigenlijk niet vanaf. Met een ander symbooltje is de besmettelijkheid aangegeven, hier: niet besmettelijk. „Waar het bij de meeste spellen draait om: vind de zwakste schakel en maak hem dood, kan in ImmunoWars de zwakste schakel ebola hebben. Als je daar te dicht in de buurt komt, kun je zelf ook ebola krijgen. Dus je moet ook strategisch nadenken, wil ik diegene nog natrappen om hem dood te maken?” „ImmunoWars is bedoeld om te leren welke ziektes er bestaan en wat je eraan kunt doen. Er zitten ook technieken in die eigenlijk heel nieuw zijn, zoals 3D-geprinte gepersonaliseerde medicijnen, waar exact de juiste hoeveelheid medicijn in zit, waardoor je minder bijwerkingen krijgt.” Hoe komen jullie aan nieuwe informatie? Dennis: „Tijdens de colleges hebben we heel veel dingen opgeschreven, met telkens het idee: hier kunnen we een kaart van maken. En zo proberen we met de wetenschappelijke sector mee te varen. En natuurlijk lezen we ook populair-wetenschappelijke bladen als New Scientist en C2W waar soms heel coole artikelen in komen. En die doen het ook op een heel toegankelijke manier.” Rafael: „De meeste mensen zijn totaal niet op de hoogte van wat er überhaupt gebeurt en wat de nieuwste ontwikkelingen zijn. De kennis is ook heel ontoegankelijk,  wetenschappelijke publicaties zijn onleesbaar voor een gemiddeld persoon. Wij willen het spelenderwijs, op een dynamische manier aanbieden voor een heel groot publiek. „We hebben daarboven een laag van storytelling geplaatst van Mr. Black tegen Mr. White, biowapens versus medicijnen. Door middel van entertainment kunnen we een grotere groep aanspreken dan alleen wetenschappers. Zo kunnen we de serieuze sector en de lollige sector met elkaar verbinden.” We kunnen onze missie alleen goed uitvoeren als het publiek vertrouwen houdt in ons Rafael Jezior  Jullie hadden gisteren tentamen immunologie, dat zal voor jullie geen enkel probleem zijn geweest, toch? Rafael: „Het is uiteindelijk naar omstandigheden wel redelijk goed gegaan. Het was wel pittig, beetje slecht geslapen ervoor, maar uiteindelijk wel lekker afgelopen. Goed genoeg.” Dennis: „Ja, jij hebt tot het einde zitten doorstrijden! Maar de opgaven in het tentamen gingen over kankervaccins. Het zou fantastisch zijn als er zo’n kankervaccin komt, dan kunnen we daar een kaart van maken. Want met ons spel willen we alle nieuwste innovaties, medicijnen, vaccins en infectieziekten communiceren.” Rafael: „Ja, dat is het mooie. De wetenschap draait op volle toeren en komt telkens met nieuwe ontdekkingen en innovatieve oplossingen. Die kunnen wij dan meteen gamifyen.” Hoe garanderen jullie dat je objectieve informatie geeft? Dennis: „Terechte vraag. We doen het niet sponsored of branded. Dus stel: Pfizer heeft een nieuw vaccin en wil dat in het spel, dan doen we dat niet. We willen alleen educatief zijn.” Rafael: „Nee, we zijn geen uithangbord. Het is heel simpel, we kunnen onze missie alleen goed uitvoeren als het publiek vertrouwen houdt in ons. Daarom is het voor iedereen het beste als wij die laag van authenticiteit erin kunnen houden.” Ik heb er nog een baby van zes maanden naast ook, dus het is wel heel hard doorwerken Dennis de Beeld  Zo’n spel laten maken is best duur, hoe hebben jullie dat gedaan? Rafael: „Een deel is eigen inbreng en vorige zomer hebben we ook een crowdfundingcampagne gehouden. Die is goed verlopen; we hebben 140 procent van ons beoogde doel behaald. Er waren ook een aantal bedrijven die het mooi vonden wat wij deden en bij voorbaat bijvoorbeeld al vijftig spellen bestelden. Ze betaalden vooraf, zodat we daardoor al wat geld hadden om wat prototypes te produceren en wat marktonderzoek te doen.” Dennis: „We doen ook mee aan een samenwerking tussen het LUMC en de Rabobank en dit gebouw, PLNT. Die bieden kleine start-ups en ondernemende studenten die bijna of onlangs afgestudeerd zijn een heel zachte lening. Dan heb je in ieder geval een beetje liquiditeit, en daardoor konden we dus ook de eerste druk van het spel realiseren. Daarom moesten we ook een bedrijf oprichten, de opbrengst moest ergens gestort worden en de lening moest op iemands naam staan. Dus ja, dat kan er nog wel bij naast je studieschuld.” Verdienen jullie er al wat mee? Rafael: „Nou, we hebben nog geen winst gemaakt. Wel winst uit de passie. Maar financieel gezien is het flink beuken. We gaan heel veel naar netwerkevenementen en conferenties, tijdens de Museumnacht Leiden hadden we bijvoorbeeld een kraampje in Rijksmuseum Boerhaave. We zijn er al voltijds mee bezig maar nu moeten we nog zorgen dat het zich zodanig uitbreidt dat we onszelf wat loon kunnen uitbetalen. Het is een kwestie van een lange adem hebben.” Dennis: „Ja, ik heb er nog een baby van zes maanden naast ook, dus het is wel heel hard doorwerken. Nu hebben we hiernaast nog een bijbaan, van zestien uur in de week, zodat er nog brood op de plank is en we nog een eitje kunnen kopen, haha. Maar we hopen dat het uiteindelijk een volledige baan voor ons kan worden.” „Krijg de klere!” is een krachtterm die zeker over tafel mag vliegen tijdens het spelen van ImmunoWars. Met een speelkaart geef je je tegenstander zo een infectie met Vibrio cholerae. De cholerabacterie blijft de tegenstander vier beurten lang plagen met overgeven, diarree en ernstige dehydratie. Zo’n infectie kost hem levenspunten, en als die helemaal op zijn gaat de tegenstander definitief dood. ImmunoWars is een bordspel voor spellenveteranen. Wie het voor het eerst speelt moet de handleiding nauwgezet lezen, want de vele regels, subregels en uitzonderingen maken het flink ingewikkeld. Maar die complexiteit draagt ook behoorlijk bij aan de spelvreugde, waardoor de speler die binnen twee beurten zo goed als zeker aan hondsdolheid gaat sterven, toch opeens nog een kans krijgt door het trekken van een bijzondere genezende kaart. Spelenderwijs kom je veel te weten over infectieziekten, het immuunsysteem, preventiemiddelen en geneesmogelijkheden.  De ruime hoeveelheid van 108 unieke speelkaarten houdt het verrassend en veelzijdig. Het spel is zelfs nog uit te breiden met een apart verkrijgbare set 18-plus kaarten, de soa-boosterpack, waarin allerlei geslachtsziekten de gezondheid van de spelers bedreigen.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/15/met-hun-infectieziektenspel-nemen-twee-studenten-het-op-tegen-onwetendheid-a4136519
2022-07-15||Vier gewonden, onder wie drie kinderen, bij steekpartij in Dordrecht||Door een steekpartij in Dordrecht zijn in de nacht van donderdag op vrijdag vier gewonden gevallen. Drie van hen zijn kinderen jonger dan tien jaar, laat de politie weten. De andere gewonde is een 53-jarige man. Een 39-jarige vrouw is aangehouden als verdachte.  Alle slachtoffers zijn naar het ziekenhuis overgebracht. Of het om een gezin gaat, is niet bekend. „Maar het ziet er naar uit dat het gaat om een incident in de huiselijke sfeer”, zegt de politie tegen persbureau ANP. Burgemeester Wouter Kolff van Dordrecht laat via Twitter weten geschrokken te zijn van het steekincident. „De impact is altijd extra groot als er kinderen zijn betrokken. Laten we hopen op positief nieuws over ieders letsel.” Correctie (15 juli 2022): In een eerdere versie van dit bericht stond dat er vijf gewonden waren. Dit klopt niet, het zijn er vier. Dat is hierboven aangepast.||https://www.nrc.nl//nieuws/2022/07/15/vijf-gewonden-waaronder-drie-kinderen-bij-steekpartij-in-dordrecht-a4136517
2022-07-15||Pandemie zorgde wereldwijd voor enorme terugval in vaccinatie kinderen||Vorig jaar hebben wereldwijd zo’n 25 miljoen kinderen vaccins gemist die beschermen tegen levensbedreigende ziekten. Het gaat om twee miljoen kinderen meer dan in 2020 en zes miljoen meer dan in 2019. Dat blijkt uit cijfers van de Wereldgezondheidsorganisatie (WHO) en Unicef die vrijdag zijn gepubliceerd.  Het is volgens Unicef de grootste daling van de vaccinatiegraad bij kinderen in ongeveer dertig jaar. „Dit is alarmfase rood voor de gezondheid van kinderen. We zijn getuigen van de grootste aanhoudende daling in een generatie”, laat Unicef weten in een persbericht. De dekkingsgraden zijn terug op niveaus die sinds het begin van 2000 niet meer zijn gezien. De oorzaak van de daling in vaccinaties is volgens de VN-kinderorganisatie de focus die in 2021 op de Covid-19-vaccinatiecampagnes lag. Maar ook de druk op de gezondheidszorg en de verslechterde economie speelden mee. Hierdoor herstelden andere vaccinatiecampagnes minder snel, wat ervoor zorgde dat de situatie in 2021 kon verslechteren. „De gevolgen zullen in levens worden gemeten”, zegt Catherine Russell, uitvoerend directeur van Unicef. „Terwijl vorig jaar een pandemische kater werd verwacht als gevolg van Covid-19-verstoringen en lockdowns, zien we nu een aanhoudende daling. Covid-19 is geen excuus.” De vaccinatiegraad daalde in elke regio, blijkt uit de cijfers, die gebaseerd zijn op data over vaccinaties tegen onder andere tetanus, difterie, kinkhoest en mazelen. Voor veel van deze ziektes moet meer dan 90 procent van de kinderen gevaccineerd zijn om uitbraken te voorkomen. De cijfers zijn berekend met behulp van gegevens van nationale zorgstelsels in 177 landen. In de afgelopen maanden zijn al toenames gemeld in het aantal besmettingen met ziekten die door vaccinaties kunnen worden voorkomen. Zo is er in Afrika dit jaar een toename van 400 procent van het aantal gevallen met mazelen. ||https://www.nrc.nl//nieuws/2022/07/15/who-pandemie-zorgde-voor-enorme-terugval-in-vaccinatie-kinderen-a4136515
2022-07-15||De macht van grote bedrijven in de Europese politiek|| Uit de Uber-files, waar internationale journalisten deze week over publiceerden, blijkt dat taxibedrijf Uber rechtstreekse toegang had tot invloedrijke mensen in de EU en de wereld. In het oog springt de rol van voormalig Eurocommissaris Neelie Kroes, die in het geheim lobbyde voor Uber. Europa-correspondent Clara van de Wiel vertelt hoe groot de macht van bedrijven is in Brussel. Welke risico’s brengt dat met zich mee?||https://www.nrc.nl//nieuws/2022/07/15/de-macht-van-grote-bedrijven-in-de-europese-politiek-a4136518
2022-07-15||Welke thrillers moeten we deze zomer lezen?|| Wat zijn de beste thrillers van Nederlandse bodem? Een boek dat met kop en schouders boven de rest uit steekt is De Hollander van Matthijs Deen. De centrale vraag daarin is: wie heeft de Wadloper vermoord? In deze aflevering besproken boeken: Matthijs Deen: De Hollander. Alfabet uitgevers. Charles den Tex: De Repairclub. HarperCollins.  Marion Pauw: Vogeleiland. The House of Books.  John Kuipers: Musserts schaduw. Cargo.  Frederik Baas: Dagboek uit de rivier. Ambo|Anthos. Thomas Oldeheuvelt. Hex.  Luitingh-Sijthoff.  Vincent Merjenbergs: De Grijzen. Atlas Contact. ||https://www.nrc.nl//nieuws/2022/07/15/welke-thrillers-moeten-we-deze-zomer-lezen-a4136516
2022-07-15||Is EU wel solidair in een gascrisis?||Nu de gascrisis in Europa steeds dreigender wordt, is de vraag: hoelang houden de beloftes van onderlinge solidariteit stand? De eerste scheurtjes ontstonden  woensdag, nadat de Hongaarse regering de ‘noodtoestand’ uitriep en per augustus een verbod op de uitvoer van fossiele brandstoffen, waaronder gas, aankondigde. Zo’n verbod is in strijd met EU-wetgeving die landen verplicht tot ‘solidariteit’ bij het verdelen van gas, maar Brussel maakt zich steeds meer zorgen of dat principe standhoudt in noodsituaties. Rusland neemt Europa met gas steeds strakker in de tang, in wat inmiddels een energieoorlog wordt genoemd. Van de 27 EU-landen zijn er twaalf deels of volledig afgesloten van Russisch gas. Dat Moskou de gaskraan volledig dichtdraait, durft niemand meer uit te sluiten. De consequenties daarvan zouden gigantisch zijn – niet alleen in afzonderlijke lidstaten die fors van het gas afhankelijk zijn, maar voor de volledige Europese Unie. Bijvoorbeeld omdat de consequenties van het stilleggen van bepaalde industrieën in de gehele interne markt voelbaar zullen zijn. Maar vooral omdat in EU-landen in geval van een energiecrisis ‘solidair’ met elkaar moeten zijn en de ergste tekorten in de ene lidstaat dus door anderen moeten worden opgevangen. Concreet betekent het dat wanneer een land zijn eigen ‘beschermde consumenten’ – private huishoudens en onder meer ziekenhuizen – geen gas meer kan leveren, buurlanden moeten bijspringen. Oók als ze daarvoor de eigen industrie moeten afkoppelen. Hoe dat in de praktijk uitpakt, blijft nog gissen, zegt de aan de Universiteit van Groningen verbonden energiejurist Ruven Fleming, die zich verdiepte in de wettekst. „Solidariteit is geen juridisch concept, dus in een noodsituatie blijft de vraag: hoe dwing je het af?” Een veeg teken is dat lidstaten sinds 2018 verplicht zijn met hun buren ‘solidariteitsovereenkomsten’ te sluiten over voorwaarden rond levering en betalingen. Tot op heden zijn slechts zes van dit soort akkoorden gesloten – Nederland sloot er niet één. Fleming:  „En als er geen overeenkomst is over bijvoorbeeld de betaling, ontstaan in de praktijk allerlei problemen.” Ook Georg Zachmann, energieanalist bij denktank Bruegel, vreest voor het moment dat de Europese solidariteit echt getest gaat worden. Wat gebeurt er als Duitsland industrie zou moeten afkoppelen om gezinnen in Slowakije warm te houden? „Het is een enorm grijs gebied, met allerlei open vragen. Hoeveel gas is beschikbaar,  hoeveel heeft het vragende land precies nodig, wat wordt ervoor betaald? Uiteindelijk wordt het een heel politieke afweging.” Europese solidariteit werd de afgelopen jaren wel vaker op de proef gesteld. Bijvoorbeeld bij de verdeling van mondmaskers in het begin van de pandemie, of toen vaccins begin 2021 nog schaars waren. Het was het schrikbeeld van „egoïsme en protectionisme, gesloten grenzen en exportverboden” waar Commissievoorzitter Ursula von der Leyen onlangs naar verwees, in een oproep om dat in de gascrisis toch vooral te voorkomen.  Maar Europese solidariteit is als het gaat om gas nog veel ingewikkelder. Vooral omdat lidstaten alleen snel gas kunnen leveren aan hun directe buren. Waar je mondmaskers nog enigszins eenvoudig over de lidstaten kunt verdelen, is dat bij gas onmogelijk. En dan zijn er nog veel meer complicerende factoren, bijvoorbeeld: op hoeveel gas heeft een lidstaat in nood precies ‘recht’? Of: moet een EU-land dat zich onvoldoende heeft voorbereid daarvan de consequenties voelen? Moet Duitsland, speculeert een diplomaat, bijvoorbeeld eerst maar zijn kerncentrales weer aanzetten? En: in hoeverre moet de, op dit moment torenhoge, marktprijs van gas bij het helpen van buren nog een rol spelen? In Brussel kan de druk op Nederland toenemen om Slochteren toch weer te openen. Het zijn allemaal gaten in de bestaande Europese wetgeving, die, erkennen ook EU-ambtenaren, overduidelijk niet is gemaakt voor een situatie waarin gas voor langere tijd extreem schaars is. Fleming wijst er bijvoorbeeld op dat met de factor betaalbaarheid nergens rekening wordt gehouden. „Energiezekerheid gaat over beschikbaarheid en betrouwbaarheid, maar ook over of huishoudens het nog wel kunnen betalen. Lidstaten bedenken nu allemaal zelf maatregelen om burgers daarbij te helpen, maar als je uitgaat van solidariteit is het heel onwenselijk dat zoiets binnen Europa zo uiteenloopt.”  De Duitse minister van Economische Zaken Robert Habeck stelde afgelopen dinsdag op een persconferentie in Wenen openlijk vragen bij de bestaande EU-wetgeving, die huishoudens per definitie boven de industrie plaatst. Die wet is volgens Habeck niet gemaakt voor  „mogelijk maandenlange onderbrekingen”. In dat geval moeten ook huishoudens „hun deel bijdragen”, omdat de consequenties anders  veel te fors zouden zijn. Maar hoe kun je die besparingen bij burgers op Europees niveau stimuleren – of zelfs afdwingen? Woensdag komt de Europese Commissie met een voorzet waarin ze lidstaten onder meer aanmoedigt burgers en bedrijven financiële prikkels te geven voor het besparen op gas. Ook komt Brussel met richtlijnen over welke sectoren cruciaal zijn voor het functioneren van de interne markt en daarom voorrang moeten krijgen.  Het zijn allemaal vooral manieren om te voorkomen dat er uiteindelijk pijnlijke verdeelvraagstukken ontstaan. Over wat er gebeurt als de bodem van de voorraden straks echt in zicht is, durft nog haast niemand te speculeren. ||https://www.nrc.nl//nieuws/2022/07/15/is-eu-wel-solidair-in-een-gascrisis-a4136494
2022-07-15||Column | In Oekraïne staat ook het internationaal recht op ’t  spel||Amerikanen zijn meesters in optimistische slogans. Ambassadeur Beth van Schaack is op het State Departement belast met misdaden tegen de menselijkheid. Tijdens een gesprek over  Russische oorlogsmisdaden in Oekraïne verwees ze naar de berechting van nazi-kopstukken door het beroemde tribunaal in Duitsland. „Dit is een nieuw Neurenberg-moment”, zei ze. Een moment „waarop de internationale consensus verbluffend is”. Een ‘ambassadeur oorlogsmisdaden’ móét een optimist zijn, maar Van Schaack maakte het wel erg bont. De verdeeldheid van de wereldgemeenschap is juist verbluffend, niet de consensus. Toen Rusland uit de Mensenrechtenraad van de VN werd gezet, stemden 93 landen vóór de Amerikaanse resolutie, 24 tegen en onthielden 58 landen zich.  En een Neurenberg-moment? Oekraïne doet aan de berechting van de Russische oorlogsmisdadigers wat het kan, legde hoofdaanklager Iryna Venediktova uit aan NRC-correspondent Emilie van Outeren. Oekraïne berechtte zes Russen en er loopt nog een tiental zaken.  Oekraïne onderzoekt daarnaast 23.000 meldingen van oorlogsmisdaden, een immense taak in vredestijd, laat staan tijdens een oorlog.  En   Oekraïne ruilt Russische militairen tegen Oekraïense krijgsgevangenen – neem ze  dat maar eens kwalijk.  Een Neurenberg-moment, een overwinning van het recht op de oorlogsmisdaad, is dat al met al nog niet. Daar is het ook veel te vroeg voor. In Neurenberg oordeelden de winnaars over de vertegenwoordigers van een regime dat net verslagen was. In Oekraïne is de oorlog in volle gang  en stapelen de misdaden zich elke dag op.   Donderdag vond in Den Haag op initiatief van Nederland een internationale conferentie plaats over de vervolging van oorlogsmisdaden in Oekraïne. Die ochtend kwamen bij een Russische raketaanval op Vinnytsia,  ver verwijderd van het front in de Donbas, zeker twintig burgers om het leven. Al meteen  na de invasie  was er oog voor oorlogsmisdaden en voor de noodzaak onmiddellijk bewijzen veilig te stellen – in Syrië begon men daar pas gaandeweg mee. Naast wapenleveringen en sancties greep de westerse coalitie  in februari ook naar het recht om Rusland ter verantwoording te roepen. Internationale initiatieven buitelden over elkaar heen. De Organisatie voor Samenwerking en Veiligheid in Europa activeerde meteen een speciale onderzoeksprocedure. Na drie weken vond de OVSE „duidelijke patronen van schendingen van internationaal humanitair recht op een groot aantal terreinen”. De Amerikaanse regering gaf een van de beroemdste nazi-jagers, Eli Rosenbaum, opdracht Russische oorlogsmisdaden te onderzoeken. De EU kwam in actie, evenals de VN en ook Karim Khan, de energieke en welbespraakte hoofdaanklager van het Internationaal Strafhof in Den Haag, opende onmiddellijk een onderzoek. Khan reisde regelmatig naar Oekraïne en het Hof heeft samen met een aantal landen en het EU-agentschap Eurojust een internationaal onderzoeksteam (JIT) gevormd.   De weg naar gerechtigheid is moeizaam. Oekraïne kan alleen rechtspreken in het gebied dat niet door Rusland is ingenomen. Khans Hof heeft de handicap dat Rusland het niet erkent. Berechting van oorlogsmisdadigers in landen die niet bij een conflict betrokken zijn, is nog niet grootschalig.  De Oekraïense president Volodymyr Zelensky herhaalde in Den Haag zijn wens een speciaal Oekraïne-tribunaal, naar het voorbeeld van Neurenberg, op te richten. Minister Wopke Hoekstra (Buitenlandse Zaken, CDA), gastheer van de conferentie, zei dat Nederland de kansen voor zo’n tribunaal wil bekijken, maar waarschuwde dat het een lange en complexe route is. In Den Haag werd vooral gezocht naar een overkoepelende strategie voor al die goedbedoelde maar versnipperde kleine initiatieven.   De weg naar een Neurenberg-moment voor Oekraïne is lang en moeizaam, het einde ervan is nog net zo moeilijk te zien als het einde van de oorlog zelf. Berechting is in eerste plaats natuurlijk van belang voor slachtoffers en nabestaanden en een voorwaarde voor vrede. Maar het is ook een test voor de normen en waarden die de westerse coalitie zo hoog in het vaandel heeft.  In de grote geopolitieke confrontatie van het moment staat ook de geloofwaardigheid van de ‘westerse’ kijk op mensenrechten en internationaal recht op het spel. De Russische agressie was niet tegen te houden, de strijd tegen straffeloosheid is net pas begonnen. Meer afleveringen 
				Michel Kerres
			 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/15/in-oekraine-staat-ook-het-internationaal-recht-op-t-spel-a4136493
2022-07-15||Sudoku van vrijdag 15 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/15/sudoku-92-a4136462
2022-07-15||Column | Gelul waarvan wielerfanaten genieten||Vroeger, in Velp,  keken we ook weleens naar de Tour de France. De uitzendingen toen waren niet half zo lang als nu, waardoor je je fantasie de vrije loop kon laten. We werden hierbij geholpen door Radio Tour de France, waarin de nooit meer overtroffen verslaggever Theo Koomen een half koersverloop verzon vanaf de motor. En vlak de schrijvende verslaggevers ook niet uit, ze destilleerden uit iedere ‘knecht’ een heldenleven. Dat kan nu bijna niet meer, alles wordt tenslotte uitgezonden. Omdat wielerfanaten ook maar mensen zijn, hebben ze hun hobby een diepere betekenis gegeven. Tegenwoordig genieten ze van ‘het plan’. De winnaar is niet meer de snelste, maar degene met ‘het beste plan’. Ik schoof woensdagavond aan bij De Avondetappe, een populair wielerpraatprogamma. Er was die dag een opzienbarende etappe gereden, waarvan ik amper iets had meegekregen omdat ik met mijn dochter op een bergtop zonder wifi was gedropt. We genoten van de reclamekaravaan, het staan en het wachten op de renners. We genoten nog meer toen we weer in de auto mochten. Niemand had bewust gepland dat ik uitgerekend op die dag der dagen het journalistieke genre reportage kwam promoten, maar Dione de Graaff moest het maar doen met de riemen die ze op het Franse platteland voorradig had. Die riemen waren Rob Harmeling, een blijmoedige ex-wielrenner, Danny Nelissen, een Limburgse ex-wielrenner, en ik, geen ex-wielrenner. We verzandden in een discussie over ‘het plan van Jumbo-Visma’, een gesprek waarvan ik nooit gedacht had dat ik er ooit in terecht zou komen. Het kwam me op lelijke verwensingen van wielerliefhebbers te staan. Door openlijk te twijfelen aan ‘het plan van Jumbo-Visma’ had ik voor sommigen de hele dag verpest, voor anderen de bodem onder het bestaan weggetrokken.  Uit hoogoplopende discussies na afloop weet ik inmiddels dat het nog veel cynischer is: wielrennen is Formule 1 geworden. Alles is wetenschap en techniek. Het doel is om een ander zo snel mogelijk de verzuring in te jagen. Een topwielrenner kan aan de data in zijn stuur lezen of hij daarna nog genoeg energie heeft om zijn ‘plan’ uit te voeren. Als dat lukt,  wordt hij door ex-wielrenners op televisie om zijn plan geprezen. Als het niet lukt is zijn plan mislukt. Wielerfanaten genieten van dit gelul. Als het al een plan was om dat pleziertje te verpesten, dan heb ik daar geen spijt van. Ik ga met een schoon geweten op vakantie. Eerst all-inclusive  naar Turkije, daarna naar de groene gebieden rondom Arnhem. Als het me daadwerkelijk lukt om uitgerust terug te komen, zal ik zeggen dat het een plan was, dan ben ik een winnaar.||https://www.nrc.nl//nieuws/2022/07/15/een-plan-a4136456
2022-07-15||Column | Omgekeerde vlaggetjesdag||Als nuchtere Hollander dacht ik dat ik weinig op had met volksliederen, vlaggengezwaai en dergelijke aanstellerij. Waarom bezorgen die omgekeerde vlaggen aan viaducten me dan toch een ongemakkelijk gevoel? Sommigen reageren erop alsof het gewurgde mopshondpuppy’s zijn die aan de spijlen bungelen, anderen horen er meteen de laarzen van een nieuw internationaal fascisme bij stampen. Bij mij alleen dat ongemak: oei, dit is wel erg kras.  De agressie die ervan uitgaat komt door de suggestie dat er niet alleen een vlag geplant is, maar er ook eentje is veroverd en omvergeworpen. Op een instinctief, niet gearticuleerd niveau straalt die vlag uit: wij verwerpen de democratie en de rechtsstaat. Rij een dorp in als Hazerswoude, met tientallen protestvlaggen met tiewraps aan de lantaarnpalen van de toegangswegen, en iets archaïsch in je brein fluistert: geannexeerd.  Dat het op z’n kop hangen van een lapje stof als agressieve schennis kan voelen, zegt iets interessants over onze soort. Wij, dieren die denken en voelen in symbolen, willen ons verbinden met iets wat het individuele leven overstijgt en een thuisgevoel geeft.  Hoe groter en ongrijpbaarder de wereld, hoe sterker de neiging om die identificatie dichter bij huis te zoeken. We zijn niet kosmopolitisch Europees, maar Zeeuws-Vlaams, Fries, Toscaans, Andalusisch, Bretons. Sinds vier jaar bestaat er een officieuze Achterhoekvlag. De regenboogvlag kreeg nieuwe kleuren en driehoekjes. De vlaggenweverijen draaien overuren om al die hunkering te stillen naar symbolische plekjes om bij thuis te kunnen komen.  Het plompverloren presenteren van de beruchte stikstofreductiekaart was een aanslag op wat in de psychologie bekendstaat als ‘belongingness’, de diepgewortelde menselijke behoefte om ons met onze omgeving te verbinden. Hoe is het mogelijk dat daar geen oog voor is geweest? Vorige week belandde ik op het feestje in Nieuwspoort ter afsluiting van het parlementaire jaar. Vrijwel iedereen die ik er sprak bleek ‘iets’ te doen met communicatie of voorlichting. Zo veel communicatie-experts, en het dan toch klaarspelen om de boodschap op de slechtst denkbare manier te brengen: als droog dictaat, kille cijfertjes, zonder uitgewerkt plan hoe het verder moet.   De meeste ambtenaren in Nieuwspoort deugden. Vrijwel allemaal waren het nuchtere, hoogopgeleide dertigers, die je gemakkelijk kon voorstellen als hijser van een regenboog- of Oekraïnevlag. Maar hun taal, die van tekenaars en ingenieurs, stuitte op een irrationeel, aan religie verwant instinct. Nee, ik zwaai vrijdagmiddag niet mee, zoals de boeren willen, met zakdoek en omgekeerde vlag. Maar ik snap wel waarom hij er zo bij hangt. ||https://www.nrc.nl//nieuws/2022/07/15/omgekeerde-vlaggetjesdag-a4136512
2022-07-15||Uber aangeklaagd  in de VS voor seksueel geweld door chauffeurs||Taxidienst Uber is door 550 vrouwen in de Verenigde Staten aangeklaagd voor seksueel geweld door chauffeurs. Uber is volgens de vrouwen nalatig in het aanpakken van dit geweld. Dat meldden Amerikaanse media woensdag. De vrouwen dienden de aanklacht in bij de rechtbank van San Francisco, waar het hoofdkantoor van de taxidienst gevestigd is.  Een aantal Uber-chauffeurs wordt ervan beschuldigd vrouwelijke passagiers te hebben ontvoerd, misbruikt, mishandeld, verkracht, te hebben opgesloten, gestalkt, lastiggevallen of anderszins aangevallen. Om hoeveel chauffeurs het precies gaat is niet duidelijk. Volgens de advocaten  vond het seksueel geweld plaats in verschillende Amerikaanse staten. Uber zou volgens de aanklacht al in 2014 hebben ontdekt dat sommige chauffeurs vrouwelijke passagiers misbruiken en verkrachten. Uit Amerikaanse veiligheidsrapporten van het bedrijf blijkt dat er in 2017 bijna zesduizend meldingen binnenkwamen van seksueel geweld. In 2019 waren dat er bijna vierduizend en in 2020 bijna duizend, waarvan 141 meldingen van verkrachting. Het bedrijf zou de achtergrond van nieuwe chauffeurs volgens de aanklagers niet goed controleren en weigeren meldingen van seksueel geweld aan de politie door te geven. Uber lijkt de groei van het bedrijf belangrijker te vinden dan de veiligheid van passagiers, stellen zij. De taxidienst zou liever snel nieuwe chauffeurs aannemen en daarom een grondige controle verzaken. Volgens Adam Slater, oprichter van het advocatenkantoor dat de vrouwen vertegenwoordigt, moet Uber onder meer camera’s in de auto’s verplichten, de achtergrond van de chauffeurs beter  controleren en een waarschuwingssysteem instellen voor wanneer een bestuurder van de route afwijkt. Uber zou deze veiligheidssuggesties weigeren in te voeren. Naast de 550 vrouwen die Slater vertegenwoordigt, onderzoekt zijn advocatenkantoor nog minimaal 150 andere vergelijkbare zaken. (NRC) ||https://www.nrc.nl//nieuws/2022/07/15/rechtszaak-uber-aangeklaagd-in-de-vs-voor-seksueel-geweld-door-chauffeurs-a4136499
2022-07-15||Wat vindt NRC | Magische telescoop  in een ijskoud  en eindeloos heelal||Vijf magische locaties sleept de aarde met zich mee, in zijn razende cirkelgang van 30 km per seconde om de zon. Het zijn gravitatie-oases waarin het subtiele zwaartekrachtevenwicht tussen zon en aarde garandeert dat een object op die locatie altijd op een vaste afstand van de aarde blijft.  Op één van die vijf ‘Lagrange-punten’, zoals de astronomen ze noemen, dobbert nu al een paar maanden de James Webb Telescoop, op een constante afstand van bijna anderhalf miljoen kilometer van onze blauwe planeet. Aan deze opvolger van de beroemde Hubble-telescoop is dertig jaar gewerkt en 10 miljard dollar uitgegeven, door de Amerikaanse NASA en haar Canadese en Europese partners. Zo veel vertragingen en zo veel controverses troffen de Webb dat veel astronomen het maar nauwelijks konden geloven dat het enorme ding met Kerst eindelijk gelanceerd werd en er daarna zelfs in slaagde de complexe telescoopspiegel foutloos uit te vouwen op dat ‘Lagrange-punt 2’. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Deze week kon iedereen met eigen ogen zien of dat eindeloze werk en al dat geld ook iets hebben opgeleverd. Natuurlijk! De eerste foto’s spreken al sterk tot de verbeelding. In een onontwarbaar web van wetenschap en esthetiek tonen ze de koude schoonheid van die enorme ruimte buiten de aarde. De allereerste foto is een lange opname van een hemelgebiedje zo klein als een zandkorrel die je op armslengte voor je houdt. De plaat laat zien hoe eindeloos diep het heelal is: zó veel sterrenstelsels, zo veel miljarden lichtjaren ver weg, alleen al op zo’n minuscuul stukje hemel! Net als zijn voorganger de Hubble  zal Webb een  menselijke uitkijkpost in het heelal worden, met veel schitterend beeld én belangrijke nieuwe inzichten in aard en oorsprong van dat enorme heelal. Nee, de James Webb onderzoekt niet de vragen waarmee iedere Nederlander of Amerikaan dagelijks worstelt. Wat is de samenstelling van de atmosfeer van verre exoplaneten? Welke sterren en welke  types sterrenstelsel ontstonden het eerst na de Big Bang? En waar komen die superzware zwarte gaten vandaan? Een gelukkig aards leven is niet afhankelijk van die vragen. Maar de antwoorden zijn wel van grote invloed op ieders beeld van de wereld, van dat rare universum om ons heen.  In de afgelopen tweehonderd jaar heeft wetenschap ons wereldbeeld oneindig groot gemaakt en daarvan zullen we nooit meer loskomen. Vroeger bepaalden doorvertelde verhalen uit religie, mythologie en volksgeloof hoe wij onszelf en onze omgeving zagen. Nog altijd genieten mensen van mythen en magie, maar als we willen weten hoe het zít, kijken we onmiddellijk naar wetenschap. Die gezamenlijke kennismachine levert grotere precisie, onverwachtere uitkomsten  en veel hogere toepasbaarheid dan oude kennissystemen van goddelijke inspiratie en individuele gedachten over eindeloos verweven  hemelen en  bezielde bossen vol geesten, spoken en elfjes. De Webb telescoop, met zijn eindeloze voorbereiding en verbluffende uitkomsten, is een passend symbool voor die soms ook o zo inefficiënte wetenschapsmachine.  En niet alleen om praktisch nut of nieuwe kennis is wetenschap belangrijk. Het systeem van de wetenschap is ook maatschappelijk van belang, omdat in de wetenschap  uiteindelijk niet het gezag of de autoriteit regeert maar alleen het argument beslissend is, het kale feit, het naakte experiment. Dat al die intense discussies kunnen opleveren dat volgende week de conclusies ineens weer anders zijn,  kan verwarrend zijn. Je  kunt het ook vooruitgang noemen. ||https://www.nrc.nl//nieuws/2022/07/15/magische-telescoop-in-een-ijskoud-en-eindeloos-heelal-a4136472
2022-07-15||Opinie | Douchen||De thuiskok geeft deze week heerlijke recepten uit de Borrelbijbel. Vandaag gevuld ei met avocado:  „Kook de eieren 8 minuten, giet ze af en koel de eieren 3 minuten onder de koude kraan.” Mag ik dadelijk nog maar 2 minuten douchen. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/15/douchen-a4136470
2022-07-15||Thaise viskoekjes||Verwijder de graten uit de kabeljauw en verwijder desgewenst het vel. Snijd de kabeljauw in stukken, doe ze in de keukenmachine en draai ze fijn. Snijd de lente-ui, djeroek poeroet, koriander en knoflook in kleine stukjes en voeg ze toe aan de vis. Voeg de vissaus, currypasta, het ei en de maïzena toe aan de fijngemalen kabeljauw. Breng het vismengsel op smaak met zout en peper, meng alles goed en blijf roeren tot het vismengsel samenhang krijgt. Het kabeljauwmengsel 30 minuten opstijven in de koelkast. Verdeel het daarna in 12 stukken en rol hier balletjes van. Verwarm een laagje olie in een koekenpan. Maak je handen nat en maak kleine, platte, dikke koekjes van de balletjes mengsel. Leg de koekjes in de pan, bak ze ongeveer 2 minuten per kant tot ze gaar en goudbruin zijn. Schep de viskoekjes uit de pan als ze gaar zijn, leg ze op een bord dat bekleed is met keukenpapier om uit te lekken en serveer ze met de Thaise dipsaus. Dipsaus: Breng in een pan de azijn met de suiker aan de kook. Hak de knoflook en chilipeper fijn en voeg ze toe aan de kokende azijnsiroop. Kook de siroop 10 tot 15 minuten op laag vuur in tot een dikke saus. Hak de koriander fijn, laat de saus afkoelen en roer de koriander erdoor. Dip de viskoekje in de saus.  VOOR 12 STUKS: Voor 400 ml dipsaus:  Ramon Brugman: Borrelbijbel Carrera Culinair, 496 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/15/thuiskok-thaise-viskoekjes-a4136469
2022-07-15||In het midden||Horizontaal:  1.  De A van TIA 6.  __ Reeves, acteur 10.  Leidende figuur 11.  Prikkelbaar 13.  Kwaadaardige wezens 15.  __ Rover 17.  ’__ stopt Europese samenwerking met SGP’ 18.  Vissersplaats 19.  Is Brosnan als enige Bond 23.  __ culpa 24.  Oorlogsgod 25. Vive __ Vélo, Vlaamse pendant van De Avondetappe 27.  Past voor fonds of revolutie 29.  Door Hans de Booij bezongen meisje 31.  Prut 32.  __ showtime! 33.  Prins of Hugo 34.  Leuker wordt het niet     Verticaal:   1. Brak door met Whole Lotta Rosie 2.  Hans __, grappenmaker 3.  Jones of Boonen 4.  ’Coronavariant __ ook in Nederland aangetroffen’ 5.  Slogan 6.  Zieltjes winnen 7.  Verscheidene dingen 8.  Hall of Lennox 9.  ’550 vrouwen klagen __ aan om seksueel geweld chauffeurs’ 12.  Helemaal kapot en niet helder 14.  Trekt de kar 16.  Larie 20.  __ Ollongren 21.  Vriend van Bert 22.  Islamitische naam voor Jezus 23.  Eau de vie 26.  Tussen Nijmegen en Arnhem 28.  Heeft de euro ingevoerd 30.  Hier klein, elders groot  Oplossing puzzel 14 juli.  Horizontaal: 1. ARMOEDE DEN 11. LOIS 12. ROSE 14. OMA 15. PARC 16. THEEMS 17. ED 18. AMFORA 21. MAC 24. HEL 26. NODIGE 28. UR 29. UTOPIE 30. ANTI 32. ENE 33. MINH 35. NAAF 36. ZAPPA 37. UTRECHT   Verticaal: 1. ALPE D’HUEZ 2. ROAD 3. MIR 4. OSCAR 5. DRAF 6. EO 7. BEHANG 8. DOEMA 9. EMMA 10. NASCHRIFT 13. STRAIGHT 19. MINIMA 20. OLD 22. SLOEP 23. KEANE 25. ETNA 27. OEI 28. UTAH 31. NAC 34. NU  In het midden: SRI LANKA  ||https://www.nrc.nl//nieuws/2022/07/15/in-het-midden-a4136459
2022-07-15||Column | Alles moet veranderen om hetzelfde te blijven||Ook in Zeeuws-Vlaanderen sluimert de revolutie als tractoren van boze boeren in optocht langs het dijkhuisje in Scherpbier rijden, waar ik logeer. In de weelderige bloementuin lees ik over een andere revolutie, die op Sicilië in de tweede helft van de negentiende eeuw. Niet in een geschiedenisboek, maar in de roman De tijgerkat  (1958) van Giuseppe Tomasi di Lampedusa. Voor de zoveelste keer raakt me die ene zin van Tancredi, de ambitieuze neef en oogappel van de prins van Salina, wanneer hij op het punt staat aan de zijde van Garibaldi te gaan vechten: ‘Als we willen dat alles blijft zoals het is, moet alles anders worden.’ Het zijn woorden van een rasopportunist, die ervoor wil zorgen dat de oude elite ook in de nieuwe tijd, waarin de burgerij het voor het zeggen krijgt, aan de touwtjes kan blijven trekken. En zo is het in sommige landen nog altijd. Zie het Rusland van Vladimir Poetin, waar de KGB, zeg maar de oude elite van de Sovjet-Unie, het weer voor het zeggen heeft na jarenlang het spel van de democratie te hebben meegespeeld. Prins Fabrizio de Salina, de hoofdpersoon in deze nog altijd fascinerende roman over macht, vergankelijkheid en dood, is een toeschouwer in een wereld vol verandering. In zijn eigen omgeving voelt hij zich eenzaam en niet op zijn gemak. Hij minacht zelfs zijn oudste zoon, die hij een slap en gedegenereerd wezen vindt.  Onvergetelijk is de sterfscène van de prins. In zijn laatste ademtocht vraagt hij zich af hoe lang hij nu echt heeft geleefd. En dan komt hij uit op zo’n twee à drie jaar. ‘En het verdriet, de verveling, hoeveel jaren hadden die in beslag genomen? [...] De hele rest: zeventig jaar.’  De sensatie van De tijgerkat beleef ik ook in De albatros, de onlangs vertaalde roman van de Italiaanse schrijfster Simona Lo Iacono (1970) over het leven van Giuseppe Tomasi di Lampedusa. In het boek ligt de 60-jarige schrijver op sterven in een ziekenhuis in Rome. Terugblikkend op zijn leven herinnert hij zich zijn kindertijd, waarin Antonno, een jongen van eenvoudige komaf, zijn beste vriendje en alter ego was. Van hem leerde hij wat het ware leven behelst en hoe je kan vergeten dat een mens geboren wordt om te sterven. Lo Iacono voert je heen en weer van Giuseppe’s jeugd naar zijn sterfbed. Geleidelijk aan besef je dat zijn eenzame romanpersonage Don Fabrizio niet alleen op zijn overgrootvader is gebaseerd, maar ook op hemzelf.   Door hem neer te zetten als een toeschouwer in weelderige paleizen, op uitgestrekte landgoederen en omgeven door nederige bedienden, laat Lo Iacono zien dat ieders lot al in zijn kinderdromen wordt bepaald.  De stervende Giuseppe maakt zich vooral zorgen over het lot van zijn eerste en enige roman, die hij op de valreep heeft voltooid. Het manuscript is door een vriend naar een van de grote Italiaanse uitgeverijen gestuurd, die het niet wil publiceren. Troost vindt hij nu in de herinnering aan Antonno, die hem ooit heeft gezegd: ‘Men schrijft niet om te leven, maar om te leren sterven’. Drie maanden na Giuseppe’s dood ziet een andere uitgever de grootsheid van het boek wel in, vooral na het lezen van die ene zin van Tancredi. Giuseppe sterft op 23 juli 1957, op dezelfde dag als Don Fabrizio in 1885 in de roman. De tijgerkat verschijnt een jaar later en wordt een wereldwijde bestseller.||https://www.nrc.nl//nieuws/2022/07/15/alles-moet-veranderen-om-hetzelfde-te-blijven-a4136454
2022-07-15||Politie in Scandinavië rolt prostitutienetwerken op: ‘Voor het eerst zien we meer Oekraïense dan Roemeense vrouwen’||Een zwarte BMW rijdt zonder lichten door Finnskogen, een uitgestrekt bosgebied op de grens tussen Noorwegen en Zweden. Dan stopt de chauffeur, doet een zaklamp aan, volgt de weg een tijdje en loopt  het bos in – buiten het zicht van bewakingscamera’s. Twintig minuten later komt hij terug met twee vrouwen, een uit Oekraïne en een uit Moldavië.   Elke week worden er zo vrouwen naar Noorwegen gesmokkeld. In zowel Noorwegen als Zweden heeft de politie prostitutienetwerken ontdekt waarin de meeste vrouwen uit Oekraïne kwamen. Dat meldt de Noorse omroep NRK, die toegang kreeg tot foto’s en documenten die tonen hoe de politie de daders in de gaten hield.  „Dit is de eerste keer dat we meer Oekraïense dan Roemeense vrouwen zien”, zegt de Zweedse politie-inspecteur en prostitutie-expert Simon Häggström, die betrokken was bij het onderzoek, tegen NRK. De toename van het aantal vrouwen uit dit land is volgens hem duidelijk te wijten aan de oorlog. De vrouwen uit dit onderzoek hadden geen asiel aangevraagd in de Scandinavische landen, maar zijn slachtoffer van mensenhandel, zo ziet hij. Het netwerk in Noorwegen bestaat uit ongeveer tweehonderd Oost-Europese vrouwen en bestond ook al vóór de oorlog in Oekraïne. In een groot onderzoek naar seksuele uitbuiting ontdekte de Zweedse politie dat veel vrouwen rechtstreeks naar de grens met Noorwegen werden vervoerd, en waarschuwde  daarop   in de winter van 2021 haar Noorse collega’s.  Hoeveel Oekraïense vrouwen er sinds de Russische invasie naar het land zijn gesmokkeld, is niet precies bekend. Volgens de politie woonden er op het moment van de inval meer dan honderd vrouwen in een gebouw in Oslo en hadden zij daar seks tegen betaling.  Een Oekraïense vrouw en haar Noorse echtgenoot worden verdacht van het leiden van dit prostitutienetwerk in Noorwegen. De slachtoffers werden online aangeboden. Potentiële klanten konden op een website foto’s bekijken, waarbij ze informatie kregen over de vrouwen en over de diensten en bijbehorende tarieven waarvan ze  gebruik konden maken.  In Zweden was Per-Anders Andersson, een hoteleigenaar dicht bij de Noorse grens, verrast dat er constant auto’s vol  vrouwen kwamen,  vertelt hij  omroep NRK. Ze werden afgezet bij het hotel en een dag later opgehaald door een man. De vrouwen  kwamen uit Oost-Europa en zeiden dat ze naar Noorwegen gingen, aldus Andersson.  In Zweden en Noorwegen is prostitutie illegaal. In Zweden zijn de klanten van prostituees strafbaar.   „Vrouwen in een kwetsbare positie zijn vaak goedgeloviger”, weet Ina Hut, directeur van het landelijk Coördinatiecentrum tegen Mensenhandel (CoMensha). In Nederland gaat het tot nu toe om een „handjevol meldingen” van seksuele uitbuiting van Oekraïense vrouwen. Hut verklaart dat onder meer door de alertheid van de opsporingsdiensten en de  goede preventiecampagne.  „We hebben samen met andere organisaties digitale flyers gemaakt met waarschuwingen: wees alert voor mooie praatjes, zorg dat vrienden en familie altijd weten waar je bent”, zegt Hut.  Elders in Europa zijn volgens het Europese platform La Strada International tien officiële meldingen gedaan van seksuele uitbuiting van Oekraïense vluchtelingen, onder meer in Duitsland, België en Polen. Maar Hut denkt dat het echt probleem veel omvangrijker is:  „Meestal zijn de meldingen die bij ons terechtkomen  het topje van de ijsberg.” Vaak hebben de betrokken vrouwen niet meteen in de gaten dat het om mensenhandel gaat. Zo kan het lang duren voordat dit bij hulporganisaties op de radar komt.  Hut verwacht dat er de komende tijd meer zaken uit Oekraïne naar buiten komen. De grootste groep buitenlandse slachtoffers van seksuele uitbuiting in Nederland komt uit Roemenië, gevolgd door Nigeria.  Correctie (15 juli 2022): In een eerdere versie van dit artikel stond dat in Zweden ook klanten van sekswerkers strafbaar zijn. Alleen de klanten zijn strafbaar, niet de sekswerkers zelf (hoewel zij wel gecriminaliseerd worden). Dat is hierboven aangepast.||https://www.nrc.nl//nieuws/2022/07/14/meer-sekswerkers-uit-oekraine-a4136504
2022-07-15||Kabinet: structurele fouten bij uitgifte paspoorten||Bij de uitgifte van paspoorten zijn een decennium lang structureel fouten gemaakt die corruptie in de hand werken. Uit een grote steekproef bij 17 gemeenten is gebleken dat tussen 2010 en 2019 in ruim 25 procent van de gevallen de procedure voor de uitgifte van paspoorten niet is gevolgd. Dat staat in   een brief van staatssecretaris Alexandra van Huffelen (Digitalisering en Koninkrijksrelaties, D66) aan de Tweede Kamer.  In de vorige week verstuurde brief meldt Van Huffelen dat er meerdere strafrechtelijke onderzoeken lopen naar  corrupte ambtenaren. Hoeveel er dat zijn, kan de staatssecretaris niet zeggen vanwege het vertrouwelijke karakter van deze onderzoeken. Maar volgens Van Huffelen „gaat het hierbij, voor zover wij nu weten, om een beperkt aantal corrupte ambtenaren”.  Bij die onderzoeken is inmiddels in tientallen gevallen vastgesteld dat criminelen gebruikmaken van legaal uitgegeven paspoorten met daarop een foto die niet correspondeert met de naam van de gebruiker. Dat aantal zal nog verder oplopen. Met een dergelijk paspoort kunnen criminelen reizen en toch onder de radar  blijven.  Begin deze week is bij een openbare zitting in een rechtszaak tegen een Haagse gemeenteambtenaar gebleken dat ruim twintig criminelen  de afgelopen jaren legaal uitgegeven paspoorten hebben gekregen.  Het onderzoek naar deze ambtenaar is in 2019 begonnen nadat bleek dat Ridouan Taghi bij zijn aanhouding in Dubai een dergelijk paspoort in zijn bezit had. Ook andere criminele kopstukken hebben tussen 2009 en 2016  kunnen reizen met een vals paspoort dat legaal is uitgeven.  De ambtenaar in kwestie deed zowel de aanvraag als de uitgifte voor dat paspoort zelf. Dat is tegen de regels. Een ambtenaar die de aanvraag doet, mag niet betrokken zijn bij de uitgifte van de pas.  Deze zaak heeft een structureel probleem blootgelegd. Voor het onderzoek  zijn 8,7 miljoen paspoortaanvragen tussen 2010 en 2019 gecontroleerd. In 2,4 miljoen gevallen zijn de aanvraag en afhandeling door dezelfde ambtenaar gedaan. Dit komt vooral voor in gemeenten met minder dan 100.000 inwoners.  Er zijn meer problemen geconstateerd. In ruim 180.000 gevallen is zonder specifieke reden een pasfoto goedgekeurd terwijl de apparatuur die foto had afgekeurd. En in 18.000 gevallen is afgeweken van procedures voor de looptijd, of zijn paspoorten buiten kantooruren verstrekt wat de controle moeilijker maakt. Uit het onderzoek is ook gebleken dat het bestand van de gemeenten voor het aanvragen en archiveren van reisdocumenten onjuiste gegevens bevat. Naar de omvang van dit probleem wordt  onderzoek gedaan. Ook zijn inmiddels gesprekken gevoerd met de gemeentesecretarissen van de grote gemeenten en is er een verbeterprogramma opgesteld.  Zo krijgen ambtenaren voorlichting en zal baliepersoneel dat betrokken is bij de uitgifte van identiteits- en reisdocumenten verplicht worden gecertificeerd en moeten zij in de toekomst in het bezit zijn van een verklaring omtrent het gedrag. ||https://www.nrc.nl//nieuws/2022/07/14/kabinet-structurele-fouten-bij-uitgifte-paspoorten-a4136514
2022-07-15||Het ontslagaanbod van premier Mario Draghi komt op het slechtst mogelijke moment voor Italië||‘Ik heb er mijn buik van vol.” Dat zou Mario Draghi onlangs nog aan het Italiaanse Europarlementslid Antonio Tajani hebben toevertrouwd. Donderdag bleek dat, toen Draghi zijn ontslag aanbood  na een diepe regeringscrisis veroorzaakt door de Vijfsterrenbeweging. Hoewel de Italiaanse president Sergio Mattarella dit ontslag heeft geweigerd, is de onzekerheid enorm. De crisis komt op het slechtst denkbare moment. Italië worstelt met hoge energieprijzen en met inflatie, en vorige week nog is in het noorden een noodtoestand uitgeroepen wegens de aanhoudende hitte en droogte. Ook Europa is bezorgd over instabiliteit in Italië, de derde grootste economie in de eurozone. De crisis veroorzaakte donderdag onmiddellijk onrust op de financiële markten.  Mario Draghi, de voormalige voorzitter van de Europese Centrale Bank, gold de voorbije maanden als een van de gezaghebbendste regeringsleiders in Europa. Hij onderhield dagelijks contact met Europees Commissievoorzitter Ursula von der Leyen en speelde een grote diplomatieke rol in de oorlog tussen Oekraïne en Rusland. Hij bouwde de afgelopen maanden in een ijltempo de sterke Italiaanse afhankelijkheid van Russisch gas af. Tegelijkertijd respecteerde hij nauwgezet de Europese deadlines voor de hervormingen die als voorwaarde zijn gesteld voor de subsidies en leningen uit het Europese post-coronaherstelfonds. De komende jaren kan Italië op 205 miljard euro aanspraak maken. Voor Italië ligt nu een zomer van grote onzekerheid. De crisis werd donderdagmiddag officieel, toen de coalitiepartner Vijfsterrenbeweging in de Senaat wegliep bij een vertrouwensstemming die was gekoppeld aan een steunpakket ter waarde van 26 miljard euro voor Italiaanse bedrijven en gezinnen. Draghi’s regering overleefde de stemming ook zonder de Vijfsterrenbeweging, maar de premier sprak van een „belangrijk politiek feit”. Hij concludeerde dat het idee van een regering van nationale eenheid helemaal weg was. Dit is een vertrouwensbreuk, vindt hij. Met uitzondering van het post-fascistische Broeders van Italië namen in februari vorig jaar alle grote partijen deel aan Draghi’s kabinet. Sindsdien is er veel water door de Tiber gestroomd. Formeel gezien verzette de Vijfsterrenbeweging zich tegen het nieuwe hulppakket van de Italiaanse regering omdat dat de burgemeester van Rome de kans bood om een nieuwe, grote afvalenergiecentrale te bouwen. De Vijfsterrenbeweging, die Rome tot oktober heeft bestuurd, wil daar niets van weten. In feite was dit slechts de ‘casus belli’ en speelt de strijd om de kiezer een veel grotere rol. Sinds de monsterwinst bij de verkiezingen van 2018 (32 procent van de stemmen) is de Vijfsterrenbeweging, die onlangs nog voormalig boegbeeld Luigi Di Maio zag vertrekken, in de peilingen zowat gehalveerd. Volgens de radicale flank van de Vijf Sterren, die partijleider Giuseppe Conte flink onder druk zet, is dit het moment om een eigen koers te varen, door nog enkele maanden hard oppositie te voeren.  Ook de radicaal-rechtse Salvini, altijd in campagnemodus, wil in de aanloop naar nieuwe verkiezingen stemmen winnen. Zijn  rivale Giorgia Meloni van het uiterst rechtse Broeders van Italië, steekt hem in de peilingen immers voorbij. Hoe nu verder?  President Mattarella wilde Draghi’s ontslag niet aanvaarden en heeft hem teruggestuurd naar het parlement. Daar volgt woensdag een debat. Het is nog niet duidelijk of dan ook een nieuwe vertrouwensstemming volgt. De centrum-linkse Democratische Partij  hoopt op een doorstart van het kabinet, maar Salvini en Meloni ruiken de stembus al.  Zo duwen de Italiaanse politici, op een moment dat burgers en bedrijven al kreunen, het land in chaos. De Italiaanse ondernemerskoepel Confindustria liet in een reactie weten „sprakeloos” te zijn wegens zulk „onverantwoordelijk gedrag”. Eurocommissaris voor Economie Paolo Gentiloni – zelf voormalig Italiaans premier – zei de politieke crisis in Italië „met bezorgde verbazing” te volgen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/14/italiaanse-regering-in-diepe-crisis-a4136509
2022-07-15||Column | Breid het gymnasium  uit met Arabisch||Ik sloot het brugklasjaar van mijn dochter af met een ouderborrel in het Amsterdamse Beatrixpark en raakte aan de praat. Ik was (te) lang niet op een borrel geweest, en trapte enigszins bruusk af: „Zijn we met veel kakkers?”  Ik hoefde maar om me heen te kijken om te constateren dat de groep aanwezige ouders van de jonge gymnasiasten niet bepaald divers was. Het aantal kakkers viel mee, ik telde een paar polo’s. Bij wat doorvragen, bleek het clubje overwegend witte ouders zeker niet één pot nat: een aantal (onder wie ik zelf) hadden bijvoorbeeld een andere dan de Nederlandse nationaliteit. Maar, vrijwel zonder uitzondering: hartstikke hoogopgeleid.  Moest hier iets veranderen, en zo ja hoe? In ons midden bevond zich een onderwijseconoom met een andere culturele achtergrond  dan de Nederlandse, ze had zelf ook op een categoraal gymnasium gezeten. Uiteráárd moest hier iets veranderen.  ‘Het is van de zotte dat een gymnasium in de hoofdstad op geen enkele manier de populatie van de stad reflecteert.” Dat dit zo is, is niet per se de schuld van gymnasia, die houden zich namelijk keurig aan de wet: alle leerlingen met een vwo-advies zijn van harte welkom. Amsterdam probeert met een lotingssysteem vriendjespolitiek te voorkomen.  Is er dan wellicht een andere barrière voor ouders met een niet-westerse migratie-achtergrond? Let wel: het ene zelfstandige gymnasium is het andere niet: een enkel gymnasium experimenteert-met havo-vwo advies als voldoende toelatingseis; andere gymnasia proberen zich als inclusief te profileren. Bij het Haganum in Den Haag heeft 36 procent van de leerlingen  een niet-westerse achtergrond en 28 procent van de ouders een laag inkomen; 50 procent van de leerlingen van het Marnix Gymnasium Rotterdam bestaat uit ‘eerste generatie’-gymnasiasten.  Zou het niet een goed idee zijn, opperde de onderwijseconoom, om bijvoorbeeld iets aan het curriculum te doen en naast Grieks en Latijn klassieke Arabische talen te geven om zo het gymnasium aantrekkelijker te maken voor een bredere groep? Ik veerde op, wat heerlijk om een vakinhoudelijke aanpak te horen! Natuurlijk, Arabisch! Er is alle reden toe. Aristoteles, baken van de westerse beschaving, danken we aan een vertaling uit het Arabisch; ons numerieke stelsel komt uit het Midden-Oosten. Onder classici vind je medestanders. Voor leerlingen is het aantrekkelijk om kennis te maken met deze wereldtaal, en net als bij Grieks leer je een ander schrift. En zou het voor islamitische ouders niet een enorm pluspunt kunnen zijn om je kind naar het gymnasium te sturen? Ik belde meteen een bevriende Nederlandse moslima om te vragen wat ze vond van het plan om Arabisch aan te gaan bieden. Zou dat een verschil kunnen maken voor islamitische ouders? Zeker, dat was een aardig plan, en nee, dat zou bij lange na niet genoeg zijn. Kinderen met een Turkse en Marokkaanse achtergrond hebben minder kans op vwo-advies vanwege onderadvisering. Eenmaal het juiste advies op zak, voelen ze zich niet thuis op het gymnasium, want daar heerst een bepaald  ‘sfeertje’.  Ze vertelde het verhaal van haar nichtje op het gymnasium. In het begin ging het goed, ze had er zin in. Maar ze werd steeds somberder, introverter, ongelukkiger. Ze voelde zich een vreemde eend in de bijt, niemand leek op haar, qua uiterlijk en thuismilieu. Wat dan kan helpen is een leraar die zoiets herkent en opmerkt, en die kans is groter als het docententeam diverser is. Arabisch zou een manier kunnen zijn om het docententeam op gymnasia inclusiever te maken. Rolmodellen motiveren bovendien om te blijven en goed te presteren. De ouderborrel ging verder, ik werd bijgespijkerd over onderadvisering. Dat is zeker een probleem, maar het is toch een misvatting dat dit het grootste probleem is. Het is eerder zo dat kinderen met een niet-westerse migratieachtergrond een bepaald niveau niet halen omdat de ouders vaker laag opgeleid zijn dan de ouders van Nederlandse kinderen in de stad; investering in jonge jaren is daarom belangrijk om achterstanden weg te werken.  Het M-woord (‘middenschool’) was inmiddels gevallen. Ik zag een kans om mijn stokpaardje te berijden. Sommige bestuurders willen van gymnasia af en bewieroken Scandinavië en Frankijk als middenschoolvoorbeeld. Ik zeg: wil de middenschool effectief zijn, dan moet je Scandinavië en Frankrijk helemáál volgen: leraren moeten kunnen differentiëren en schaf artikel 23 van de Grondwet af, dat bijzonder onderwijs mogelijk maakt! Segregatie begint al op de basisschool. Daar willen Nederlanders met hun verzuilde koppigheid vast niet aan.  Dus: als niet grootscheeps, dan kleine veranderingen. Wat mij betreft gaan de handen op elkaar voor Arabisch op het gymnasium.  Stine Jensen is filosoof en schrijver. Ze schrijft om de week een column op deze plek. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/14/breid-het-gymnasium-uit-met-arabisch-a4136479
2022-07-15||Voor fraude veroordeelde Chileense ex-burgemeester duikt op in Ter Apel||De Nederlandse politie heeft woensdag een Chileense ex-burgemeester aangehouden in Ter Apel. Het gaat om Karen Rojo, zo schrijven Chileense media, die in maart werd veroordeeld tot vijf jaar gevangenisstraf voor fraude met gemeenschapsgeld. Met haar aanhouding komt een einde aan de vlucht van een vrouw die in Chili wordt gezien als corrupt politicus, maar die in haar eigen ogen „een politiek vluchteling” is. Rojo was twee opeenvolgende termijnen burgemeester van Antofagasta, een havenstad in het noorden van Chili. De verkiezingscampagne voor haar tweede termijn werd  deels gefinancierd met gemeentegeld, zo oordeelde de rechtbank in 2020. Het Hooggerechtshof bevestigde op 23 maart 2022 haar celstraf van vijf jaar, maar toen was Rojo al  vertrokken. De IJzeren Dame, zoals ze in Chili werd genoemd, was naar Nederland gevlucht op een KLM-vlucht die ze ter plekke op de luchthaven cash had betaald. Interpol werd op de hoogte gebracht, maar Rojo bleef 112 dagen onder de radar, tot woensdag. Ze werd, op verzoek van Chili, gearresteerd in Ter Apel. Ze had zich daar gemeld bij het aanmeldcentrum voor asielzoekers.   Maar in Chili woedt geen oorlog en werken de rechtbanken zoals hoort in een democratie. Toch heeft Rojo  naar eigen zeggen geen eerlijk proces gehad. Ze noemde haar vonnis overtrokken en ziet zich als „politiek gevangene”, zo schrijft de Chileense krant La Tercera. Ze was al bezig zich te laten registreren als politiek vluchteling. Of ze die procedure doorzet is niet bekend; het COA, verantwoordelijk voor de aanmelding en opvang van asielzoekers, weigert te reageren op de zaak. Na haar arrestatie is ze in Rotterdam voorgeleid. Ze blijft daar tot er uitspraak is gedaan over haar uitlevering, zo bevestigt het Openbaar Ministerie aan NRC.||https://www.nrc.nl//nieuws/2022/07/14/voor-fraude-veroordeelde-chileense-ex-burgemeester-duikt-op-in-ter-apel-2-a4136502
2022-07-15||Bespuugd, geslagen, uitgemaakt voor nazi: klimaatactivisten in Berlijn krijgen te maken met veel agressie||In 2015 bungelden dertien Greenpeace-activisten onder een zestig meter hoge brug in het Amerikaanse Portland om een schip van Shell tegen te houden dat de oceaan op wilde varen voor olieboringen. De activisten, uit de verte nauwelijks als mensen herkenbaar, hadden ieder een rood of gele wimpel om zichtbaar te zijn. Pas nadat de politie een etmaal later – ze sliepen ook in hun touwen – drie activisten had verwijderd, kon het schip tussen de overgebleven activisten door varen. Op een bankje tussen een rits volkstuintjes in het noorden van Berlijn vertelt Lina Schinköthe (20) erover. „Het beeld raakte me: mensen die met hun lichaam de vernietiging van de aarde willen tegenhouden.”  Drie dagen later steekt Schinköthe, een tengere eerstejaars filosofie, met zeven medestanders bij het stoplicht een zesbaansweg in Berlijn over. De acht lopen achter elkaar aan. Midden op de weg staan ze  stil, keren zich naar het verkeer en trekken rode spandoeken uit hun rugzakken. Het licht springt op groen, een man in een grijze Mazda-SUV trekt hard op en probeert de demonstranten via de stoep te passeren, maar een jongen springt voor de auto, die op het nippertje remt. De acht zijgen neer op straat, draaien tubes secondelijm open met hun tanden en smeren het aan hun handen die ze op het asfalt plakken. Twee hebben zand en een lijmmengsel bij zich waarmee ze een soort cement mixen om zich mee aan de straat te lijmen.  De activisten van Letzte Generation blokkeren in Berlijn voor de derde week op rij ochtend aan ochtend verkeersaders en snelwegen. Ze eisen dat kanselier Olaf Scholz nieuwe boringen naar olie  in de Noordzee tegenhoudt. In het regeerakkoord van december vorig jaar stelt de coalitie van SPD, Groenen en FDP dat geen nieuwe olie- en gasboringen worden toegestaan. Door de energiecrisis na de Russische inval in Oekraïne gingen die voornemens overboord; boringen naar gas zijn in voorbereiding, die naar olie worden onderzocht.   Het is geen goed jaar voor het klimaat. Behalve tot nieuwe boringen besloot de regering in Berlijn vorige week dat reeds uitgerangeerde kolencentrales langer zullen blijven draaien om stroom te genereren die normaal gesproken uit Russisch gas was gehaald. Duitsland legt met spoed nieuwe lng-terminals aan, waar vloeibaar gas uit met name de VS kan worden verwerkt om de verminderde gastoevoer uit Rusland te compenseren. Met de nieuwe infrastructuur voor fossiele energiebronnen – de boringen, de lng-terminals – slaat Duitsland een richting in waarmee het nog decennia afhankelijk blijft van die fossiele bronnen, oordelen klimaatwetenschappers. Voor klimaatbewuste burgers zal de reeks beslissingen die de Duitse regering de laatste maanden nam dystopisch klinken.   De oorlog in Oekraïne en de energiecrisis hebben de klimaatcrisis naar de achtergrond gedrongen, en dat terwijl er volgens de actievoerders van Letzte Generation nog maar drie of vier jaar de tijd is de CO2-uitstoot te reduceren om een onomkeerbare en fatale opwarming van de aarde te voorkomen. In de boodschap van Letzte Generation klinkt paniek door. „Heb je ook Scheissangst alles te verliezen als het klimaat verder destabiliseert?”, heet het op hun website op het gedeelte waar nieuwe leden worden geworven.  Met de groeiende paniek worden de acties steeds radicaler.   ,,Wat kunnen we nu anders doen dan verzet leveren met ons lichaam?”  Foto Gordon Welters Vóór  de coronapandemie was Fridays for Future groot in Duitsland. Op enkele vrijdagen gingen honderdduizenden scholieren door het hele land de straat op. Maar inmiddels is de fut eruit: door corona zijn veel lokale afdelingen opgelost en veel deelnemers zijn teleurgesteld over hoe weinig de vrijdagse demonstraties opleverden.  Voor frustraties zorgt ook de rol van de Groenen in de huidige regering. De Groenen-minister Robert Habeck van Economie en Klimaat is nu diegene die de energievoorziening uit kolen en lng opstuwt, bij gebrek aan Russisch gas. „We zijn compleet in de steek gelaten door de Groenen”, zegt Lina Eichler (19), van begin af aan betrokken bij Letzte Generation.   Letzte Generation begon vorig jaar in augustus: zeven tieners en twintigers gingen in hongerstaking voor de Bondsdag, en eisten een gesprek met de kandidaat-kanseliers. Na bijna vier weken  gingen twee ook in dorststaking; enkele uren later zegde kanselier Scholz een gesprek toe.  Letzte Generation draait ook oliepijpleidingen dicht waar het de kans heeft. „We maken niets kapot”, zegt Lina Schinköthe op het parkbankje. „Die leidingen zijn zo gemaakt dat ze in een noodtoestand dichtgedraaid kunnen worden. En er bestaat geen grotere noodtoestand dan het verdwijnen van de mensheid, lijkt me”,  zegt Schinköthe. Dus is alles gerechtvaardigd om die noodtoestand te keren? Vooralsnog wil Letzte Generation alleen vreedzaam en geweldloos actievoeren, benadrukt Schinköthe.  De activisten op hun beurt worden tijdens hun acties verre van geweldloos bejegend. Een man iets verder achterin de almaar groeiende file in Berlijn schreeuwt staand naast zijn auto: „Gewoon gas geven! Rij eroverheen!” Een andere man stapt uit zijn auto en sleept een jonge vrouw, niet vastgelijmd, aan haar benen naar de middenberm. Op zijn T-shirt staat Hate and kill. Een oudere man met een plastic tas vol chips en een andere vol statiegeldflessen loopt langs en schopt Schinköthe. Een fietser spuugt in het voorbijgaan naar de twintigers in kleermakerszit.  Na twintig zeer lange minuten is de politie op het kruispunt. Hoewel hun komst betekent dat de activisten van het asfalt zullen worden geweekt en hun actie een einde nadert, is het voor de Letzte Generation belangrijk dat de agenten niet te lang op zich laten wachten: zonder hen zijn de actievoerders  aan de agressie van de automobilisten overgeleverd. Een week eerder, bij een protest op de ring rond Berlijn, werd een activist genaamd Christoph toegetakeld door een automobilist.  „Eerst kreeg ik een trap in mijn gezicht, vervolgens werd er op mijn hand gestampt”, vertelt hij terwijl hij met een blauw oog en een blauwe hand wordt afgevoerd door de politie. De actievoerders worden vaak een nacht vastgehouden, maar het ontbreekt aan capaciteit bij politie en justitie om ze aan te klagen.  Tijdens een wekelijkse cursus voor nieuwe aanwas van Letzte Generation wordt geoefend om rustig te blijven tegenover agressieve automobilisten. „Blijven ademhalen, van tevoren bedenken wat je wilt zeggen”, instrueert Lina Eichler. Eichler geeft de cursus elk weekend in Berlijn. In rollenspellen op een zonnig bedrijfsterrein moet de ene helft schreeuwen en duwen, zoals automobilisten doen, en de andere helft blijven ademen. Om zich in te leven moeten de schreeuwers zich voorstellen dat ze naar een sollicitatiegesprek moeten, of dat hun vrouw op het punt staat te bevallen in het ziekenhuis. De-escaleren is het enige wat telt – in zo’n situatie is het niet per se diplomatiek om over het klimaat te beginnen, aldus Eichler.   Eenmaal vastgelijmd, zijn de activisten niet zomaar weer losgemaakt van het asfalt.  Foto Gordon Welters Eichler – kordate bewegingen, kordate zinnen – brak haar eindexamenjaar af om zich voltijds voor het klimaat in te zetten. In augustus vorig jaar was ze een van de zeven die voor de Bondsdag in hongerstaking gingen; na negentien dagen moest ze worden opgenomen in het ziekenhuis en haar actie staken.  De ochtendspits in Berlijn is vol op gang, aan de kant van de weg ontvouwen zich verhitte discussies tussen de leden van Letzte Generation – een paar zijn ook mee gekomen om niet-vastgeplakt het gesprek aan te gaan en folders uit te delen – en voorbijgangers. Een jonge vrouw in grijs trainingspak, met nepwimpers en een rottweiler vindt de vertoning „ontzettend gênant”. Ze vindt het prima dat haar leeftijdsgenoten protesteren, maar ze zouden rekening moeten houden met de mensen die op tijd op hun werk moeten komen. Dat roepen de meeste voorbijgangers: „De mensen moeten naar hun werk!” en „Ze willen dat we allemaal werkloos worden!”  „Ik heb alles geprobeerd”, zegt de vertaalster Caris Christina Connell (33), die ook op het asfalt zit. „Jarenlang heb ik het via de politiek geprobeerd, zonder resultaat.” Daarom zit Connell nu hier. „De consequenties zullen we allemaal moeten dragen, ook als we te dom, te gierig of te laf zijn om verantwoordelijkheid te nemen.”  „Niets heeft gewerkt”, vindt ook Schinköthe, „wat kunnen we nu anders doen dan verzet leveren met ons lichaam?” De methode van de ‘laatste generatie’ richt zich niet per se tegen de automobilisten, ze willen in de eerste plaats ontregelen.  „We willen zoveel mogelijk het dagelijks leven onderbreken en zo veel druk opbouwen dat Scholz niet anders kan dan naar ons luisteren.”   De groep van activisten groeit – er zijn nu zo’n driehonderd mensen die in wisselende formaties, elke dag op verschillende plekken in Berlijn, de straat op gaan. Het geduld van de forenzen slinkt. De co-voorzitter van de Groenen, Omid Nouripour, noemden de protesten al „weinig democratisch”. En ook Olaf Scholz doet vooral minachtend over klimaatactivisten: eind mei zei hij dat de „demonstranten in donkere kleren” hem doen denken aan tijden die Duitsland gelukkig al lang achter zich heeft gelaten, waar de meeste Duitsers onwillekeurig uit moesten concluderen dat Scholz klimaatactivisten met nazi’s vergeleek.  De politie in Berlijn is, zo zegt Lina, meestal „hoffelijk”. Bij hun vaste uitrusting hoort inmiddels een emmertje met plastic handschoenen, een fles aceton en een fles zonnebloemolie, en houten spatels. Met groot geduld masseert een kale politieagent de handen van de activisten in met olie, waardoor de meeste lijm oplost. De twee met het cementmengsel moeten met hamer en beitel worden losgebikt. Dat proces duurt uren. Lina Schinköthe kijkt toe vanaf de stoep, ze is heel moe van de spanning, zegt ze, en ook bang, „omdat ik ook niet zeker weet of het werkt wat we doen”. ||https://www.nrc.nl//nieuws/2022/07/14/met-secondelijm-aan-berlijnse-asfalt-vast-voor-t-klimaat-a4136501
2022-07-15||Hoort al dat politieke gedoe wel thuis in de Eerste Kamer?||Van alle oppositiepartijen in de Tweede Kamer had JA21 de meest dreigende toon richting het kabinet aangeslagen over eventuele steun voor de Voorjaarsnota. Als we niet genoeg van onze wensen binnen krijgen, was in de voorbije weken steeds de boodschap van fractievoorzitter Joost Eerdmans, dan zien we elkaar straks wel ‘aan de overkant’, in de senaat. Want: „We zijn zo groot in de Eerste Kamer dat we echt een verschil kunnen maken.” Niet voor niets gingen premier Mark Rutte (VVD) en minister Sigrid Kaag (Financiën, D66) in mei met  de hoed in de hand langs bij JA21 en andere partijen die het kabinet aan een meerderheid in de Eerste Kamer kunnen helpen.  Volgens politieke veteranen heeft de Eerste Kamer de laatste jaren onmiskenbaar een grotere politieke rol gekregen. Ben Knapen, fractievoorzitter van regeringspartij CDA in de Eerste Kamer, ziet dat   met lede ogen aan. „Het is niet heel democratisch wanneer we hier de Tweede Kamer gaan kopiëren. De Eerste Kamer heeft toch echt een andere rol. We moeten inhoudelijk naar wetsvoorstellen kijken en ons niet te veel laten beïnvloeden door politieke belangen van de Tweede Kamer.” Afgelopen dinsdagavond laat werd de maandenlange verhitte politieke strijd om extra koopkrachtmaatregelen in de Voorjaarsnota  in de Eerste Kamer beslecht.  GroenLinks en PvdA bleven kritisch over de in hun ogen veel te magere koopkrachtverbetering. JA21 hielp het kabinet  aan een meerderheid: het stemde vóór de kabinetsvoorstellen zonder dat die waren aangepast. We doen echt bijna de hele dag niets anders dan tweedekamertje spelen Annemarie Jorritsma fractievoorzitter van de VVD in de Eerste Kamer. Senator Lennart van der Linden, woordvoerder Sociale Zaken voor JA21, laat weten, anders dan de Tweede Kamerfractie van zijn partij, met de plannen te hebben ingestemd omdat een week eerder een motie van zijn partij over lastenverlichting voor de middenklasse met steun van coalitiepartij VVD in de Tweede Kamer was aangenomen. „Als de VVD niet door Rutte wordt teruggefloten ga ik ervan uit dat we dit voorstel straks bij Prinsjesdag terugzien.” Volgens sommigen wordt zo het onderscheid tussen de twee Kamers minder duidelijk. „We doen echt bijna de hele dag niets anders dan tweedekamertje spelen”, zegt Annemarie Jorritsma, fractievoorzitter van de VVD. De oud-minister (Paars I en II) ziet dat op meerdere vlakken: afstemming tussen Eerste en Tweede Kamerfracties; bewindslieden die harder moeten werken om oppositiepartijen in de Eerste Kamer voor zich te winnen; steeds meer debatten over beleid in plaats van over wetgeving en een enorme groei aan moties. „Er zitten ook zo veel overbodige moties tussen”, verzucht Jorritsma, „met uitspraken tegen het kabinetsbeleid die vaak ook al in de Tweede Kamer zijn aangenomen.” De Eerste Kamer is altijd een politiek orgaan geweest, zegt emeritus hoogleraar parlementaire geschiedenis Joop van den Berg, maar de situatie  is „echt veranderd” sinds het kabinet Rutte-II van VVD en PvdA (2012-2017) er geen meerderheid had. Vanaf dat moment begon het gekonkel achter de schermen. In eerste instantie met oppositieleiders in de Tweede Kamer (D66, ChristenUnie, SGP), die vervolgens gingen ‘afstemmen’ met hun partijgenoten in de Eerste Kamer. Daarnaast signaleert Van den Berg een toegenomen profileringsdrang, vooral van radicale oppositiepartijen als de PVV en FVD en kleinere fracties die geen evenknieën in de Tweede Kamer hebben. „Ook in de senaat is de versplintering toegeslagen.” De Eerste Kamer telt inmiddels zestien fracties. Die hebben allemaal de behoefte om hun punt te maken en via sociale media de wereld in te sturen. Het verklaart volgens Van den Berg ook de overvloed aan moties. Het afgelopen jaar zijn er 119 moties in de Eerste Kamer in stemming gebracht. Van den Berg, van 1992 tot 1996 senator voor de PvdA: „Als er destijds één motie per maand werd ingediend, was dat veel.” Volgens senator Paul Frentrop (ex-FVD) „staat nergens” dat de Eerste Kamer zich niet te veel met de inhoud mag bemoeien.  Fractievoorzitters Jorritsma en Knapen vinden dat de Eerste Kamer er helemaal niet voor is om met moties politiek te willen scoren. De primaire taak van de senaat is volgens hen het bewaken van de kwaliteit van wetgeving: op rechtmatigheid, op doelmatigheid en op uitvoerbaarheid. Knapen: „Als je die beperkte taakopvatting niet consciëntieus wilt uitvoeren en beide Kamers van het parlement precies hetzelfde gaan doen, moeten we ons afvragen of we de democratie nog wel dienen.”  Dat senaatfracties zich niet altijd laten leiden door de opstelling van hun partij in de Tweede Kamer toonde de PvdA dinsdag. Anders dan de Tweede Kamerfractie stemden de PvdA-senatoren vóór het Europese handelsverdrag met Canada (CETA). Volgens senator Paul Frentrop (ex-FVD) „staat nergens” dat de Eerste Kamer vooral moet letten op de kwaliteit van wetgeving en zich niet te veel met de inhoud mag bemoeien. „De Eerste Kamer heeft die taken zelf bedacht omdat we gewoon overbodig zijn geworden.” Van den Berg beaamt dit: grondwettelijk bestaat die rol als toetser van kwaliteit van wetten niet. „Het was Herman Tjeenk Willink die in zijn tijd als voorzitter (1991-1997) over die  taakopvatting is begonnen.”  Frentrop herkent de grotere aandacht van het kabinet voor de Eerste Kamer, sinds het moet vechten voor steun. Maar die is selectief en opportunistisch. Toen hij nog deel uitmaakte van de grote FVD-fractie (twaalf zetels in 2019) werd hij geregeld uitgenodigd door bewindspersonen. Hij kwam ook in het Torentje. Na een aantal interne conflicten viel Forum (ook) in de Eerste Kamer uiteen. Frentrop leidt nu een tweemansfractie. Komt hij nog weleens bij een minister op de koffie? „Ze groeten me netjes hoor, maar verder word ik volstrekt genegeerd.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/14/senaat-speelt-tweedekamertje-a4136490
2022-07-15||Klimaatbeleid duur? Het levert tienduizenden miljarden op, zegt het IMF||Nederlandse kolencentrales draaien weer op vol vermogen. Duitsland bereidt zich voor om weer smerige bruinkool te verstoken. Europa koopt al het vloeibare gas dat het kan krijgen, waardoor landen in Azië en Latijns-Amerika terug dreigen te vallen op steenkool. Rusland  heeft met zijn invasie van Oekraïne een energiecrisis veroorzaakt die de klimaatcrisis verergert: vuile energie wint terrein, uitstoot van broeikasgassen neemt toe. Pas op dat dit geen trend wordt, klinkt nu de waarschuwing vanuit het Internationaal Monetair Fonds in Washington. „In deze energiecrisis moeten regeringen op korte termijn doen wat nodig is”, zegt IMF-econoom Tobias Adrian aan de telefoon. Maar gebruik van vuile energie moet niet meer dan een tijdelijke noodmaatregel zijn, vindt hij. „Je moet een duidelijk doel hebben om uit de crisis te raken. Dit doel moet zijn: kolen vervangen door hernieuwbare energie.” Regeringen wereldwijd, zegt Adrian, moeten dit moment „aangrijpen” om de energietransitie te versnellen. Adrian, Duitser en Amerikaan, bekleedt als directeur monetaire zaken en kapitaalmarkten een hoge positie bij het IMF. Recent publiceerde hij met twee andere economen een opmerkelijk artikel, waarin de drie betogen dat de omschakeling van fossiele naar hernieuwbare energie op de langere termijn enorme winst oplevert voor de wereld. Klimaatwinst  – maar óók economische winst.  „Meestal gaat het debat over de kosten van de energietransitie. Die zijn hoog, maar de economische voordelen van de transitie zijn vele malen hoger”, zegt  Adrian, die het artikel schreef met de Nederlandse onderzoeker Alissa Kleinnijenhuis (Universiteit van Stanford, Californië) en de Frans-Amerikaanse hoogleraar Patrick Bolton (Columbia, New York en Imperial College, Londen).  In hun working paper beschrijven de drie wat er zou gebeuren als energieopwekking met kolen vanaf 2024 geleidelijk verdwijnt. In 2050 mogen er dan per saldo geen nieuwe broeikasemissies meer zijn (net zero), wat nodig is voor beperking van de klimaatopwarming tot 1,5 graden. Zonne- en windenergie vervangen steenkool. Zo’n omslag kost gigantisch veel geld: 29.000 miljard dollar wereldwijd, meer dan het totale bbp van de Verenigde Staten. De meeste investeringen moeten vóór 2030 zijn gedaan, zo’n 3.000 miljard dollar per jaar. De economische winst van deze mondiale megatransitie zou op de langere termijn zichtbaar worden, in de vorm van vermeden klimaatvernietiging. Tegen het einde van de eeuw zou de mondiale bbp-winst liefst 78.000 miljard dollar bedragen, zo’n 80 procent van het huidige wereldwijde bbp. Anders uitgedrukt: tot het jaar 2100 zou de bbp-winst voor de wereld jaarlijks zo’n 1,2 procent bedragen. Met dit onderzoek zet het IMF voor het eerst de kosten van rigoureus klimaatbeleid naast de baten ervan. IMF-voorzitter Kristalina Georgieva noemde het artikel laatst in een speech. De kosten van grootscheepse klimaatinvesteringen, zei ze, „vallen in het niet bij de bredere voordelen, die in de tienduizenden miljarden lopen”. Het tekent de omslag in het denken bij het IMF van de afgelopen jaren. Stond het fonds eerder bekend als hoeder van begrotingsdiscipline en economische hervormingen, nu vraagt het óók telkens aandacht voor klimaatverandering als grote bedreiging voor de wereldeconomie. Hoe is de berekening van de drie onderzoekers tot stand gekomen? Ze zetten de prijs van de energietransitie af tegen de opbrengst: de klimaatschade die wordt voorkomen. Allereerst de kosten. Die bestaan uit schattingen van de benodigde grootscheepse investeringen in zonne- en windenergie, plus compensatie voor de sluiting van de kolensector. Adrian, Kleinnijenhuis en Bolton concentreren zich op steenkool, omdat dit de meest vervuilende energiebron is – wereldwijd goed voor meer dan 40 procent van de uitstoot door fossiele brandstoffen. Compensatie voor getroffen werknemers is niet meegenomen. Aanpassingen aan elektriciteitsnetten en investeringen in batterijopslag evenmin. In een voetnoot staat berekend dat deze het eindresultaat niet fundamenteel zouden veranderen.  Dan de baten. Die zijn gebaseerd op schattingen van de bbp-schade die uitblijft als ‘groen’ kolen vervangt. Ongebreidelde klimaatverandering brengt hoge sociaal-economische kosten met zich mee, betoogt het IMF al jaren. Het fonds maakt gebruik van modellen die de maatschappelijke kosten van klimaatverandering (social cost of carbon, ‘maatschappelijke CO2-prijs’) in kaart brengen. Daarbij moet je denken aan schade voor de landbouw (zo dreigt nu de rijstoogst in Noord-Italië te mislukken door extreme droogte), verwoestingen door overstromingen (zoals de miljardenschade vorig jaar in Duitsland, Nederland en België), productiviteitsverlies en oversterfte door hitte, en de kosten die nodig zijn voor extra energie (airconditioning).  Deze maatschappelijke kosten kun je uitdrukken in de schade die één ton CO2 oplevert. Adrian, Kleinnijenhuis en Bolton gebruiken 75 dollar per ton, het bedrag waarmee het IMF meestal rekent. Ze wijzen erop dat dit een relatief „conservatieve” prijs is. Sommige economen hanteren een veel hogere prijs, soms wel 150 of 200 dollar per ton. Bij een hogere maatschappelijke CO2-prijs valt de uiteindelijke bbp-winst nog eens tienduizenden miljarden dollars hoger uit.   De schattingen van kosten en baten in het artikel zijn met onzekerheid omgeven, geven de auteurs toe. Adrian spreekt van „hypotheses” die worden onderzocht. „We vergelijken twee hypothetische paden in de toekomst. Eén pad waarin de wereld erin slaagt de CO2-uitstoot te beperken, en een waarin dat niet lukt en waarin je verwoesting van het milieu zult zien.”  Niettemin zijn de auteurs zeker van hun zaak. Zelfs als je rekent met een heel lage maatschappelijke  CO2-prijs van 25 dollar, is het nog steeds voordeliger om kolen af te schaffen en te vervangen door groene energie: de bbp-winst bedraagt dan nog steeds 6.600 miljard dollar.  Ronduit onvoordelig is het om kolen (deels) te vervangen door aardgas in plaats van geheel door hernieuwbare energie. Zelfs al gebeurt dit maar voor een derde, dan verdwijnt in de berekening van de drie economen de bbp-winst onder de streep bijna volledig. Dit komt doordat gebruik van gas uitstoot oplevert, en dus klimaatkosten, maar ook omdat investeringen in gas in veel gevallen inmiddels duurder zijn dan in hernieuwbare energie. Deze conclusie staat in schril contrast met het recente besluit van het Europees Parlement om gas bij investeringen te classificeren  als ‘duurzame’ energie.  Rest de vraag: wie moet deze mondiale operatie ‘van-de-kolen-af’ gaan betalen? Lang leefde bij het IMF het geloof dat het geld vanzelf naar de juiste plek zou vloeien, als overheden CO2-uitstoot maar correct zouden beprijzen. Bedrijven en burgers zouden de maatschappelijke CO2-prijs dan echt moeten betalen, in de vorm van belastingen op uitstoot of via CO2-emissierechten voor bedrijven. Die prijsprikkel zou fossiele energie vanzelf onaantrekkelijk maken: de markt zou zijn werk doen.  Maar volgens de drie economen is meer nodig, omdat CO2-beprijzing wereldwijd onvoldoende van de grond komt. Adrian: „Beprijzing blijkt politiek gezien heel moeilijk  rond te krijgen”. Europa, zegt hij, is met CO2-beprijzing het verst. Het kent een emissiehandelsysteem voor grote vervuilende bedrijven, waarin de CO2-prijs nu zo’n 83 euro per ton bedraagt. „Maar de rest van de wereld is heel ver weg van de 75 dollar die nodig is.” De drie  zijn nog steeds voorstander van CO2-beprijzing, maar willen daar niet op wachten. Ze willen direct grote mondiale investeringen in groene energie – en doen daarvoor concrete voorstellen. Van de  29.000 miljard dollar die wereldwijd nodig is, moet het leeuwendeel van de particuliere sector komen, zeggen ze. De publieke sector staat daarbij garant voor de grootste risico’s. Rijke landen zouden de kosten zelf moeten dragen, ontwikkelingsbanken als de Wereldbank zouden een belangrijke rol krijgen in de financiering in arme en opkomende landen. De particuliere sector (bedrijven, financiële sector, investeerders) zou aan boord moeten worden getrokken door financieringsconstructies waarbij overheden de meest riskante 10 procent voor hun rekening nemen. Voor elke dollar die een overheid investeert, zouden zo negen particuliere dollars kunnen worden gevonden. Adrian: „De vraag onder beleggers naar klimaatvriendelijke investeringen is enorm.” In dit geval gaat het om concrete emissiereductie, dus twijfel aan de duurzaamheid is er niet, denkt hij. Bij veel van de huidige klimaatbeleggingen is dat niet altijd duidelijk.   Dan nog moeten regeringen 2.900 miljard dollar (10 procent van de benodigde 29.000 miljard dollar) opbrengen. In de praktijk komt dit erop neer dat rijke landen de komende paar jaar, waarin de meeste investeringen moeten plaatsvinden, jaarlijks zo’n 1 procent van het bbp kwijt zijn. In opkomende landen gaat het om een fors bedrag van 2 procent van het bbp. In opkomende landen als China, India, Brazilië en Zuid-Afrika, die in belangrijke mate draaien op kolen, zijn de meeste investeringen nodig. Azië spant de kroon – 46 procent van de investeringen in de transitie moet daar plaatsvinden, berekenden de auteurs.   Hoe haalbaar is dit? Adrian geeft toe dat het „politiek moeilijk” is kiezers uit te leggen dat afbouw van kolen een goede besteding van belastinggeld is, want kolen zijn relatief goedkoop en de klimaatopbrengsten zijn „niet direct zichtbaar, eerder geleidelijk”. Net zo lastig zal het zijn de regeringen van rijke landen – verantwoordelijk voor de meeste emissies in het verleden – ervan te overtuigen mee te betalen aan afschaffing van kolen in opkomende en ontwikkelingslanden. Dit is een klassiek probleem bij klimaatonderhandelingen.  Hoe kunnen rijke landen het beste helpen elders die CO2-reductie gedaan te krijgen? Door de Wereldbank en andere ontwikkelingsbanken, zoals de Asian Development Bank, verder te steunen, zegt Adrian. „Zij hebben geweldige ervaring met klimaatfinanciering in samenwerking met de particuliere sector.” Hij hoopt dat de financiering van de beëindiging van energie uit steenkool wereldwijd hoog op de agenda komt tijdens COP27, de VN-klimaatconferentie die in november plaatsvindt in Egypte.||https://www.nrc.nl//nieuws/2022/07/14/klimaatbeleid-duur-het-levert-duizenden-miljarden-op-a4136491
2022-07-15||Eerst het feest, dan de koers in bocht zeven van de Alpe d’Huez||Ze zijn een uitzondering op de regel op deze warme  donderdag. Een groep van tien vrienden uit Zeeland verzamelt zich net na 13 uur onder een blauwe partytent. Afgesproken werk, hun blikken zijn vanaf nu gericht op het meegebrachte televisiescherm. De gekte in bocht zeven, bekend als de Nederlandse bocht op de Alpe d’Huez, mag dan langzaam toewerken naar de climax, de groep wil de twaalfde etappe van de Tour de France wel  volledig volgen.   Zeker nu, tijdens een van de aantrekkelijkste edities in jaren, helemaal voor de tv-kijker. Maar waar veel wielerliefhebbers bij voorbaat uitkeken naar deze bergetappe, waarin het peloton drie cols van de buitencategorie over moet, daar staat in bocht zeven deze dag het feest centraal. Een miniversie van Koningsdag, op een paar honderd meter asfalt op een Franse berg. Op de  Franse nationale feestdag zelfs dit keer, quatorze juillet. Koelboxen, strandstoelen, uitklaptafels, alles is omhoog gesleept. Sommige fans hebben op maandag al hun tentje opgezet in de bocht, anderen komen in de loop van de ochtend bezweet aan.  De barbecuegeur verspreidt zich rond het middaguur. Tussen de slokken bier door, krijgen de hordes amateurs die omhoog fietsen een aanmoediging als ware het profs. Vooral kinderen en vrouwen ontvangen een fysieke of verbale duw in de rug. Het werkt, want bijna iedere renner, hoe kapot ook na zeven kilometer klimmen, komt met een lach de bocht uit.  Het publiek in bocht zeven is zelf de attractie, en dat weet het. Zelfs de profs, die gaandeweg de dag dichterbij komen, hebben een bijrol. Zij kunnen alleen niet, zoals veel amateurs wel doen, hun telefoons uit hun shirt  halen  om het enthousiasme in de bocht vast te leggen.   Ook als het peloton inmiddels lang en breed uit startplaats Briançon is vertrokken, draait alles om het feest. Zelfs na de etappe van woensdag, een schouwspel vol verrassingen. Alleen een paar Engelsen laten hun dubbele tong horen, als iemand zegt dat de Britten Thomas Pidcock en Chris Froome in de kopgroep zitten. Nederlandse fans hopen vooral op een landgenoot in de kopgroep. De naam van Bauke Mollema klinkt vaak, al lijkt dat vooral te komen doordat zijn naam ritmisch goed past.   Bocht zeven is het laatste belangrijke Nederlandse wapenfeit op de berg die steeds internationaler wordt. Je vindt  er op de weg naar boven een Noorse hoek, veel Duitse driekleuren en Australische vlaggen –  ook in bocht zeven. Groepjes Franse  jongeren trekken een oranje shirt  aan en voegen zich, luidruchtig, tussen de Nederlanders. Een groep van vier Britten uit Manchester reist in totaal vier dagen om het feest in the Dutch corner deze donderdag bij te wonen. Het bevestigt allemaal de waarde van de Alpe d’Huez voor de Tour de France. De Alpentop als grootste wielerstadion ter wereld. Maar dat de berg nog altijd toegeëigend wordt door Nederlanders, komt vooral door die ene bocht. Niet door de resultaten. In 1989 was Gert-Jan Theunisse de laatste Nederlander die won bovenop L’ Alpe. Veel van de aanwezige fans maakten dat niet in levenden lijve mee. Joop Zoetemelk won er ook, twee keer zelfs, net als Peter Winnen.  Het blijft een bocht waar je als Nederlandse wielerliefhebber een keer geweest moet zijn, vindt Geerd Kroeze uit Nunspeet. Hij is met een deel van zijn gezin – niet iedereen vindt fietsen leuk – al vroeg op een stukje gras in de bocht gaan zitten. Ook Erik van Gorkum uit Arnhem zag de beelden van  de haag van wielerfans op televisie en wist dat hij  hier een keer langs de kant moest staan. Hij heeft net op de klim zijn broer gelost, maar de twee vinden elkaar weer bij bocht zeven. Het is  een mix van debutanten en vaste Huez-gangers, zowel in het peloton als in  het publiek; zij die zich verbazen over langsrennende, bijna naakte volwassen mannen en zij die op dat moment niet opkijken maar gewoon hun zoveelste blikje bier openen. Zij die precies weten waar ze moeten staan als de reclamekaravaan langskomt om de wielerpetjes en andere accessoires op te vangen, en zij die dan nog snel de weg willen oversteken. Dat de Touretappe deze dag een wat minder spectaculaire variant is dan de bergrit van woensdag, ontgaat bijna iedereen in  bocht zeven. Hier volgen de hoogtepunten elkaar rap op. En is er even niets te vieren, dan wordt   een nieuw nummer ingezet. Het urenlange wachten op het peloton, dat eerst nog de Col du Galibier en de Col de la Croix de Fer over moet, is geen straf.  En toch,  als de televisiehelikopters boven de berg vliegen, neemt de spanning toe. Agenten, onder wie twee Nederlandse, houden het publiek  strak achter een touwtje.  Net na de bocht, op een wat steiler stuk, is dat eigenlijk geen doen, blijkt al snel. Als ritwinaar Thomas Pidcock als eerste bocht zeven doorkomt, schuiven de twee zijdes naar elkaar. Taco van der Hoorn wordt er bijna vastgeklemd. Voor sprinter Fabio Jakobsen is de haag van fans het laatste zetje wat hij nodig heeft om ook nu niet buiten te tijd te finishen.||https://www.nrc.nl//nieuws/2022/07/14/eerst-het-feest-dan-de-koers-in-bocht-zeven-van-de-alpe-dhuez-a4136492
2022-07-15||Omwonenden Schiphol klagen Staat aan voor &#8216;vliegtuiglawaai&#8217;, ondanks aangekondigde krimp||Omwonenden van Schiphol slepen de Nederlandse staat voor de rechter vanwege geluidshinder. De stichting Recht op Bescherming tegen Vliegtuighinder (RBV), die hen vertegenwoordigt, eist dat minister Mark Harbers (Infrastructuur en Waterstaat, VVD) „een einde maakt aan de ernstige hinder en slaapverstoring die worden veroorzaakt door het vliegverkeer op Schiphol.” Dat staat in een verklaring op de website van RBV. De timing van de stichting is opvallend, omdat Harbers vorige maand juist aankondigde dat Schiphol mede door geluidshinder voor het eerst moet gaan krimpen. Vanaf november 2023 mag de luchthaven maximaal 440.000 vluchten per jaar afhandelen: 60.000 minder dan nu. Desalniettemin is stichting RBV van mening „dat de Staat onrechtmatig handelt en het recht op bescherming van de persoonlijke leefomgeving van omwonenden schendt.” Minister Harbers gaat de dagvaarding „goed bestuderen”, laat hij weten aan persbureau ANP. Het kabinet wil een evenwicht vinden tussen „het belang van een goede internationale luchthaven, het bijbehorende goede vestigingsklimaat en het belang van een betere en gezondere leefomgeving”. De aangekondigde krimp is daar onderdeel van, aldus Harbers. Ook wil de overheid omliggende woningen beter isoleren tegen vliegtuiglawaai. Stichting RBV meent dat het vliegtuiglawaai dagelijks meer dan 200.000 mensen hindert en de slaap van 23.000 mensen verstoort. Vliegtuigverkeer van Schiphol produceert volgens de aanklagers veel meer lawaai dan de Wereldgezondheidsorganisatie (WHO) toelaatbaar vindt. De Staat wordt „verblind door de wens om van Schiphol een internationale hub-luchthaven te maken” — met gezondheidsschade tot gevolg, stellen zij. Eind 2020 bleek uit onderzoek van de GGD dat geluidshinder rondom Schiphol is toegenomen, zowel vóór als tijdens de coronacrisis. Toen adviseerde de gezondheidsdienst het aantal vluchten terug te brengen en de normen van WHO te volgen. Nu produceert Schiphol meer geluid dan de WHO voor landen in de Europese Unie toelaatbaar vindt. Daarnaast wees RIVM-onderzoek onlangs uit dat omwonenden door ultrafijnstof van vliegverkeer mogelijk een verhoogde kans hebben om te overlijden aan hartritmestoornissen.||https://www.nrc.nl//nieuws/2022/07/14/omwonenden-schiphol-klagen-staat-ondanks-aangekondigde-krimp-aan-voor-vliegtuiglawaai-a4136480
2022-07-15||Welke club kiest Druw Jones? En kiest het honkbaltalent   voor Oranje?||Druw Jones heeft alles in zich om het  nieuwe boegbeeld van het  honkbal in de Verenigde Staten,  Curaçao én Nederland  te worden. Zijn oog- handcoördinatie is bijzonder, zijn slagkracht is verbluffend, zijn snelheid is ongekend, zijn reflexen zijn uitzonderlijk   en een bal gooien  kan hij als de beste. De 18-jarige outfielder staat  zondag bij de jaarlijkse draft niet voor niets op de eerste plaats. Baltimore Orioles heeft, als slechtst presterende ploeg van het afgelopen seizoen, de eerste keus als de  dertig organisaties uit de Major League Baseball (MLB) de grootste talenten van de highschools, colleges, universiteiten  en amateurteams mogen kiezen. „Ik  heb nog nooit een groter talent van zijn leeftijd gezien dan hij. Ik ben ervan overtuigd dat Druw  zal slagen”, zegt zijn highschoolcoach Brian Krehmeyer. Druw Jones stond de voorbije achttien jaar vooral bekend als de zoon van Andruw Jones (45). De honkbalgrootheid uit Curaçao, die op zijn negentiende debuteerde bij Atlanta Braves en uitgroeide tot een van de beste spelers van de MLB.  De slugger from Willemstad  was een voorbeeld voor een nieuwe generatie honkballers  uit  Curaçao als Andrelton Simmons (Chicago Cubs), Didi Gregorius (Philadelphia Phillies),  Jurickson Profar (San Diego Padres), Kenley Jansen en Ozzie Albies (beiden Atlanta Braves). Deze profs kwamen, op Albies na, allemaal   uit voor het Nederlands honkbalteam en vormen op hun beurt weer een inspiratiebron voor de lichting van Druw Jones. Daartoe behoort ook de dubbelhandige pitcher Jurrangelo Cijntje, zoon van oud-catcher Michelangelo Cijntje,  die bij de draft  op plek 283 staat. De Amerikaan Brian Krehmeyer zag in de jaren negentig van de vorige eeuw Andruw Jones  komen uit Curaçao om hem daarna in het shirt van de Braves  regelmatig te zien schitteren. En aan het begin van deze eeuw zag hij diens zoon Druw Jones via de kindergarten groot worden op de Wesleyan High School in Norcross. „De gelijkenissen tussen de twee zijn ongelooflijk”, vertelt Krehmeyer via Zoom.     „Ze hebben  dezelfde bijzondere stijl en een enorm atletisch vermogen. Dat zie je als Druw in het outfield op een bal jaagt. Maar ook bij de manier van slaan. Hoe de bal van zijn knuppel komt.”  De honkbalcoach  zag al snel dat Druw Jones een uitzonderlijk talent is. „Hij kwam vanzelf bovendrijven. Als tiener gooiden we hem op het honkbalveld in het diepe door hem met jongens te laten spelen die drie of wel vier jaar ouder waren”, vertelt Krehmeyer. „Dat was geen enkel probleem. Druw kon ze bijhouden en ontwikkelde zich in een enorm tempo.”  De aandacht voor Druw Jones nam het afgelopen jaar  steeds grotere vormen aan. De wedstrijden van het schoolteam werden steevast bezocht door scouts van grote clubs en nationale media zetten de jonge honkballer in de schijnwerpers. Zo stond hij onlangs op de cover van het blad Baseball America. Er was ook negatieve aandacht. Fans van andere teams  probeerden hem uit te dagen. Krehmeyer moet lachen als dat ter sprake komt. „Bij  vrijwel elke uitwedstrijd werd er ‘overrated’ vanuit het publiek tegen Druw geroepen. Niet zelden antwoordde hij dan met een homerun of een driehonkslag. Meestal maanden   de tegenstanders dan het  publiek  tot stilte”, zegt de coach. „Op Druw maakte het allemaal weinig indruk.” Krehmeyer had nooit het gevoel dat  Andruw Jones zich te veel met de ontwikkeling van zijn zoon bemoeide. „Hij hield  afstand. Het enige wat Andruw  tegen me zei, was: ‘Good game coach’ .  Pas toen ik hem een keer uitnodigde, richtte hij zich tot Druw en zijn  team. Dat maakte natuurlijk indruk op die jongens.”  Hoewel de gelijkenissen groot zijn, lijkt het vrijwel uitgesloten dat Druw  net als zijn vader al op zijn negentiende in de MLB zal spelen. Krehmeyer: „Verschil is dat Andruw  ooit als tiener direct vanuit Curaçao werd vastgelegd. Bovendien zijn de tijden veranderd. De jongste prof in de MLB is nu 21 jaar. Dus Druw zal waarschijnlijk  zo’n drie jaar te gaan hebben in de minor leagues.”    De eerste  stap in de profloopbaan van Druw Jones zal zondag plaatsvinden als op het Xbox Plaza in Los Angeles de draft begint. Hij  is the number one pick.   Met andere woorden: hij wordt gezien als het grootste talent van de VS. Er ligt  voor hem een miljoenencontract  in het verschiet. Al kan hij er ook voor kiezen om zich verder te ontwikkelen bij de Vanderbilt University, om zich over twee jaar een nog betere uitgangspositie te verschaffen.  De Nederlander Jurriaan Lobbezoo  (45) stond 26 jaar geleden voor een enigszins gelijke keuze, toen hij in de 28ste ronde  door Houston Astros werd gedraft als pitcher van Indian River  College in Fort Pierce. „Mijn hart ging toen wel even sneller kloppen. Op advies van mijn coach besloot ik er niet op in de gaan. Dat had ik achteraf beter wel kunnen doen. Maar de uitgangspositie van Druw  is zó goed dat hij wel  voor het profavontuur zal kiezen”, zegt oud-international  Lobbezoo.  Verschillende kenners zijn  het erover eens dat Druw Jones nu al een verrijking zou kunnen zijn voor het Nederlands team. Volgend jaar maart staat de World Baseball Classic op het programma – het WK honkbal voor professionals waar Andruw Jones twee keer namens Nederland als outfielder  aan deelnam. Omdat de  roots van zijn  vader op Curaçao liggen, kan  de geboren Amerikaan Druw Jones kiezen voor de VS, Curaçao of Nederland.      Kreymeyer weet  dat hij   trots is op zijn band met Nederland. „Druw  speelde   soms met  vlaggetjes van het land van zijn vader.”  Bondscoach Hensley Meulens laat vanuit New York weten dat  het „fantastisch om te zien is hoe Druw  op een jonge leeftijd in de voetsporen van zijn  vader treedt”. De  huidige assistent-slagcoach van New York Yankees  zou Druw Jones  graag in het ‘Koninkrijksteam’  zien. „Het is aan hem en zijn familie om die keus te maken”, zegt  Meulens.  De familie Jones houdt de kaarten nog  voor de borst en laat vragen onbeantwoord.      Het is nu  eerst de vraag of hij door de  ‘oranje’  Orioles wordt gekozen  voordat duidelijk wordt onder welke vlag hij gaat  spelen.||https://www.nrc.nl//nieuws/2022/07/14/welke-club-kiest-druw-jones-a4136488
2022-07-15||Liever plantaardig leren koken dan alleen maar steaks bakken||Met een zucht herinnert Abel Bousie (22) uit Overveen zich het werkstuk dat hij moest maken over het schoonmaken van een wortel. Hij was 16 en volgde een mbo-opleiding (niveau 2) tot zelfstandig werkend kok aan het ROC van Amsterdam. „Je zou denken dat iedereen wel weet hoe een wortel eruitziet en ook hoe je ’m moet schillen en in stukjes snijdt. Maar in plaats van dat een docent dat even voordeed en weer verder ging, moest ik er drie pagina’s werkstuk over maken in een computerlokaal, zonder ook maar een wortel of andere groente te hebben gezien. Dat was wel een beetje… oninspirerend, of zo.” Abel Bousie geeft het zelf toe: school is niet ‘zijn ding’. Mede door zijn concentratiestoornis ging hij als scholier van het vwo naar het vmbo en belandde uiteindelijk op de tweejarige koksopleiding. Na anderhalf jaar trok hij de conclusie: hij wilde verder in dit vak, maar niet op het ROC.  Toen hoorde hij via via van het Ron Blaauw College: een particuliere opleiding van dertien weken onder de vlag van de bekende sterrenchef. „Dat vond ik meteen een stuk leuker”, vertelt Bousie. „Je komt ’s ochtends om half negen binnen in de lesruimte: een mooi ingerichte kookstudio. Na een uitleg van een kwartier ga je meteen aan de slag met een recept en dat is ook meteen je lunch voor die dag. Ook zijn we langs veel leveranciers geweest en langs de verschillende restaurants van Ron Blaauw.” Abel Bousie rondde het traject bij het college af en werkt nu als chef-kok bij een fine dining-restaurant in Lelystad. Als 22-jarige is hij nu zelf leermeester van „kids van 15, 16 en 17”. In 2020 haalden 11.500 leerlingen een diploma bij een horecaopleiding op mbo of hbo-niveau, aldus het jaarlijkse arbeidsmarktonderzoek  van Koninklijke Horeca Nederland (KHN) en opleider SVH (Stichting Vakbekwaamheid Horeca). De drie jaar daarvoor daalde het aantal gediplomeerden telkens al een beetje, en de instroom zakte nog eens flink in coronatijd, vertelt SVH-directeur Ricardo Eshuis. Hoewel de officiële cijfers nog niet binnen zijn, gaat het volgens hem op een aantal scholen om een derde minder aanmeldingen in de afgelopen twee schooljaren.  Met een jaarlijkse vraag naar zo’n 100.000 nieuwe krachten in de horeca is het gat met het aantal gediplomeerden wel heel groot. Hoe kan dat? Kiezen de jongeren zelf liever voor andere sectoren dan de horeca? Zou een moderner opleidingsaanbod hen meer aanspreken, en zo het personeelstekort kunnen verminderen?  Voor die laatste stelling lijkt wat te zeggen. Bij opleidingen die durven af te wijken van het standaard programma, is de animo een stuk groter. Neem het praktische Ron Blaauw College, dat sinds 2021 bestaat en naar eigen zeggen ieder half jaar zo’n vijftig aanmeldingen krijgt voor veertien plekken. Zie ook de nieuwe opleiding tot ‘plant-based chef’ aan het ROC van Amsterdam, dat direct twee klassen vol heeft; 36 studenten meldden zich aan om in augustus te beginnen.  De plant-based opleiding vind ik veel spannender en meer van deze tijd Millie Addison wordt opgeleid tot ‘plant-based chef’ Met die opkomst is Theo van Rensch erg blij. De voormalig restauranteigenaar is als horecadocent bij het ROC van Amsterdam initiatiefnemer van de nieuwe plant-based chefsopleiding. „Ik ben iemand die bovenop de food- en horecatrends zit. Al een aantal jaar zie ik de opkomst van vegan restaurants in steden als Berlijn, Londen en Tel Aviv. Ook merk ik het bij mijn eigen dochters, van wie er twee vegetarisch eten en één veganistisch. Daar moeten we wat mee, dacht ik.” Toch was het nog behoorlijk „zeuren, trekken en duwen” bij de managers van de opleiding om het voor elkaar te krijgen, vertelt Van Rensch. „Ze zaten me eerst een beetje glazig aan te kijken, van: moet dat nou? Maar toen steeds meer collega’s enthousiast werden, ging ook bij de managers een lampje branden.” Want ook zij zien de instroom van mbo-studenten afnemen; het ROC Amsterdam volgt daarmee een nationale trend. In 2018 begonnen landelijk zo’n 165.000 leerlingen aan een mbo-opleiding; in 2021 waren dat er nog 153.000.  Door de plant-based opleiding ziet Van Rensch opeens een nieuwe doelgroep binnenkomen. „Het is wat diverser, wat alternatiever. Tijdens de recente informatiedag kwam meteen een discussie op gang over hoe erg het is om dode dieren te eten. Dat heb ik bij de normale koksopleiding nooit gehad.”  De 19-jarige Millie Addison is één van de studenten die eind augustus beginnen met de plantaardige chefsopleiding. Na een bijbaan bij zuurdesembakkerij As in Amsterdam raakte ze enthousiast over werken met voeding en googelde ze op een cursus of opleiding. „Ik vond aanvankelijk alleen de ‘gewone’ koksopleiding op mbo-niveau twee of drie, terwijl ik havo heb gedaan. Toen ik belde met het ROC, vertelden ze me dat er een nieuwe opleiding aankwam voor plant-based chef, op niveau 4. Oh! zei ik toen. Dat is véél interessanter. Ik eet zelf niet veganistisch, maar ben wel altijd al bezig geweest met duurzaamheid en wil bewust met eten omgaan. Dit paste daar helemaal bij.” Ze denkt dat deze opleiding meer interesse wekt bij haar generatie dan de reguliere koksopleiding. „De plant-based opleiding vind ik veel spannender en meer van deze tijd. Het gaat de diepte in. Tijdens de informatiedag vertelde de docent dat we in 2050 twee planeten nodig hebben om iedereen te kunnen voeden. Als we verder gaan met de gewone koksopleiding waar je, simpel gezegd, vooral steaks leert bakken, schiet dat niet heel erg op.”  De kritiek dat reguliere horecaopleidingen niet modern of inspirerend genoeg zijn, herkent ROC-docent Theo van Rensch wel. „Natuurlijk moeten mbo-scholen ook de hand in eigen boezem steken. Er zullen heus wat uitgebluste docenten zitten die vooral lesgeven in de Franse traditie, met oude waarden over hiërarchie en arbeidsethos. En qua papierwerk heb ik af en toe het gevoel dat het makkelijker is een universiteitsdiploma te halen dan een papiertje bij ons – met al die kwalificatiedossiers en burgerschapstoetsen. Tegelijkertijd zie ik hier collega’s die hun uiterste best doen een vakman of -vrouw volgens de nieuwste inzichten af te leveren, en die volop in contact staan met het bedrijfsleven. Dan kun je niet generaliseren door te zeggen dat alle mbo-opleidingen oubollig zouden zijn.”  SVH-directeur Eshuis vindt die stelling eveneens „onzin”. Hij ziet vooral dat jongeren andere keuzes maken. Eshuis: „Ouders zeggen tegen hun kinderen: doe maar niet, het is zo’n onzeker beroep. Bovendien is er nu een generatie 18- en 19-jarigen die tijdens corona nul ervaring met de horeca op kon doen. Terwijl het daar toch vaak begint. Je gaat op je zeventiende naar een café met je vrienden, ziet leuke mensen werken achter de bar en denkt: goh, dat wil ik ook. Die instroom mist de sector nu.” Hoe zou het aantal opgeleide horecamedewerkers met een vakopleiding omhoog kunnen? Door nieuwe wegen aan te leggen, zegt Eshuis. De SVH heeft onlangs ‘praktijkbewijzen’ gelanceerd: een soort deeldiploma’s die je kunt behalen op de werkvloer, onder begeleiding van een extra geschoolde leermeester.  Ook denkt Eshuis dat initiatieven als het Ron Blaauw College kunnen bijdragen. „Zij spreken weer een andere groep aan dan het mbo, dat de opdracht heeft leerplichtige jongeren breed op te leiden – met taal, rekenen en burgerschap. Maar iemand die al zindelijk is – zoals ik het maar noem – kan prima bij zo’n kortere, particuliere opleiding terecht. Die routes kunnen naast elkaar bestaan.”  Maar de grootste verantwoordelijkheid ligt volgens Eshuis bij de werkgevers. Want waar het ROC zorgt voor de instroom, moeten zíj de vakkrachten zien te behouden. „Nu verlaten jaarlijks 90.000 mensen de sector. Het zou toch heerlijk zijn als we dat terugdringen naar 50.000? Moet je kijken hoeveel dat scheelt.”  Hoe die horecawerkgevers dat moeten doen? Eshuis somt op: bied zekerheid, betaal overuren uit, investeer in de persoonlijke ontwikkeling van je mensen. „Dat gaat bij veel bedrijven goed, maar ja, dat haalt het nieuws natuurlijk niet. Het beeld van de sector kan een stuk beter.”  De plant-based opleiding is ieder geval een fijn uithangbord; ze kreeg al veel positieve media-aandacht. Maar is zo’n opleiding ook haalbaar buiten het hippe Amsterdam? Daar is Theo van Rensch van overtuigd. „Ik denk dat Amsterdam een voorloper is, maar aan de andere kant: ook in Groningen of Eindhoven kun je tegenwoordig een cappuccino met havermelk krijgen en liggen genoeg vegan producten in de supermarkt. De wereld verandert, en dat ga je terugzien in de ROC’s door heel het land.” ||https://www.nrc.nl//nieuws/2022/07/14/de-vraag-naar-horecapersoneel-is-groot-maar-bij-de-opleidingen-loopt-het-niet-storm-a4136489
2022-07-15||Opinie | Neem ecocide op in het internationaal recht||Behalve humanitaire en materiële ellende brengt de Russische inval in Oekraïne ook veel milieuschade teweeg, schreef NRC woensdag (‘Russische ecocide’ in Oekraïne, 13/7). We zouden geen oorlogen nodig moeten hebben om tot handelen over te gaan, maar internationale vooruitgang blijkt wel vaker geboekt te worden tijdens acute crisissen. Daarom hoort Nederland zich, vijftig jaar nadat ecocide voor het eerst diplomatiek werd ingezet, eindelijk aan te sluiten bij de internationale beweging die dit begrip in het internationaal strafrecht wil krijgen. Geert Buelens is hoogleraar Moderne Nederlandse letterkunde aan de Universiteit Utrecht en  auteur van Wat we toen al wisten. De vergeten groene geschiedenis van 1972. In de zomer van 1972 werden krantenlezers opgeschrikt door een foto van een door napalm aangetast naakt meisjeslichaam. Het wanhopige, van angst en pijn vertrokken kindergezicht van Kim Phuc Phan Thi zou uitgroeien tot het meest iconische beeld van de Vietnamoorlog. Kim was onbedoeld het slachtoffer geworden van doelbewust beleid dat, eveneens vijftig jaar geleden, door de Zweedse premier Olof Palme ‘ecocide’ werd genoemd, het stelselmatig vernietigen van de natuurlijke rijkdommen en ecosystemen van een land.  Palme gebruikte dat woord als gastheer van de allereerste VN Milieuconferentie die van 5 tot 16 juni 1972 werd gehouden in Stockholm. Nederland schaarde zich achter Palme. De Amerikanen waren woedend. Zij waren, aldus hun delegatieleider, niet naar Stockholm gekomen voor zulke „gratuite politisering van onze milieudiscussies”. Ze hadden niet alleen de schijn, maar ook de werkelijkheid tegen: maar liefst 92 procent van hun napalmaanvallen was gericht tegen de natuur, slechts 8 procent had tot doel vijandelijke strijders uit te schakelen. Vijftig jaar later heeft het begrip ecocide een heel precieze juridische invulling gekregen. Begin december keurde de Belgische Kamer een resolutie goed waarin de regering wordt opgeroepen alles op alles te zetten om dit misdrijf opgenomen te krijgen in het internationaal strafrecht. Overheden in onder andere Bangladesh, Finland en Denemarken deden intussen hetzelfde. Waar wacht Nederland nog op om zich, nu er ook in Oekraïne sprake is van systematische aanvallen op de natuur, hierbij aan te sluiten? Deze oorlog bewijst weliswaar dat het internationaal recht oorlogsmisdaden niet kan voorkomen, maar elk juridisch kader werpt drempels op tegen grootschalige vergrijpen. Ook de stok achter de deur telt: grote vervuilers zouden uitgeleverd kunnen worden aan een internationaal hof, zoals oorlogsmisdadigers vandaag.  De juridisering van ecocide is een mooie illustratie van de weg die het milieubeleid de afgelopen halve eeuw heeft afgelegd. In het licht van de klimaatcrisis en de razendsnelle aftakeling van cruciale ecosystemen gaat alles veel te traag, maar de vooruitgang is niettemin substantieel. De Zweden riepen de wereld in 1972 naar hun hoofdstad omdat ze zelf acuut te kampen hadden met zure regen – toen begon het besef in te dalen dat ecologische problemen internationale samenwerking behoefden. Vijftig jaar geleden hadden de meeste landen geen milieuwetgeving, geen milieuminister en zelfs geen lokale milieumetingen. Na Stockholm 1972 veranderde dat. Als we vandaag steeds gedetailleerdere klimaatmodellen hebben, dan danken we dat ook aan het VN-milieuprogramma, eveneens in het leven geroepen tijdens die milieutop in Stockholm. Het is ook binnen dit orgaan dat wereldleiders op 2 maart van dit jaar beslisten om een juridisch bindend verdrag te onderhandelen om plastic vervuiling ongedaan te maken. Een fenomenale diplomatieke prestatie.  De rekening van de klimaatcrisis moet niet belanden bij mensen die enkel droog brood hadden Only One Earth was het motto van Stockholm 1972: we hebben niet meer dan één aarde. Naar die wijsheid zijn we echter nooit gaan leven. We gebruiken veel meer dan één aarde. Het motto had echter nog een andere betekenis: we delen deze ene aarde; echte oplossingen voor planetaire problemen vergen mondiaal denken én handelen. Op dat vlak staan we, ondanks het klimaatakkoord van Parijs, vrijwel nergens.  Terwijl de oliecrisis al in de lucht hing, vroeg Palme in 1972 om een internationale energiepolitiek. Vandaag is energiepolitiek de grootste geopolitieke arena; van samenwerking is  weinig sprake. Er was een oorlog voor nodig om massaal te investeren in isolatie – alsof minder gebruik van fossiele brandstoffen de afgelopen decennia niet ook acuut nodig was.  De milieuconferentie in Stockholm eindigde met een plechtige verklaring waarin de meer dan honderd deelnemende landen in 26 punten de principes opsomden waarop milieubeleid voortaan gebaseerd zou zijn. De meeste lezen ook vandaag als een routekaart voor de planeet. „Natuurlijke rijkdommen moeten beschermd worden.” „Niet-hernieuwbare bronnen moeten worden gedeeld en niet uitgeput.”  Spanningen tussen het vervuilende Noorden en het zich ontwikkelende Zuiden bepaalden in 1972 de conferentie. Die tegenstelling is alleen maar scherper geworden. Het compenseren van ‘Loss and Damage’ is een van onze belangrijkste uitdagingen – een poging om de rekening van de klimaatcrisis niet te laten belanden bij mensen die, terwijl wij een vijfgangenmenu aten, enkel wat droog brood hadden. Op dit onderwerp liep de klimaatconferentie COP26 vast in Glasgow vorig najaar, het zal onvermijdelijk centraal staan op COP27 in november in Sharm-el-Sheikh. Vorige maand kwamen honderden regeringsleiders, ministers en vertegenwoordigers van ngo’s, jongerenorganisaties, wetenschappers en activisten samen in Stockholm om het begin van het mondiale milieubeleid te herdenken en het te hertalen naar de steeds dringendere noden van vandaag en morgen. Westerse media hadden er nauwelijks of geen aandacht voor – misschien omdat het hoge woord er vooral gevoerd werd door leiders uit het Zuiden? Het heeft intussen iets van een onvruchtbaar ritueel – onze leiders die goede voornemens uitspreken en benadrukken hoezeer ze nu al bijdragen aan een oplossing. Greta Thunberg had gelijk toen ze stelde dat er niks te vieren viel in Stockholm. Maar als we niet langer de vooruitgang zien die niettemin geboekt wordt, komen we zeker nergens. ||https://www.nrc.nl//nieuws/2022/07/14/neem-ecocide-op-in-het-internationaal-recht-a4136478
2022-07-15||OM seponeert aangifte Gündogan tegen partijleden Volt||Het Openbaar Ministerie (OM) gaat niets doen met de aangifte van Nilüfer Gündogan tegen haar oude partij Volt, partijleider Laurens Dassen en dertien andere mensen. Dat heeft een woordvoerder bevestigd aan NRC, na berichtgeving van het AD. Het parket vindt de aangifte van Gündogan niet belangrijk genoeg om er de politiecapaciteit op te zetten die nodig is om „een groot aantal getuigen” te horen. „Zoals altijd moet het OM keuzes maken”, zegt een woordvoerder. Het conflict tussen zelfstandig Tweede Kamerlid Gündogan en haar oude partij Volt kan beter niet via de strafrechtelijke weg worden opgelost, meent het OM. Daar lijkt Gündogan gehoor aan te geven: ze wil nu dat de civiele rechter uitkomst biedt. De politicus schrijft op haar Twitter dat het betoog van het OM haar alsnog „voldoende erkenning” heeft geboden, mede omdat de dienst volgens haar schreef dat mogelijk „één of meer van de personen en of de vereniging van Volt zich schuldig hebben gemaakt aan smaad jegens u.” Eind februari deed Gündogan aangifte van smaad en laster tegen haar oude partij, Dassen en dertien andere personen nadat die haar hadden beschuldigd van grensoverschrijdend gedrag. Vijf van de melders vertelden hun verhaal in NRC. Volt schorste de 45-jarige Gündogan wegens de beschuldigingen uit de fractie — een besluit dat de politicus succesvol aanvocht bij de rechter. Alsnog besloot de partijtop van Volt haar te royeren, ook omdat Gündogan weigerde haar aangifte tegen de melders in te trekken. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/14/om-seponeert-aangifte-gundogan-tegen-partijleden-volt-a4136457
2022-07-15||Rajapaksa dient ontslag in als president Sri Lanka||Gotabaya Rajapaksa heeft donderdag zijn ontslag ingediend als president van Sri Lanka. Dat deed hij door een e-mail te sturen naar de parlementsvoorzitter, melden internationale persbureaus. Zijn ontslag is daardoor nog niet officieel, dat gebeurt op zijn vroegst vrijdag als het document wordt geverifieerd. Demonstranten in Sri Lanka reageerden volgens persbureau AP met gejuich op de aankondiging van het ontslag. Ze bevonden zich op dat moment bij de ambtswoning van de president, ondanks een avondklok. In Sri Lanka is het vanwege een economische crisis al maanden onrustig. Er is een groot tekort aan voedsel, brandstof en medicijnen. Een deel van de woede van de betogers is gericht op de familie van president Rajapaksa, die zich schuldig zou hebben gemaakt aan corruptie en nepotisme.  Afgelopen weekend werd de ambtswoning van Rajapaksa bestormd door een menigte, waarop hij vluchtte en toezegde af te treden. Via de Malediven is Rajapaksa donderdag in Singapore beland. Premier Ranil Wickremesinghe, die tot waarnemend president is benoemd, riep kort na het vertrek van Rajapaksa uit het land de noodtoestand uit. Hij heeft bekendgemaakt dat het parlement op 20 juli een nieuwe president zal kiezen. Ook Wickremesinghe is niet populair, zijn woning in Colombo is afgelopen weekend in brand gestoken door anti-overheidsdemonstranten.||https://www.nrc.nl//nieuws/2022/07/14/rajapaksa-dient-ontslag-in-als-president-sri-lanka-a4136447
2022-07-15||Italiaanse premier Draghi biedt ontslag aan, regering in diepe crisis||De Italiaanse president Sergio Mattarella heeft donderdagavond het ontslag van premier Mario Draghi geweigerd, vlak nadat die had aangekondigd op te stappen. Draghi bood zijn ontslag aan nadat zijn regering bij een vertrouwensstemming in het Italiaanse parlement eerder op de dag niet gesteund werd door de Vijfsterrenbeweging, een coalitiepartner, die weigerde mee te stemmen. De vertrouwensstemming in de Senaat was gekoppeld aan een steunpakket ter waarde van 26 miljard euro, bedoeld als hulpmiddel tegen de stijgende kosten van het levensonderhoud. Na een onderhoud met president Mattarella leek Draghi’s ontslag eerst nog te zijn afgewend. Maar nadat hij de ministerraad had bijeengeroepen, stuurde Draghi’s kantoor dan toch de mededeling uit dat hij naar de president trok om zijn ontslag aan te bieden. Hoewel president Mattarella dit dus heeft geweigerd, barst de grote politieke storm in Italië nu in volle hevigheid los. Volgens Mario Draghi is immers „het vertrouwen weg”, en is de meerderheid van nationale eenheid, waarop de regering sinds februari vorig jaar steunde, verdwenen. „Ik heb mijn uiterste best gedaan om aan de eisen van de politieke partijen tegemoet te komen, maar dat was duidelijk niet voldoende”, staat in de mededeling. Draghi omschreef de stemming in het parlement ook als een politiek belangrijk feit. Volgens de Italiaanse krant Corriere della Sera zou Draghi onlangs al aan de Italiaanse Europarlementariër Antonio Tajani hebben toevertrouwd dat hij „zijn buik vol” had van de politieke spanningen binnen de meerderheid. Toen de Vijfsterrenbeweging besloot zich bij de stemming te onthouden, trok de partij volgens Draghi haar steun aan de regering in. De Italiaanse leider had recentelijk vaker gezegd niet zonder Vijf Sterren te zullen verder regeren, en ook geen herschikte regering te willen leiden. Door vooraf aan te kondigen niet mee te stemmen over het hulppakket in de Senaat, had de Vijfsterrenbeweging zo de aanval op Draghi’s regering geopend. Het genadeschot kwam van de radicaal-rechtse Lega-leider Matteo Salvini. Die zei dat de Italianen nu dan maar opnieuw naar de stembus moeten. De regering-Draghi verkeert na amper zeventien maanden al in een diepe crisis. In februari vorig jaar vroeg president Mattarella aan Draghi om een regering te leiden, die Italië erbovenop moest helpen, na de coronapandemie die het land op menselijk en economisch vlak bijzonder hard had getroffen. Het post-fascistische Broeders van Italië uitgezonderd, stapte toen elke andere partij mee aan boord. Maar bovenal komt de politieke chaos op een bijzonder slecht moment. Het land worstelt met de inflatie, gaat gebukt onder de hoge energieprijzen, en vorige week is in het noorden van het land wegens de aanhoudende droogte en hitte de noodtoestand afgekondigd. Gevreesd wordt dat een derde van de landbouwproductie gevaar loopt. Deze politieke chaos overstijgt Rome, want ook Europa maakt zich zorgen om de stabiliteit van Italië, de derde grootste economie in de eurozone. Mario Draghi, de voormalige voorzitter van de Europese Centrale Bank, gold de voorbije maanden als een van de meest gezaghebbende regeringsleiders in Europa. Hij onderhield dagelijks contact met Europees Commissievoorzitter Ursula von der Leyen, en speelde een grote diplomatieke rol in de oorlog tussen Oekraïne en Rusland. Hij bouwde de voorbije maanden de grote Italiaanse afhankelijkheid van Russisch gas af, en hij respecteerde de Europese deadlines voor hervormingen, noodzakelijk voor de subsidies en leningen van het Europese post-coronaherstelfonds, die in schijven worden uitgekeerd. De komende jaren kan Italië op 205 miljard euro aanspraak maken. De Vijfsterrenbeweging verzette zich concreet tegen dit nieuwe hulppakket, omdat het de burgemeester van Rome in staat stelt om een nieuwe, grote afvalenergiecentrale te bouwen. Het nieuwe centrumlinkse stadsbestuur is een felle voorstander van zo’n centrale, die jaarlijks 600.000 ton afval kan verwerken. Maar de Vijfsterrenbeweging, die Rome tot oktober heeft bestuurd, wil er niet van weten. Maar dat was slechts de ‘casus belli’, want in feite speelt de strijd om de kiezer een veel grotere rol. Sinds de monsterwinst bij de verkiezingen van 2018 is de Beweging, die toen 32 procent haalde, in de peilingen ongeveer gehalveerd. Volgens de radicale flank van de Vijf Sterren, die partijleider Giuseppe Conte zwaar onder druk zet, is dit het moment om een eigen koers te varen, door nog enkele maanden hard oppositie te voeren. Ook de radicaal-rechtse Salvini, altijd in campagnemodus, wil in de aanloop naar nieuwe verkiezingen stemmen winnen. Zijn rechtse rivale Giorgia Meloni van het uiterst rechtse Broeders van Italië, die van meet af aan voor de oppositie koos, steekt hem in de peilingen immers voorbij. En op die manier duwen de Italiaanse politici, op een moment dat burgers en bedrijven al kreunen, het land in een nog diepere chaos. Dit bericht is op 14 juli om 20.05 uur aangevuld met de weigering van de Italiaanse president Sergio Mattarella om premier Mario Draghi ontslag te verlenen.||https://www.nrc.nl//nieuws/2022/07/14/italiaanse-premier-draghi-stapt-op-na-gebrek-aan-steun-in-coalitie-a4136455
2022-07-15||Vingegaard pareert aanvallen Pogacar in etappe naar Alpe d&#8217;Huez, Pidcock pakt ritzege||De Brit Tom Pidcock heeft de twaalfde etappe van de Tour de France op zijn naam geschreven. De renner van Ineos Grenadiers was in de 165 kilometer tellende bergrit met start in Briançon en finish op de Alpe d’Huez de sterkste man van de kopgroep. Daarachter wist de Deense klassementsleider Jonas Vingegaard meerdere aanvallen van de Sloveen Tadej Pogacar gemakkelijk te pareren, terwijl de Fransman Romain Bardet wegviel uit de top drie. In de tweede zware Alpenrit op rij koos het Jumbo-Visma van Vingegaard ervoor de koers te controleren. Een kopgroep met relatief ongevaarlijke renners voor het klassement mocht vooruit blijven om te strijden voor de overwinning op de Alpe d’Huez. Onder anderen viervoudig tourwinnaar Chris Froome en het jonge Ineos-talent Pidcock zaten mee in de ontsnapping, waarbij die laatste indruk maakte met zijn bochtentechniek in de afdalingen. Het beslissende gat sloeg Pidcock echter op de slotklim: hij reed weg bij zijn medevluchters en kwam als eerste over de finish.  Daarachter was het lang wachten tot de klassementsrenners zich lieten zien. Terwijl onder meer Romain Bardet, de nummer twee in het algemeen klassement, al was gelost, viel Pogacar met nog drie kilometer te gaan tot twee keer toe aan. Vingegaard bleef beide keren gemakkelijk in zijn wiel, waarna de renner van UAE Emirates weer van kop afging. De twee kwamen op de top van de Alpe d’Huez in dezelfde tijd over de streep. Voor Vingegaard was het donderdag zijn eerste rit ooit als drager van de gele leiderstrui in de Tour. De 25-jarige Deen veroverde woensdag de eerste plaats op Pogacar in het klassement, die in de rit over de Galibier naar de Col du Granon minuten moest toegeven op dagwinnaar Vingegaard. Meteen na afloop had de Sloveen zich strijdvaardig getoond, door een aanval aan te kondigen in de etappe naar de Alpe d’Huez.  Omdat Pogacar er ondanks zijn pogingen niet in slaagde om donderdag weg te rijden bij zijn grootste concurrent, blijft Vingegaard in het algemeen klassement een voorsprong behouden van 2.22 minuten. Wel is de Sloveen door het lossen van Bardet gestegen naar plaats twee. De Brit Geraint Thomas staat nu derde op 2.26 minuten van het geel.||https://www.nrc.nl//nieuws/2022/07/14/vingegaard-pareert-aanvallen-pogacar-in-etappe-naar-alpe-dhuez-pidcock-pakt-ritzege-a4136453
2022-07-15||Dansen als een botsende ijsschots: Julidans toont een wereld in beweging||Nog even en het zit erop, het festival Julidans, met veel voorstellingen waarvan sommige net voor of tijdens de coronacrisis zijn gemaakt. Dit jaar was als het ware een inhaalslag voor makers en festival, wat resulteerde in twee propvolle weken, met bijna 40 producties, bijna 70 voorstellingen op veertien locaties. Een tikje veel misschien, maar dat mag ook wel weer eens.  Behalve een inventarisatie van de stand van de internationale hedendaagse, in het algemeen meer theatraal georiënteerde dans, ook een soort actualiteitenrubriek. Zo ongeveer alle urgente, actuele thema’s komen in een brede waaier van vormen en stijlen langs, met als een van de belangrijkste de zorg om het klimaat en de aarde. Maar ook (nieuw) feminisme, gender, dekolonisatie, migratie, nieuwe rituelen, hyperconsumentisme en andere zaken worden niet geschuwd.  Het festival schetst een wereld in beweging en wordt getekend door een soort verlangen naar nieuwe manieren van samenleven, met elkaar en met de planeet.  Beweging in de meest letterlijke zin soms: in de openingsvoorstelling Larsen C verwijst Christos Papadopoulos naar de gestage afbrokkeling van het losgeraakte antarctische ijsplateau Larsen C. Met prachtige lichteffecten, rook en dansers die als een deinende massa bewegen en soms als ijsschotsen botsen, creëert Papadopoulos abstracte, beklemmende beelden. Lange tijd krijgen we ‘het hele plaatje’ niet te zien, meestal zijn het delen van lichamen die uit het duister opduiken. Je zou bijna vergeten dat de onderliggende gedachte minder fraai is.   Allesbehalve abstract is daarentegen Ginkgo van Nicole Beutler; een soort prekerig vormingstheater met een berg afval (onvermijdelijk: het supermarktkarretje), weinig dans en een thereminspelende ‘engel’ die alles nog eens uitlegt. Beutler is bekend geworden als bedenkster van intelligente concepten, maar hier tuimelt ze terug naar niveau (dure!) schoolvoorstelling. Een van de voorstellingen waarin het verlangen naar een nieuwe wereld het sterkst is vorm gegeven, en daardoor van een enorme zeggingskracht, is On earth I’m done van de Zweeds-Nederlandse Jefta van Dinther. Hij keert sinds een paar jaar regelmatig terug op Julidans en maakte onder andere met het beklemmende, hallucinante duet Dark Field Analysis (2018) diepe indruk. Met name het eerste deel van dit tweeluik, de 75 minuten durende solo Mountains, is een hoogtepunt in het festival.  In een gestage, compromisloze opbouw doorlopen de fantastische Marco da Silva Ferreira én het even eenvoudige als sublieme toneelbeeld parallel een transformatie; de mens die zich door een veranderende wereld overweldigd voelt, de wereld die juist voortdurend in verandering is. Die wereld wordt gesymboliseerd door de meterslange strook stof die de toneelvloer bedekt, en langzaam, in een uur en een kwartier de nok in wordt getrokken, telkens nieuwe landschappen creërend. Ferreira meet zich met die natuurkracht, maar moet zich uiteindelijk voegen.  Deel twee van On earth I’m done, het groepswerk Islands, toont een post-apocalyptische wereld, waarin structuren nog niet vaststaan. De ontwikkelingsrichting van de mensheid die Van Dinther hier schetst, is enerzijds geruststellend, want eensgezind, maar de consequentie is minder vrolijk stemmend: een robotachtige, wezenloze menigte. Juist enorm opwekkend is Re:Incarnation van Qudus Onikeku, die ook in Amsterdam het publiek uit de stoelen kreeg met zijn dynamische vermenging van Yoruba-traditie en de hedendaagse danscultuur van Lagos met zijn enorme jongerenpopulatie. En dat oude rituelen, sjamanisme en spiritualiteit in de krochten van het autoritaire Singapore moeiteloos samengaan met queerness en voguing (moderne house dance), laat documentair theatermaker Choy Ka Fai zien in het verrassende Yishun is burning. De titel is uiteraard een knipoog naar de befaamde documentaire Paris is burning (1990), over gays en transgenders in de ball scene van New York. De Singaporese voorstad Yishun, kan zich wat kakelbonte trancecultuur meten met die stad, blijkt uit de verbazingwekkende documentaire beelden, die worden doorsneden door live dans van vogue-ster Amazing Sun en een live videoverbinding met Singapore. Binnen Julidans voelt het bijna raar, maar ja, het kómt voor: er wordt ook, min of meer, ‘gewoon’ gedanst. Door David Raymond en Tiffany Tregarthen bijvoorbeeld, waar de toeschouwer bij het Nederlands Dans Theater zou kunnen wanen, maar minder spannend. Ook Louise Lecavalier (63) danst, nog altijd. Ze heeft haar peroxideblonde manen uit de tijd van La La La Human Steps in ere hersteld en het is ongelooflijk hoe zij haar lichaam beheerst, met romp die wel van gewapend beton moet zijn. Met precisie portretteert ze verschillende staten van het danslichaam: vloeibaar, gecontroleerd, meditatief en obsessief, waarbij soms nog is te zien hoeveel van háár danstaal destijds in het materiaal van haar voormalige werkgever Édouard Lock is opgenomen. Maar het is vooral haar fysieke presentatie, niet zozeer de choreografie die bewondering inboezemt.  En zo gaat het op en neer in Julidans, en zo hoort het ook. Festivallievelingen kunnen teleurstellen (Florentina Holzinger, Hooman Sharifi, Beutler) terwijl onbekende makers de show stelen (Onikeku, Fai), wat voor de hedendaagse dans een teken van goede gezondheid is. Nu de wereld nog.  Recensie Dans Julidans, voorstellingen gezien op 2, 4, 5, 6, 7, 9 en 10 juli.  Nog voorstellingen t/m 16/7.  Inl.  julidans.nl 
●●●●●||https://www.nrc.nl//nieuws/2022/07/14/dansen-als-een-botsende-ijsschots-julidans-toont-een-wereld-in-beweging-a4136452
2022-07-15||Opinie | Europese politiek moet integriteitsregels verder aanscherpen||Dankzij gelekte documenten weten we hoe schaamteloos de lobbystrategie van Uber jarenlang is geweest. Van het fabriceren van zogenaamd wetenschappelijk bewijs tot het aanmoedigen van geweld tegen Uber-chauffeurs tot het dwarszitten van autoriteiten. Dat bedrijven in een nietsontziende zucht naar marktaandeel en winst tot zoveel bereid zijn, is schokkend.  Kim van Sparrentak is Europarlementariër namens GroenLinks. Minstens zo schokkend is dat  politici, van Emmanuel Macron tot Neelie Kroes, zich zonder gêne voor het karretje van dit bedrijf lieten spannen, in plaats van zich hard te maken voor rechteloze werknemers in de platformeconomie. Helaas is Uber slechts een symptoom van een breder probleem. Als de agressieve lobby van techbedrijven succesvol blijft, zullen we falen in het aanpakken van de meest urgente problemen van deze tijd. Technologische ontwikkelingen kunnen de samenleving helpen mits de politiek de juiste kaders stelt. De arbeidsmarkt is voor platformwerkers veelal een rechteloze jungle. De democratie staat iedere dag sterker onder druk door algoritmes van sociale media die desinformatie, haat en discriminatie aanjagen en ons uit elkaar drijven. Midden in een klimaat- en energiecrisis moeten extra kolencentrales draaien om Bitcoin van energie te kunnen voorzien. Op al deze vlakken frustreert een handvol lobbyisten oplossingen voor urgente maatschappelijke problemen. De gelekte documenten die de lobbypraktijken van Uber blootleggen komen op het moment dat de Europese Unie werkt aan wetgeving om  chauffeurs beter te beschermen. Ondanks de bewering van Uber dat deze praktijken nu niet meer voorkomen, zie ik als onderhandelaar over deze wet met eigen ogen hoe de lobby nog steeds zeer agressief en invloedrijk is. Nog steeds voeren ze zelfgefabriceerde studies op die doen alsof platformwerkers geen enkele moeite hebben met het feit dat ze onder het minimumloon werken en nauwelijks aanspraak maken op sociale zekerheid. Verschillende Europarlementariërs dienden voorstellen in die rechtstreeks uit de koker van platforms komen om de voorgestelde werknemersrechten op alle fronten af te zwakken. Diezelfde agressieve lobby zagen we de afgelopen maanden bij de totstandkoming van Europese wetgeving die de rechten en plichten van techbedrijven online reguleren. Deze zeer technische regels werden veelal buiten het zicht van media en het publiek beïnvloed. Dit gebeurde door de grote techbedrijven en via tientallen schaduw-lobbyclubs die zogenaamd opkomen voor het midden- en kleinbedrijf, maar vaak gefinancierd zijn door de grote techbedrijven.  Met 97 miljoen euro per jaar is de techindustrie de grootste lobby in de EU, nog groter dan de fossiele- of farmaceutische-industrie. De lobby dwarsboomde onder andere een totaalverbod op het online volgen van mensen voor advertenties, ondanks herhaalde oproepen hiertoe van wetenschappers en ngo’s. Mede door toedoen van hun invloed bleef ook het aanpakken van polariserende sociale media-algoritmes grotendeels buiten schot. De techlobby profiteert bovendien van contacten en kennis binnen de Europese en nationale politiek dankzij een groot aantal oud-politici en oud-medewerkers die de overstap maakten naar een techbedrijf en andersom. Bij het reguleren van sectoren waar platforms en techbedrijven actief zijn, staan grote belangen op het spel. Maar we kunnen hier iets tegen doen Ook pogingen om opkomende technologieën zoals cryptomunten te reguleren werden naar de hand gezet van een klein clubje lobbyisten. Een voorstel om grenzen te stellen aan het astronomische energieverbruik (wereldwijd verbruikt Bitcoin meer energie dan heel Nederland) die het delven van sommige cryptomunten met zich meebrengt, werd een paar dagen voor de stemming om zeep geholpen door lobbyisten die crypto-beleggers online aanspoorden om bezwaar bij Europarlementariërs te maken tegen de regels. Een krappe meerderheid van liberale, christen-democratische en extreem-rechtse volksvertegenwoordigers luisterden naar hun oproep en schrapten de energieregels. Het is duidelijk: bij het reguleren van de sectoren waar platforms en techbedrijven actief zijn, staan grote belangen op het spel. Maar we kunnen hier iets tegen doen.  Ten eerste blijken de aangescherpte lobby- en integriteitsregels in de Europese Unie nog lang niet effectief genoeg. Verplichte transparantie over ontmoetingen met lobbyisten blijft makkelijk te omzeilen omdat ze niet gelden voor lagere ambtenaren en geen einde maken aan de praktijken van schaduw-lobbyclubs. Verder moeten  de financiering en bedrijven die schuilgaan achter lobbyisten openbaar worden. Vervolgens moet eenvoudig zichtbaar worden op welke onderdelen politici voorstellen van welke bedrijven of andere organisaties hebben overgenomen. Zo kunnen journalisten en burgers zich informeren over de keuzes die politici willens en wetens maken. Ten slotte is het cruciaal om de draaideur tussen politiek en techbedrijven te stoppen met afkoelperiodes met handhaving en effectieve sancties bij overtreding. Geen enkele volksvertegenwoordiger belooft zijn kiezers tijdens verkiezingen dat hij zich zal inspannen voor de belangen van Uber, Google of Facebook. In de praktijk worden deze belangen echter heel vaak boven die van mensen gesteld. De kiezer verdient schone Europese politiek, die daadkrachtige ethische regels stelt aan de razendsnelle ontregelende technologische ontwikkelingen. Politiek die de belangen dient van mensen in plaats van techbedrijven. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/14/europese-politiek-moet-integriteitsregels-verder-aanscherpen-a4136451
2022-07-15||Een specht hamert erop los zonder schokdemper||Spechten bonken hun snavel gemiddeld twaalfduizend keer per dag tegen bomen, met een snelheid van soms twintig kilometer per uur. Krijgen ze daar geen hoofdpijn van? Als mensen hun hoofd met die snelheid tegen een boom slaan, dan lopen ze meteen een hersenschudding op. Een idee is dat spechten hier geen last van hebben omdat hun schedel dient als een schokdempende helm. Een internationale groep biologen weerlegt dit. Een spechtenkop werkt meer als een stijve hamer, schrijven ze in Current Biology. „Het is niet logisch voor spechten om die schok te dempen”, vertelt Sam Van Wassenbergh van de Universiteit Antwerpen, een van de onderzoekers, aan de telefoon. „Het doel is namelijk om een harde klap uit te delen aan het hout.” En een hamer met een stijve, ijzeren kop deelt hardere klappen uit dan een van schokdempend rubber. De onderzoekers lieten zien dat dit ook geldt voor de spechtenkop. Uit computersimulaties bleek dat spechten met schokdemping in hun kop harder zouden moeten tikken om hetzelfde effect te hebben op een boom als spechten zonder schokdemping. Schokdemping lijkt dus niet handig, maar hoe zit het bij echte spechten? Om dit te testen, legden Van Wassenbergh en zijn collega’s met een hogesnelheidscamera vast hoe verschillende spechten bewegen als hun snavel het hout raakt. Net als de stippen op crashtestdummy’s markeerden ze in de opnames een aantal punten op de snavel en kop van de spechten om te zien hoe die afremmen tijdens de klap. Als de schedel dient als schokdempende helm, dan verwacht je dat de kop geleidelijk afremt. „Vergelijk het met een airbag”, zegt Van Wassenbergh. „Zonder knal je met je hoofd tegen de autoruit waarbij je voorwaartse beweging plots snel afremt. Met de demping van een airbag verloopt de vertraging een stuk geleidelijker.” Op de videobeelden zagen de biologen geen demping. De hele spechtenkop remde plots en bewoog daarbij als één rigide geheel, zoals een hamer. Spechten hebben bijna geen hersenvocht: hun brein zit strak in de schedel Hoe kan het dat de spechten toch geen hersenschuddingen oplopen? Hoewel de klap van elke tik tegen een boom hard genoeg is om een hersenschudding te veroorzaken in een mensenbrein, kunnen de veel kleinere hersenen van spechten dit prima aan. Hoe kleiner de massa, hoe minder kracht erop uitgeoefend wordt bij een plotse vertraging. Van Wassenbergh: „We denken dat spechten hun kop met ongeveer twee keer hun huidige, gemiddelde snelheid tegen de boom zouden moeten slaan om een hersenschudding op te lopen.” Hij denkt dat het ook mis zou kunnen gaan als een specht per ongeluk met volle kracht tegen massief metaal timmert. „Het onderzoek lijkt goed gedaan en innovatief”, mailt Ivan Schwab, van de universiteit van Californië, die voor zijn onderzoek naar de reden dat spechten geen hoofdpijn hebben, in 2006 een Ig Nobelprijs kreeg, een prijs voor onderzoek waar je ‘eerst om moet lachen, maar later over nadenkt’. Schwab benoemt ook een aantal aspecten van de spechtanatomie die het onderzoek niet benadrukt, maar die ook een rol kunnen spelen. Zo is de bovenste snavelhelft zachter dan de onderste waardoor de schokenergie onder de hersenen langs door de onderkaak gaat. Verder hebben spechten bijna geen hersenvocht, waardoor het brein strakker in de schedel zit, en ze hebben een uitzonderlijk lang en pezig tongbeen dat achter de schedel langs weer terug naar voren loopt. „Dat moet haast wel een rol spelen bij het handhaven van druk en positie van de kop”, zegt Schwab. „Aanvullend onderzoek is dus nodig.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/14/een-specht-hamert-erop-los-en-kan-daarbij-geen-schokdemper-gebruiken-a4136450
2022-07-15||De V in je paspoort veranderen in een M? Daar ga je binnenkort   zelf over||Sinds juni heeft Simon eindelijk  identiteitspapieren op zak met zijn nieuwe geslachtsaanduiding. Het kon hem niet snel genoeg gaan. „Op reis en bij het zoeken van een baantje vragen ze steeds om je identiteitsbewijs. Ik vond het vervelend dan steeds uit te moeten leggen waarom daar nog een ‘V’ staat. En ik wil niet dat mensen mijn oude naam weten.” Voor de geslachts- en naamswijziging op zijn paspoort had Simon, die niet met zijn achternaam in de krant wil omdat hij bang is voor nare reacties, een ‘deskundigenverklaring’ nodig. Daarvoor moest hij het volgende doen: met nog ongeveer twintig anderen nam hij deel aan een informatieve bijeenkomst van het Radboudumc in Nijmegen, waar hij al in behandeling was en puberteitsremmers kreeg. Die bijeenkomst kostte 65 euro. Na afloop moest hij een formulier ondertekenen dat hij de procedure had begrepen. Vervolgens kreeg hij de deskundigenverklaring thuisgestuurd. Met die verklaring in de hand ging hij naar zijn geboorteplaats, waar hij ten overstaan van een ambtenaar nog eens akkoord moest gaan met zijn nieuwe naam en veranderde geslachtsaanduiding.  Dat kan makkelijker, vindt het kabinet. Dat heeft een wetswijziging voorgesteld waarbij de deskundigenverklaring  komt te vervallen. Een bezoek aan het gemeentehuis is dan voldoende om het eigen geslacht juridisch aan te passen. Dat kan voortaan in de woonplaats – in plaats van in de geboorteplaats, zoals nu. Wel komt er een verplichte bedenktijd van ten minste vier weken. En wie jonger is dan zestien moet nog naar de rechter om de geboorteakte te laten aanpassen. De deskundigenverklaring werd ingevoerd in de Transgenderwet in 2014. Voor die wet van kracht werd, moesten transgender personen die hun geslachtsvermelding wilden aanpassen lichamelijk zo veel mogelijk zijn aangepast aan „het andere geslacht”. Daar hoorde ook verplichte sterilisatie bij; het kabinet-Rutte III maakte vorig jaar excuses voor die praktijk.  In de wet van 2014 kwam de eis van fysieke transitie te vervallen, maar daar kwam de deskundigenverklaring voor in de plaats. Als waarborg tegen onbezonnen wijzigingen, bijvoorbeeld beïnvloed door een psychische stoornis, en tegen mogelijke identiteitsfraude – er waren zorgen dat iemand kon ‘verdwijnen’ voor de overheid door ‘zomaar’ naam en geslacht te veranderen.  Een evaluatie van de wet in 2017 wees  uit dat fraude onwaarschijnlijk is; iemand behoudt immers hetzelfde burgerservicenummer. En ondoordachte wijzigingen wil het kabinet voortaan voorkomen met de verplichte bedenktijd. Sinds 2014 passen per jaar zo’n 700 mensen  hun geslacht aan op hun geboorteakte. Belangengroepen als het Transgender Netwerk Nederland zijn blij met de wetswijziging, waarover de Tweede Kamer zich na de zomer moet uitspreken  en waar een meerderheid waarschijnlijk mee zal instemmen.  De belangengroepen vinden de deskundigenverklaring in strijd met het recht op zelfbeschikking. Ook zien zij de kosten als een onnodige drempel (250 euro voor een consult als degene niet al in behandeling is, 65 euro voor de verklaring). Ook experts van de drie academische genderpoli’s en twee van de grootste ggz-instellingen voor gendervragen blijken de meerwaarde van de verklaring niet echt te zien. Chris Verhaak, psycholoog bij het Radboudumc, noemt het afschaffen ervan voor zestienplussers „winst”, zolang zij maar goed worden voorgelicht over de gevolgen ervan. Bijvoorbeeld over het geslachtsgebonden bevolkingsonderzoek, naar baarmoederhals- of borstkanker. Daarvoor worden alleen mensen die als vrouw geregistreerd staan opgeroepen.   De wetswijziging past in een internationale trend. In een reeks Europese landen is zelfbeschikking bij geslachtsregistratie al de regel. Dat is onder meer zo in Noorwegen, Denemarken, Ierland en Malta. Trans identiteiten worden dan niet meer gezien als een psychiatrische stoornis, maar als frictie tussen iemands geboortegeslacht en beleefde gender (genderdysforie). Ook de Duitse regering kwam afgelopen maand met voorstellen om de federale genderwet aan te passen  met zelfbeschikking als uitgangspunten. Andere landen, zoals Zweden en het Verenigd Koninkrijk, houden nog vast aan de eis van een deskundigeverklaring.  Tegelijk is in al deze landen het debat opgelaaid over genderidentiteit en de drempel voor geslachtsverandering. Met name over de behandeling van jongeren, die zich de laatste jaren in grote aantallen bij klinieken melden. In het VK en Zweden zijn de regels voor hormoonbehandelingen voor hen recent fors strenger gemaakt.  Ook de administratieve versoepeling die het Nederlandse kabinet  nu wil doorvoeren,  is niet onomstreden. Christelijke partijen als de SGP en de ChristenUnie zijn kritisch, vanuit hun wereldbeeld over de schepping. De SGP verwoordt in het parlement ook de vrees van sommige feministen  dat vrouwenrechten worden aangetast, zoals aparte ruimtes en gescheiden sportcompetities voor vrouwen.  In een behoedzaam advies over de wetswijziging vroeg de Raad van State zich vooral af of de verplichte bedenktijd voldoende zou zijn tegen onbezonnen wijzigingen. Daarnaast betwijfelden sommige ambtenaren  in de evaluatie  of ze in staat zijn om vast te stellen dat iemand transgender is.  „Maar dat hoeft ook niet”, zegt Marjolein van den Brink, onderzoeker aan de Universiteit Utrecht, die de evaluatie van de Transgenderwet in 2017 opstelde. Zo’n diagnose is ook nu al niet nodig voor een verklaring. Onbezonnen wijzigingen worden volgens haar wel degelijk voorkomen met de bedenktijd die het kabinet voorstelt.  Dat gelooft niet iedereen. In  Trouw waarschuwde medisch ethicus Jilles Smids van het Erasmus Medisch Centrum onlangs in een opiniestuk tegen het schrappen van de deskundigenverklaring. Het kabinet gaat volgens hem te gemakkelijk uit van geslachtsregistratie als een weloverwogen, autonome keuze. Hij licht toe: „Het is te simpel om gender te zien als een soort innerlijke kern die klaarligt om door iemand zelf ontdekt te worden. Genderidentiteit is iets dynamisch, het wordt beïnvloed door allerlei biologische, psychologische en sociale factoren.” Dat pleit volgens hem voor een „respectvolle exploratie van de transitiewens” met hulp van deskundigen in plaats van het administratief afstempelen van een zelfdiagnose. Maar die kritiek verwart de administratieve met de medische kant, vinden experts van de genderklinieken. Annelou de Vries van het Amsterdam UMC zegt: „Genderidentiteit is iets dat uiteindelijk alleen de persoon zelf kan aangeven. In het medische traject gaan we daar heel zorgvuldig mee om. Omdat fysieke transitie niet meer terug te draaien is of niet makkelijk. Een sociale transitie bij de burgerlijke stand is iets heel anders, die is omkeerbaar.” De versoepeling heeft, zegt  De Vries, ook te maken met de manier waarop de samenleving over gender is gaan denken: als een hoogst persoonlijke identiteit. Ze wijst erop dat het biologische en juridische geslacht al sinds 2014 zijn ontkoppeld. Het ‘geslacht’ op iemands identiteitsbewijs kan sindsdien ook staan voor ‘gender’. Toch staat de administratieve route in de praktijk niet helemaal los van medische behandeling. In Amsterdam, aldus De Vries, zijn „verreweg de meeste mensen die van ons de verklaring krijgen ook bij ons in behandeling. Die mensen kennen we dus heel goed.” Zo werkt het ook bij het Radboudumc, dat de verklaringen afgeeft aan cliënten. Ook psycholoog Joep Roeffen van Genderteam Zuid Nederland zegt dat „99 procent” van de aanvragers ervan het diagnostische traject al heeft doorlopen. Daarnaast vraagt volgens De Vries in Amsterdam jaarlijks „een handvol mensen” al vóór behandeling een verklaring aan om geslachtsregistratie te veranderen, meestal vanwege de lange wachttijden voor transgenderzorg. Je gaat zelf over je identiteit, niet de overheid Belangengroepen maar ook genderexperts vinden dat het kabinet eigenlijk nog niet ver genoeg gaat. Zij zien liever helemaal geen toets meer. Ook niet bij minderjarigen. „Je gaat zelf over je identiteit, niet de overheid”, zegt Philip Tijsma van het COC. „Wat verandert er nu helemaal voor een 14-jarige? Een kleine administratieve wijziging, die voor trans personen veel obstakels wegneemt. Bijvoorbeeld als je een pakketje ophaalt, of als je wilt dat je naam goed op je diploma komt. Lijkt me heel fijn. Het is geen medisch besluit.” En Sophie Schers van Transgender Netwerk Nederland: „Het is niet aan medici om te beslissen wie je bent.”  Medisch ethicus Smids blijft het hartgrondig oneens met de wetswijziging. Hij vindt het „vreemd en inconsistent” om bij de juridische route een deskundigentoets helemaal te schrappen, terwijl bij een medische transitie „terecht” een grondig diagnostisch traject wordt gevraagd. „Bij een genderkliniek is de wens om je geslacht aan te passen het begin van een diagnostisch traject”, zegt hij. „Ik vind het vreemd om dan bij administratieve transitie te zeggen: dat kan iemand  helemaal zelf bepalen.” Dat wringt volgens hem temeer omdat zich de laatste jaren een grote, nieuwe groep jongeren aandient bij genderklinieken, vooral geboren meisjes. „Dat maakt de afweging veel ingewikkelder. Bij  jongeren speelt vaak onduidelijkheid over seksuele oriëntatie of totaal andere problematiek, zoals autisme.” Kinderpsychiater De Vries ziet die groep ook. Zij zegt: „Je moet  het belang van het kind goed in het oog houden. Hoe jonger je bent, hoe meer kanten je gender nog op kan gaan.” Ongeveer driekwart van de kinderen die zich vóór hun puberteit melden bij de genderpoli kiest uiteindelijk niet voor medische behandeling. Eenmaal in het medisch traject  bedenkt iemand zich zelden, ziet De Vries. Zij wil  onderzoeken waar de opmerkelijk grote vraag van jongeren vandaan komt en of daar een nieuwe vorm van  genderdysforie aan ten grondslag ligt. Smids stelt vast dat geslacht met de wetswijziging puur een kwestie van persoonlijke overtuiging wordt. „Geslachtsaanpassing als medische oplossing voor persoonlijk lijden lijkt in de wetgeving te vervallen ten gunste van een gevoelde identiteit. Het kan best zijn dat de samenleving die kant opgaat. Maar zover zijn we volgens mij nog lang niet.”  Het kabinet is al wel zover. Het schrijft de Tweede Kamer dat juridische geslachtswijziging „een individuele beslissing is waarin de overheid in beginsel niet langer treedt”. Kamerlid Lisa van Ginneken (D66) diende vorig najaar twee amendementen in om de  Transgenderwet verder  aan te passen. Zij wil schrappen dat kinderen onder de zestien naar de rechter moeten voor verandering van de geslachtsaanduiding. Dat is „een onnodige en onwenselijke beperking op het recht op zelfbeschikking”. Het zorgvuldigheidsargument van het kabinet houdt volgens haar geen stand omdat „de juridische wijziging van het geslacht op zich geen ingrijpende gebeurtenis is” en los moet worden gezien van sociale en medische  transitie. Bovendien vreest Van Ginneken dat de rechter alsnog advies inwint van een medisch specialist, waar het kabinet juist vanaf wil. Van Ginneken wil het ook mogelijk  maken dat mensen een X in hun geboorteakte krijgen.   Toenmalig minister Sander Dekker (Rechtsbescherming, VVD) besloot hierover advies bij de Raad van State te vragen.  Die oordeelde dat de ‘X’  in een apart wetsvoorstel geregeld moet worden omdat de impact op bestaande wet- en regelgeving groot is.||https://www.nrc.nl//nieuws/2022/07/14/de-v-in-je-paspoort-veranderen-in-een-m-daar-ga-je-binnenkort-zelf-over-a4136449
2022-07-15||Hoop op tarwetransport uit Oekraïne door nieuwe krachtsverhoudingen Zwarte Zee||En daar wapperde het blauw-geel weer boven Slangeneiland.  Vorige week maakten Oekraïense commando’s de oversteek naar de rotspunt in de westelijke Zwarte Zee. Nadat marineduikers hadden vastgesteld dat er geen mijnen lagen, gingen commandotroepen in snelle motorbootjes aan land. De militairen plantten een grote Oekraïense vlag tussen de ruïnes, een drone maakte beelden.   Vrijwel meteen daarna voerden Russische gevechtsvliegtuigen een aanval uit, waarbij volgens Moskou meerdere Oekraïense militairen werden gedood. Volgens Kiev echter waren de commando’s ten tijde van het bombardement al weer vertrokken en zijn er geen verliezen geleden.  De symboliek van de riskante operatie kon niemand ontgaan. Op de eerste dag van de oorlog werd het Slangeneiland beroemd, toen Oekraïense grenswachten op het eiland de Russische kruiser Moskva uitdaagden met de inmiddels legendarische woorden: ‘Russisch oorlogsschip sodemieter op’. De Oekraïners moesten zich daarna overgeven, maar hun provocatie werd een legende, vastgelegd op T-shirts en een postzegel van de Oekraïense posterijen. Het feit dat Rusland het Slangeiland heeft moeten opgeven is echter verre van symbolisch, maar een pijnlijke nederlaag voor Moskou, die ruimte schept voor een diplomatieke oplossing voor de al maanden durende blokkade van Oekraïense havens. Nu een combinatie van westerse raketten en Turkse drones de Russische heerschappij op zee heeft aangetast, is het Kremlin ineens bereid te praten over de uitvoer van Oekraïens graan. Afgelopen woensdag onderhandelden Oekraïne, Rusland en Turkije onder auspiciën van de VN in Istanbul over een compromis om de export van tarwe weer op gang te brengen. Na afloop van het gesprek klonk de secretaris-generaal van de VN, António Guterres, opgetogen: „De voortgang was zeer hoopgevend”, zo zei Guterres in New York: „We hopen dat de volgende stappen ons in staat zullen stellen tot een formele overeenkomst te komen.” Volgens de Wall Street Journal heeft Rusland ingestemd met het gebruik van drie Oekraïense havens en moeten alleen nog technische details worden uitgewerkt. Volgende week, zo liet de Turkse minister van Defensie Hulusi Akar weten, zullen de partijen elkaar opnieuw ontmoeten.  De Russische welwillendheid komt niet zomaar uit de lucht vallen, maar weerspiegelt de nieuwe krachtsverhoudingen in de westelijke Zwarte Zee na het verlies van Slangeneiland. De kale rotspartij is slechts zeshonderd meter lang en vierhonderd meter breed, maar dat doet niets af aan het strategische belang van het eilandje: minder dan honderdvijftig kilometer ten zuiden van havenstad Odessa, vlak langs de vaarroutes naar Istanbul en de Bosporus. Dat Rusland het eiland al op dag 1 van de invasie (24 februari) zou bezetten was dus geen verrassing, en dat de Russische marine dat weinig moeite zou kosten evenmin. Sinds de annexatie van de Krim en de confisquatie van vrijwel alle Oekraïense marineschepen in 2014 beschikt Kiev nauwelijks meer over een vloot. Rusland heerste op zee, analisten hielden rekening met een amfibische landing om Odessa in te nemen. Om dat te voorkomen legden Oekraïners zeemijnen voor de kust.  Op de hoge zee maakten Russische oorlogsbodems de dienst uit, en werd alle scheepvaartverkeer richting Oekraïne afgesneden. Door de blokkade ligt inmiddels zo’n 22 miljoen ton tarwe te wachten op export en dreigen er wereldwijde voedseltekorten.  De Russische dominantie duurde nog geen twee maanden. Op 13 april werd de ‘Moskva’ (het schip dat de bezetting van Slangeneiland tot overgave dwong) geraakt door twee Oekraïense Neptunus-raketten en verdween het vlaggenschip van de Russische Zwarte Zeevloot in de golven. Rusland bombardeerde de fabriek bij Kiev waar de antischeepsraketten worden gemaakt, maar Denemarken leverde daarop de Harpoon – een vergelijkbaar, westers wapen. Het waren Harpoon-raketten die medio juni insloegen op de Russische sleepboot ‘Spasatel Vasili Bech’, die een Tor-luchtafweersysteem vervoerde naar Slangeneiland. Ook het eiland zelf werd constant gebombardeerd: door Oekraïense gevechtsvliegtuigen, maar vooral ook door Oekraïense drones van Turkse makelij. De Bayraktars brachten Russische patrouilleboten en landingsvaartuigen tot zinken, vernietigden luchtafweer en een helikopter die Russische manschappen aan het afzetten was. Bovendien beschoten de Oekraïners het eiland – dat zo’n 35 kilometer onder de kust ligt – vanaf het vasteland: volgens de Russen met geavanceerde Franse houwitsers van het type ‘Caesar’ (die net voldoende bereik hebben) en met Amerikaanse HIMARS-raketten.  Op 30 juni gaf Rusland de strijd op en verlieten de laatste troepen het eiland. De gevolgen daarvan zijn nu al merkbaar, en niet alleen aan de onderhandelingstafel in Istanbul. Apps waarmee het scheepsverkeer kan worden gevolgd (zoals Marine Traffic) laten zien dat er inmiddels een enorme vloot voor anker ligt bij de monding van de Donau. Het is een file van vrachtschepen die wachten op een kans om het kanaal van Sulina (Roemenië) of het kanaal bij Bystre (Oekraïne) op te varen richting de rivierhaven bij Reni, vanwaar tarwe kan worden overgeslagen voor transport over de Donau.  De Donau-delta was de afgelopen maanden gesloten. Zaterdag besloot de Oekraïense havenautoriteit echter toestemming te verlenen voor de passage door het Bystre-kanaal voor het vervoer van „landbouwproducten”, zo meldde de Britse krant The Guardian. „De bevrijding van Slangeneiland” maakt dit mogelijk, aldus de Havenautoriteit. Tot nu toe zouden zo’n zestien schepen het kanaal hebben gepasseerd. Dat is onvoldoende om de graanexport weer echt op gang te brengen: daarvoor moeten er afspraken worden gemaakt aan de onderhandelingstafel. ||https://www.nrc.nl//nieuws/2022/07/14/hoop-op-tarwetransport-uit-oekraine-door-nieuwe-krachtsverhoudingen-zwarte-zee-a4136448
2022-07-15||Deze filosoof pakt zonder handschoenen een gloeiend heet onderwerp aan: gender||Twee petities verschenen er online om te protesteren tegen haar nieuwe boek, nog voor het was verschenen. Ze werd erin uitgemaakt voor een gevaarlijke, bevooroordeelde actievoerder die transgender mensen het leven onmogelijk wil maken, of zelfs hun bestaan ontkent. Geen wonder, want in Gender-critical feminism pakt Holly Lawford-Smith zonder handschoenen een gloeiendheet onderwerp aan: het denken in gender en transgenderrechten. Ze pleit voor erkenning van transgender personen en vrije ‘gender-expressie’, maar verwerpt het idee dat mensen ‘echt’ van geslacht kunnen veranderen. Dat geslachtsverandering wettelijk mogelijk wordt louter op basis van zelfidentficatie, botst volgens haar met de belangen van vrouwen. Mannen (in haar opvatting) die zich identificeren als vrouw, zouden dan toegang krijgen tot voorzieningen die nu gereserveerd zijn voor vrouwen, van sauna’s tot gevangenissen. Holly Lawford-Smith (1982), geboren in Nieuw-Zeeland, is als politiek filosoof verbonden aan de Universiteit van Melbourne.  Ze onderzoekt kwesties rond vrouwenrechten, klimaat- en coronabeleid. In 2021 begon ze een site waar cis-vrouwen hun ervaringen met transactivisme kunnen delen. De site leidde tot protesten en Lawford-Smith werd gehekeld als transfoob. Ze beschouwt zichzelf zo niet, want haar ‘feminisme met tanden’, zoals zij het noemt, sluit ook trans mannen in – die zijn in haar ogen tenslotte vrouwen. Alsof dat allemaal niet genoeg provocatie is, bevat haar onlangs verschenen boek nog een reeks radicale strijdpunten, van een verbod op prostitutie en commerciële pornografie, strafbaar stellen van wurgseks met fatale afloop, tot het bestrijden van de ‘hyperseksualisering’ van met name zwarte vrouwen, naast punten als onvoorwaardelijke gelijke beloning voor vrouwen en vrije en kosteloze toegang tot abortus. Ondanks de beschuldiging van transfobie rond haar boek, lijkt Lawford-Smith in een online gesprek niet erg aangeslagen door de ophef. Lachend: „Ik verwachtte een bak kritiek te krijgen, maar dat is niet gebeurd. Het is opvallend stil gebleven.” Dat komt, vermoedt ze, door de academische stijl en teneur van haar boek.  „Maar het zal ook te maken hebben met de strategie van transactivisten om niet in discussie te gaan over hun standpunten. De lijn is: geen debat.” U zegt de rechten van transgender personen te willen erkennen, maar bent  uitgesproken kritisch over de strijd van transactivisten. Is die dan niet hetzelfde als de strijd voor de rechten van vrouwen? Het gaat toch om gelijkwaardigheid? „Nee, die is niet hetzelfde. Omdat transactivisten niet opkomen voor hun eigen rechten – waar ik ook vóór ben – maar rechten claimen van een andere gemarginaliseerde groep, die van vrouwen. Vrouwen hebben eindelijk eigen posities, veilige ruimtes en plekken veroverd, en transactivisten willen daar toegang toe. Ook al zijn ze mannen van middelbare leeftijd die pas sinds gisteren vrouw zijn (lacht).” Dat is misgendering: zij zijn altijd vrouwen geweest. „Ik geloof daar niets van, het is onzin. Er is een kleine groep mensen die vanaf jonge leeftijd te maken heeft met genderdysforie, het gevoel tot het andere geslacht te behoren. Die groep heeft baat bij transitie. Maar dat is wat anders dan volwassen mannen die zich vrouw gaan voelen, zoals je ziet in Engeland waar ik heb gewerkt. Vrouw-zijn heeft een biologische basis, het tekent je levensloop en er zit een menselijke geschiedenis aan vast van duizenden jaren. Dat kun je je niet zomaar toe-eigenen.” U wilt het liefst af van het begrip gender. Waarom? Dat is toch juist voor feministen een nuttig begrip? „Feministen van de tweede golf maakten er een heel goed punt mee: biologie is geen noodlot. Gender slaat dan op  sociale rolpatronen en de invulling van sekse. Kijk naar zo’n Victoriaanse vrouw in een aangesnoerd korset en je ziet in één oogopslag het verschil tussen sekse en gender. Gender werd haar opgedrongen door de samenleving. Je kunt dat begrip gebruiken om onderdrukking en seksisme aan de kaak te stellen. Maar wat er de laatste jaren  met het woord gebeurt, vind ik vreselijk. Mensen gebruiken het op allerlei tegenstrijdige manieren. Soms als een beleefd synoniem voor sekse, soms om rolpatronen aan te duiden zoals die feministen, en steeds vaker als een speciaal soort identiteit. Het is een puinhoop!” Veel jongeren identificeren zich als trans, tegen die oude rolpatronen. Wat is daar  mis mee? „Is elk zeventienjarig meisje dat worstelt met haar identiteit of seksuele oriëntatie een trans persoon of soms ook gewoon een puber die aandacht vraagt van haar ouders of omgeving?  Activisten zeggen dat de toename van het aantal transgender personen komt door hun acceptatie en zichtbaarheid in de samenleving. Maar dat verklaart niet waarom het verschijnsel zich zo overweldigend voordoet onder jonge meisjes. Ik  zie geen vrouwen van vijftig-plus uit de kast komen als mannen. Het is totaal uit de hand gelopen.” Hoe komt dat volgens u dan? „Voor een belangrijk deel is het te wijten aan een actiegroep als het Britse Stonewall, dat zich op trans-identiteiten is gaan storten. Dat is een groeimarkt. Zij scharen iedereen eronder die gender-non-conformistisch is en van de maatschappelijke norm afwijkt: butch lesbiennes, non-binaire mensen. Terwijl ze hun oorspronkelijke doelgroep, gays en lesbiennes, onder de bus gooien. Lesbiennes zijn transfoob als ze een man afwijzen die zich identificeert als vrouw, ook zonder fysieke transitie.” Maar waarom vindt jezelf identificeren als trans dan vooral weerklank bij geboren meisjes? „Ongetwijfeld voor een deel omdat we ons nog altijd bevinden in een vrouwvijandige samenleving. In mijn boek haal ik een peiling aan uit de jaren vijftig, waarin Amerikaanse vrouwen werd gevraagd of ze niet liever een man waren geweest. Een grote meerderheid zei van wel. Dat betekent nog niet dat ze trans waren. Nu zien we weer een enorme verscherping van seksisme in de samenleving, met hypervrouwelijkheid in de reclame en mode, een explosie van online pornografie en objectificatie van vrouwen. Heel veel meisjes willen daar denk ik niet aan voldoen. Of zijn juist bang dat ze tekortschieten in ‘vrouwelijkheid’.” Heeft feminisme vrouwen in de steek gelaten? „Ja, enorm.  Feminisme is bedoeld voor vrouwen, niet voor iedereen. Ik vind het bizar dat een mannelijk stereotype van vrouwelijkheid –  dat we vooral inclusief moeten zijn, begripvol, zacht en gevoelig – de vrouwenbeweging is gaan bepalen. We zijn zo gefixeerd op mannen dat we nu liever vechten voor hún rechten dan voor die van vrouwen.” Hoe kijkt u aan tegen jongeren die zich als non-binair identificeren? „Dat vind ik de eerlijkste variant van het denken in gender, daar heb ik respect voor. Non-binaire mensen proberen een identiteit neer te zetten die buiten de geijkte hokjes valt. Dat gaat niet ten koste van vrouwen en het strookt met het feministische idee dat we af moeten van  binaire genderpatronen. Tegelijk worstel ik er ook mee, want het is een strategisch dilemma. Als meer mensen zich als non-binair gaan identificeren, helpt dat ons om van gender af te komen? Of maakt het de zaken juist erger omdat het de rest van de samenleving steeds vaster opsluit in die oude binaire hokjes?” Uw boek gaat over veel meer. Nederlandse lezers zullen verbaasd zijn door uw pleidooi voor een verbod op sekswerk. „Bij prostitutie moet je de morele vragen scheiden van de bestuurlijke. Ik ben gevoelig voor het argument dat je schade voor vrouwen soms het beste kunt beperken met een mate van legalisering. Maar de morele kwestie is helder. Bij feminisme past niet dat mannen seksuele toegang kunnen kopen tot vrouwenlichamen. Ook niet als vrouwen daarmee instemmen. Wat meestal gebeurt onder directe of indirecte dwang.” U schrijft: een vrouw moet alleen seks hebben met een man als ze hem begeert. „Dat zou geweldig zijn, niet? (lacht)” Wat moeten mannen dan die door niemand begeerd worden? „En hoe moet het dan met lelijke of eenzame mannen? Met weduwnaars? Dat is allemaal zó bekeken met de man als middelpunt van de wereld, die een soort recht op seks zou hebben. Ik zou graag zien dat mannen beginnen te denken: seks is een luxe en ik mag blij zijn als ik het eens krijg (lacht). Er zijn zoveel andere geneugten te bedenken in het leven. Bereid een fijne maaltijd, ga luisteren naar een mooie opera of zoek iets anders zinnigs om te doen (lacht).” U heeft een hoop ongewenste bondgenoten. Trump, Orban, fundamentalistische christenen, extreemrechtse groepen. Zij zien allemaal ‘transgender-ideologie’ als een uitwas van westerse decadentie.  „Ik trek me er niet zoveel van aan. Het is ook niet waar, het zijn geen bondgenoten. Poetin, Trump en Orban zijn echt geen feministen! Ze zouden gruwen van alles wat ik in mijn boek bepleit. Zij willen het patriarchaat beschermen, ik wil het afbreken.”||https://www.nrc.nl//nieuws/2022/07/14/het-feminisme-heeft-vrouwen-in-de-steek-gelaten-a4136446
2022-07-15||Rijkswaterstaat gaat boerenprotestvlaggen &#8216;voor de veiligheid&#8217; verwijderen||Rijkswaterstaat gaat omwille van verkeersveiligheid boerenprotestvlaggen — de omgekeerde Nederlandse vlag — verwijderen van bruggen, viaducten en verkeerslichten. Dat bevestigt een woordvoerder na berichtgeving van RTL Nieuws. „Het is zonder vergunning niet toegestaan om vlaggen of spandoeken aan rijkseigendommen te bevestigen. Dat was altijd al zo, alleen komt het nu ineens in de publiciteit. Of wij het met de boerenprotesten eens zijn of niet is irrelevant.” De vlaggen en spandoeken hangen boven en naast rijkswegen door heel het land, als protest tegen de stikstofplannen van het kabinet. Volgens Rijkswaterstaat is dat om twee redenen niet veilig. „Allereerst leidt het af. Als je in de auto zit ben je geneigd even te kijken. Dan let je niet meer op de weg.” Angst voor slecht vastgemaakte doeken is het tweede motief. „Je wil echt niet dat zo’n vlag losraakt en op een autovoorruit terechtkomt.” Voor zover bij Rijkswaterstaat bekend zijn er tot op heden geen ongelukken gebeurd door protestvlaggen. „Maar dat is lastig om met zekerheid te zeggen: wij zijn niet overal. We willen gevaarlijke situaties vóór zijn.” Het is niet zo dat de verkeersdienst actief op zoek gaat naar vlaggen: pas als medewerkers ze tegenkomen, gaan ze over tot verwijdering. Om „precedentwerking” te voorkomen wordt er geen onderscheid gemaakt tussen veilige en onveilige vlaggen, aldus de woordvoerder. De omgekeerde vlag werd voor het eerst gebruikt in 2019 tijdens boerendemonstraties in Den Haag. Daarna dook het symbool vorig jaar op bij demonstraties tegen het coronabeleid. Het is een teken dat stamt uit de zeevaart: een omgekeerde vlag betekende vroeger dat het schip in nood verkeerde. Sinds een maand zijn de vlaggen overal te zien op het platteland, als symbool van onvrede met de stikstofplannen van het kabinet.||https://www.nrc.nl//nieuws/2022/07/14/rijkswaterstaat-gaat-boerenprotestvlaggen-voor-de-veiligheid-verwijderen-a4136443
2022-07-15||Demonstranten in het zwembad: zo ziet de opstand in Sri Lanka eruit||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/14/demonstraties-in-sri-lanka-houden-aan-nu-gevluchte-president-weigert-af-te-treden-a4136416
2022-07-15||Rotterdams onderzoek: zorgfraude loont|| Het terugvorderen van zorggelden na fraude met persoonsgebonden budgetten (pgb’s) is voor gemeenten in de praktijk vrijwel onmogelijk. Zij moeten aantonen dat er in het geval van fraude door pgb-zorgverleners sprake is van dubbele opzet, zowel bij ontvanger als aanbieder van zorg, al  ligt het initiatief voor de fraude in de praktijk meestal bij de zorgaanbieder en is die dubbele opzet er niet.  Patiënten of cliënten hebben geregeld geen weet van de fraude met het voor hen bestemde zorggeld.  Het gevolg is dat de drie grote steden de afgelopen jaren nauwelijks pgb-zorggelden hebben kunnen terugvorderen. Dat bevestigen de zorgwethouders van Amsterdam, Rotterdam en Den Haag, na vragen van NRC.  Donderdag stuurde het Rotterdamse college een onderzoek van onderzoeksbureau LokaleZaken naar de gemeenteraad, waarin de aard, ernst en omvang van zorgfraude in Rotterdam onder de loep zijn genomen. Een van de conclusies van het rapport Zorgfraude in Rotterdam, ondermijnend genoeg is dat zorgfraude loont. Zelfs als de gemeente fraudeurs bestuursrechtelijk aanpakt.  De maatregelen die gemeenten kunnen opleggen, hebben beperkte gevolgen voor zorgfraudeurs. Dat leidt tot het weglekken van aanzienlijke sommen zorggeld naar netwerken die georganiseerde fraude plegen. In 2020 werden er in Rotterdam 44 bestuursrechtelijke onderzoeken afgerond naar zorgfraude, waarbij de betalingen werden stopgezet, waardoor er dat jaar 329.207,77 euro aan zorgkosten werd uitgespaard. In die onderzoeken vonden nog geen terugvorderingen plaats.  De zorgfraude kent volgens het onderzoek ruwweg drie varianten: zorg in rekening brengen die niet wordt geleverd, duurdere zorg in rekening brengen, of onnodige zorg verlenen. Patiënten en cliënten trekken nauwelijks aan de bel omdat ze vaak tot kwetsbare groepen behoren: ze hebben een verstandelijke beperking, psychische problemen of beheersen het  Nederlands gebrekkig. Ze hebben vaak geen weet van de fraude. Fraudeurs ronselen deze cliënten geregeld doelbewust.  Het echt aanpakken van de fraude is ingewikkeld, zo wordt in het Rotterdamse onderzoek geconstateerd. Bij het Meldpunt Zorgsignalen en Fraude van de gemeente Rotterdam werken acht toezichthouders, twee administratief medewerkers en een coördinator. Vanwege die beperkte capaciteit is het „bij lange na niet mogelijk om alle meldingen te onderzoeken”, stellen de onderzoekers. Ook werken er geen buitengewone opsporingsambtenaren (boa’s) waardoor het niet mogelijk is strafrechtelijke opsporingsmiddelen in te zetten, zelfs niet als een casus daar wel om vraagt. Informatie-uitwisseling tussen politie, Belastingdienst en gemeente is ingewikkeld. Op dit moment wordt er in Rotterdam „niet of sporadisch” strafrechtelijk onderzoek ingesteld naar een van fraude verdachte Rotterdamse zorgaanbieder.  Het Rotterdamse college stuurde naar aanleiding van het rapport een brief aan de gemeenteraad waarin ze pleiten voor onder meer betere informatiedeling binnen de gemeente en het vooraf beter toetsen van zorgaanbieders op kwaliteit, onder meer door de kennis van contractmanagers over fraude te verbeteren. Daarnaast wordt het aantal toezichthouders uitgebreid en zullen alle toezichthouders opgeleid worden tot boa. Ook pleit het Rotterdamse college voor het wijzigen van de Wet maatschappelijke ondersteuning, zodat niet meer hoeft worden aangetoond dat ook de ontvanger van zorg opzettelijk fraudeerde.  Ook in Amsterdam en Den Haag is het terugvorderen van pgb-zorggelden een probleem. Een woordvoerder van de Amsterdamse zorgwethouder laat weten dat het terugvorderen  nog niet is ingezet. Volgens Amsterdam zou het schrappen van de dubbele opzet in de wet dit kunnen vergemakkelijken.   Terugvorderen kan in theorie wel, zegt een woordvoerder van de gemeente Den Haag. Sinds 2016 wordt een clausule in nieuwe contracten tussen gemeenten en  budgethouders opgenomen die vastlegt dat dubbele opzet geen vereiste meer is. Maar in de praktijk blijkt dat erg ingewikkeld: terugvorderen kan dan alleen via een civiele procedure, waarbij de patiënt of cliënt de zorgaanbieder aansprakelijk stelt. In de praktijk is dat „lang niet altijd realistisch”, omdat het gaat om „kwetsbare zorgontvangers die iemand uit een crimineel netwerk niet tegen zich in het harnas willen jagen.”  In 2021 heeft Den Haag het contract met 15 zorgaanbieders beëindigd vanwege onregelmatigheden. In totaal is er voor 320.000 euro geblokkeerd en voor 18.000 euro teruggevorderd. De mogelijkheden van terugvorderen zijn volgens wethouder Kavita Parbhudayal (Zorg, VVD) veel te beperkt. „De huidige praktijk voelt als fout parkeren zonder dat er een boete of wielklem in het verschiet ligt. De fraudeur loopt immers geen enkel risico.”  Minister Conny Helder (Langdurige Zorg, VVD) heeft vorige maand aangekondigd het dubbele-opzet-vereiste te willen gaan schrappen voor gemeenten. Het zal worden meegenomen in een wetsvoorstel dat voor het zomerreces van 2023 naar de Tweede Kamer wordt gestuurd. Tot het zover is, hebben gemeenten volgens een woordvoerder wel andere mogelijkheden om pgb-zorggelden terug te vorderen, onder meer door de fraude aan te merken als een onrechtmatige daad jegens de gemeente. Het ministerie zegt „zich niet te kunnen vinden” in de conclusie dat zorgfraude loont.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/14/rotterdams-onderzoek-zorgfraude-loont-a4136444
2022-07-15||Nieuw ontdekte dino had korte maar toch krachtige armpjes||Na de Tyrannosaurus rex is er nu nóg een vleesetende dinosaurus ontdekt met opvallend korte voorpoten. Meraxes gigas leefde op het zuidelijk halfrond tijdens het Krijt, zo’n 97 miljoen jaar geleden – pakweg 20 miljoen jaar voordat T. rex ten tonele verscheen. De twee soorten waren niet aan elkaar verwant. Over de functie van de korte armpjes is slechts te speculeren, schrijven Argentijnse en Amerikaanse onderzoekers in Current Biology. Maar liefst 11 meter lang was Meraxes gigas – vernoemd naar een draak uit een boek van de fantasy-auteur George R. R. Martin – en zo’n 4.000 kilo zwaar. Hij behoorde tot de Carcharodontosauridae, een groep die op de evolutionaire stamboom ver afstaat van de Tyrannosauridae. Het deels complete skelet dat nu in zuidelijk Argentinië is gevonden was van een volwassen dinosaurus, tussen de 39 en 53 jaar oud. Daarmee was Meraxes gigas een langlevende soort. De ruim 120 centimeter lange schedel was voorzien van kleine hoorns en andere uitsteeksels en instulpingen, vermoedelijk om een partner mee te versieren. Opvallend is dat de lengte van de voorpoten nog niet eens de helft bedroeg van de lengte van het bovenbeenbot, schrijven de paleontologen. Hoewel de gevonden rechterarm niet helemaal compleet is, valt op basis van een afgebeeld schaalbalkje in het artikel te concluderen dat de lengte vermoedelijk iets meer dan 50 centimeter bedroeg. In het verleden zijn er diverse verklaringen bedacht voor de voorpoten van de T. rex. Ze zouden bedoeld zijn om een partner mee te omklemmen tijdens de paring, of om in balans te blijven tijdens het rennen. En vorige maand nog kwam er opeens een nieuwe plausibele theorie naar buiten: de armpjes zouden zo kort zijn om te voorkomen dat de T. rex er door soortgenoten in werd gebeten tijdens het vechten om een prooi. Zo’n bijtwond kan flink infecteren en dan levensbedreigend zijn. In Current Biology vermoeden de auteurs dat de korte armpjes simpelweg een bijverschijnsel waren van de dinobouw: de nadruk lag op de ontwikkeling van de grote schedel, en als gevolg kwamen de voorpoten er wat bekaaid vanaf. Oftewel: hoe groter de kop, des te korter de arm. Toch sluiten de paleontologen niet uit dat de voorpoten ook een functie hadden. Uit de vorm van het skelet blijkt namelijk dat ze wel degelijk waren voorzien van flinke spieren, en die zaten er waarschijnlijk niet zomaar voor de sier.||https://www.nrc.nl//nieuws/2022/07/14/nieuw-ontdekte-dino-had-korte-maar-toch-krachtige-armpjes-a4136442
2022-07-15||Het duivelse van een interim-manager||Tegenwoordig komen bedrijven vooral mensen tekort, maar het is ook weleens anders en dan moeten er in korte tijd heel veel mensen weg. Lute, een bestuurlijke onderknuppel van een bedrijf dat capsules voor medicijnen fabriceert, krijgt dat te horen in het begin van De menseneter, de derde roman van schrijver en podcastmaker Tom Hofland (1990). Lute moet het vuile werk opknappen en al die collega’s ontslaan. Of beter, hij ‘moet tweeëndertig mensen overtuigen dat het gras bij de buren ietwat groener is’, zoals hij het samenvat tegen Reiner, een mysterieuze man in een café. O, zegt die man, maar laat mij dat dan voor je oplossen. Lute haalt opgelucht adem en kort daarop wandelt Reiner met compagnon Lombard het bedrijf binnen. Het is tuig van de richel. Wat Hofland in zijn jongste roman doet is het dramatiseren, het overdrijven van zulke interim-management-praktijken, dus van het even kort inhuren van een paar externe beulen om overtollig geachte werknemers van een bedrijf eruit te werken. Weg te pesten, want ontslagen krijg je ze niet zomaar. Wat je in zo’n geval vaak hoort – ook in De menseneter – is dat de mensen die geslachtofferd worden dat niet al te persoonlijk of emotioneel moeten opvatten: it’s just business. Maar als dat zo is, als het zo makkelijk is, lijkt Hofland zich (terecht) af te vragen, waarom valt het leidinggevenden dan zo zwaar om de betreffende taak zélf te verrichten?  Al gauw blijkt dat Lute, een grijze muis die het liefst nog heel lang een grijze muis was gebleven, met Reiner een Paard van Troje heeft binnengehaald, want de externen houden er wel erg rigoureuze methoden op na. De menseneter bevindt zich deels in realistisch vaarwater, maar vertoont ook absurde en zuiver fictieve trekken. Zo zijn we ‘gewoon’ op de Veluwe, met hertjes en zwijnen, maar wordt er ook getijdreisd en duikt de politie – ondanks het grote aantal ernstige misdrijven – nooit op. Dat is geen dommigheid van Hofland, maar gewoon hoe hij zijn universum inricht. Sferisch laat het geheel zich een beetje vergelijken met sommige films van Alex van Warmerdam (Borgman, bijvoorbeeld) of met die van Giorgos Lanthimos (The Lobster). Er zit iets geestigs in, maar van dijenkletsen mag het niet komen. Zwartkomisch. Het ironische is dat Hoflands vorm en stijl heel ineffectief zijn in het illustreren van het vermeend duivelse van het interim-managementschap. Dat weggepest worden, of het moeten wegpesten van mensen die je goed hebt leren kennen (zoals Lute) ontzettend nare ervaringen kunnen zijn, daar is weinig tegenin te brengen. Maar bijna nergens word je geconfronteerd mét die ellende, met hoe dat is om opeens als een melaatse te worden behandeld. Terwijl nu juist het medium van de literatuur daar toegang toe kan bieden. De getarten, de mishandelden, ze laten je te koud.  Voor een staaltje ware bedrijfsterreur pak je toch liever Johann Holtrop van Rainald Goetz er maar weer bij. En de roman is rekkerig, is zo talmend geschreven dat je gaat vermoeden dat hier eerder iemand per se een roman heeft willen schrijven dan dat er daadwerkelijk genoeg potentie zat in het idee dat eraan ten grondslag ligt. Anders gezegd, er zit een mooi kort verhaal in deze roman.  

●●●●●
||https://www.nrc.nl//nieuws/2022/07/14/het-duivelse-van-een-interim-manager-a4136440
2022-07-15||OM eist 7 jaar cel en tbs voor man die agent in gezicht stak tijdens avondklok||Het Openbaar Ministerie eist een celstraf van zeven jaar en tbs voor een man die op 10 maart 2021 in Groningen een politieagent in zijn gezicht stak en een agente verwondde. De 33-jarige Amerikaan wordt verdacht van poging tot doodslag. Dat meldt het OM donderdag. Het incident vond plaats toen de avondklok gold, die was ingesteld vanwege de coronapandemie. De agenten zagen twee mannen zonder licht fietsen en hielden hen staande, waarop een van de mannen na een woordenwisseling de mannelijke agent aanviel. Na een worsteling sloegen de twee mannen op de vlucht. De agent raakte ernstig gewond aan hals en gezicht en overleefde de aanval ternauwernood, zijn collega liep twee verwondingen op aan haar bovenbeen. Drie dagen na de steekpartij werden de twee mannen aangehouden in Noord-Frankrijk, waar zij rondreden in een huurauto. In de auto troffen de autoriteiten messen aan, waarbij op een van de messen het DNA van de politieman zat. De twee mannen werden overgeleverd aan Nederland. Deskundigen van het Pieter Baan Centrum constateren dat de man zonder behandeling opnieuw de fout in zou kunnen gaan, en er sprake is van een psychische stoornis. Zo kampt hij met „een gebrek aan inzicht in eigen handelen en waanachtige overtuigingen”. Het OM neemt daarom het advies over om de man in een kliniek te laten behandelen. Overigens is het nog maar de vraag of een tbs-behandeling mogelijk is. Omdat de man een vreemdeling zonder verblijfstatus is, kan hij niet terugkeren in de Nederlandse maatschappij - een van de doelen van een tbs-behandeling. Een andere mogelijkheid is dat hij zijn in Nederland opgelegde straf in de Verenigde Staten ondergaat. Volgens het OM is nog onduidelijk of in dat geval ook de tbs-maatregelen kan worden overgenomen. „Deze vraag is uitgezet bij de Amerikaanse autoriteiten, maar daarop is nog geen reactie ontvangen.”||https://www.nrc.nl//nieuws/2022/07/14/om-eist-7-jaar-cel-en-tbs-voor-man-die-agent-in-gezicht-stak-tijdens-avondklok-a4136437
2022-07-15||Stedelijk Museum Amsterdam komt met Buro Stedelijk||Opkomende kunstenaars, vormgevers en curatoren krijgen vanaf 2023 de ruimte in het Stedelijk Museum Amsterdam om te experimenteren met nieuw werk. Dan opent op de begane grond van de oudbouw van het Stedelijk het nieuwe Buro Stedelijk, de langverwachte opvolger van het Stedelijk Museum Bureau Amsterdam (SMBA). Jonge makers zullen er zo’n vier keer per jaar de mogelijkheid krijgen hun werk te presenteren. De gedachte erachter is dat ideeën die jonge makers in Nederland hebben zo makkelijk teruggekoppeld kunnen worden aan het museum. Dat is ook de reden waarom de opvolger van (SMBA) in het museum zelf zit, legt Rein Wolfs, directeur van het Stedelijk uit.  Het SMBA, dat van 1993 tot 2016 als onderdeel van het museum een projectruimte bood voor actuele Amsterdamse kunst, was destijds aan de Rozenstraat gevestigd. Net als toen zullen ook in de nieuwe projectruimte kunstenaars te zien zijn die net aan de Nederlandse academies zijn afgestudeerd. Wolfs: „We hebben niet voor niets een knipoog naar de oude naam, al hebben we het nu over buro in plaats van bureau.” Anders is dus de plek  en ook ongetwijfeld de onderwerpen die aangekaart gaan worden door de jonge kunstenaars. „We zijn benieuwd hoe de nieuwe generatie nu kijkt naar onderwerpen als globalisering of naar hoe wij als museum onderwerpen aanpakken”, zegt Wolfs. „Het kan zijn dat we ook van hen teruggekoppeld krijgen dat we te woke zijn. Ik ben heel benieuwd hoe de jongere generatie daar tegenaan kijkt.” Er is voor drie jaar subsidie voor dit plan, dat gemaakt is in afstemming met de Rijksakademie en De Ateliers. „Deze twee instellingen hebben vertegenwoordigers in de adviesraad, maar hebben beslist geen abonnement om hun studenten aan het Buro te koppelen”, benadrukt Wolfs. Een ander voordeel van het intern houden van het  Buro Stedelijk is volgens Wolfs de ligging aan het Museumplein in Amsterdam. Het draait er weliswaar om de drie grote musea, „maar er komen ook steeds meer kleine musea en pop-ups omheen. We moeten er voor oppassen dat er van alles hier aan kunstinitiatieven wordt gepresenteerd, maar dat de allervroegste moderne kunst, die wij hier tonen, vergeten wordt.”  Buro Stedelijk zal geleid worden door een zelfstandige curator. De vacature daarvoor is intussen door het Stedelijk opengesteld.     
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/14/stedelijk-museum-amsterdam-komt-met-buro-stedelijk-a4136438
2022-07-15||Boeren verzamelden zich met tientallen trekkers bij aanmeldcentrum Ter Apel||Tientallen trekkers zijn donderdagmiddag kort aanwezig geweest bij het aanmeldcentrum voor asielzoekers in Ter Apel, zo laat een woordvoerder van het COA weten. Na ongeveer een uur zijn ze weer vertrokken. De boeren waren naar de opvanglocatie gegaan omdat ze zich „niet meer welkom voelen” in Nederland, meldt persbureau ANP. Bij de groep zouden zich ook tientallen boeren uit Duitsland hebben gevoegd, die hun Nederlandse collega’s willen steunen in hun verzet tegen het stikstofbeleid van het kabinet.  De boeren zouden zich eerder op de dag verzameld hebben op het erf bij een boer in de gemeente Westerwolde, waar Ter Apel onder valt. Vervolgens is de groep per trekker naar de opvanglocatie gegaan, meldt ANP. De boeren stonden geparkeerd in de berm van een weg die langs de locatie loopt.  Een woordvoerder van het Centraal Orgaan opvang asielzoekers (COA) zegt dat er zo’n zeventig trekkers buiten het terrein stonden. De sfeer was volgens hem niet gespannen. Er was een klein aantal politieagenten aanwezig om ervoor te zorgen dat er geen hinder is. De gemeente Westerwolde was voor NRC donderdag niet bereikbaar voor commentaar. Ook een politiewoordvoerder kon nog geen reactie geven. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/14/boeren-verzamelen-zich-met-honderdtal-trekkers-bij-aanmeldcentrum-ter-apel-a4136436
2022-07-15||Mijn vader voetbalde nooit met mij: hij was Hegel-kenner||„Kijk”, mijn vader pakt een schoteltje en zwaait het voor mijn neus heen en weer. „Dit ding is ook  in zichzelf begrensd.”  Daar zat ik dan, aan de keukentafel, met wiebelende benen en een gepijnigd gelaat. Ik bevond me in een  wonderlijk universum, luisterend naar raadselachtige zinnen die ik bijna kon begrijpen. Achter die abstracte taal, die uit de mond van mijn vader stroomde, school iets uitzonderlijks. Maar wat? Als dochter van filosoof en Hegel-kenner Jan Hollak (1915-2003) werden mij de ideeën van de grote Duitse denker met de paplepel ingegoten. Aan de eettafel, of tijdens de afwas, leerde ik gedichten van Hegels tijdgenoot Goethe uit mijn hoofd en luisterde ik naar uiterst ingewikkelde monologen. Dat kon als volgt gaan: „Als jij zegt: ik zie iets roods, dan moet je niet zeggen dat dat zien rood is, maar dat je iets roods ziet.” Bij mijn vragende blik kreeg ik daarna de volgende uitleg: „Als jij onder die en die voorwaarden iets roods ziet, dan moet je de activiteit van het zien goed onderscheiden van de voorwaarden waaronder die activiteit kan optreden.”  Nieuwsgierig als ik was, en onder de indruk van deze alomvattende vaderlijke kennis, deed ik mijn uiterste best de woorden te vatten, maar mijn hersenen kraakten. Tot mijn opluchting was ik niet de enige. In mijn jeugd zag ik menig student, na een lange filosofische sessie op de studeerkamer bij mijn vader, met hangende schouders de trap aflopen om met een zware zucht de voordeur  dicht te trekken. Ook in de collegezalen in Nijmegen en later in Amsterdam, scheen het er vanaf eind jaren zestig zo aan toe te gaan. Kort na mijn vaders overlijden schreef filosoof en journalist Antoine Verbij in een profiel over hem  in De Groene Amsterdammer dat er destijds in de collegebanken ‘een devote sfeer’ hing waar de gezichten van de toehoorders ‘nu eens opgetogen fascinatie’ uitdrukten en dan weer ‘radeloze wanhoop over de onnavolgbare gedachtegang van de wijsgeer’. Schrijver A.F.Th. van der Heijden, die ooit bij mijn vader een tentamen ‘moderne wijsbegeerte’ moest maken – schreef in Een gondel in de Herengracht (1978) over een zekere professor: „Hij gebruikte geen aantekeningen. Als hij de draad van zijn betoog eenmaal te pakken had, beleefde hij eenvoudigweg een uittreding. Hij wierp het lichaam van kennis, dat zich in hem gevormd had, via een onstuitbare monoloog plompverloren voor de voeten van zijn gehoor. Voilà. Zie maar wat je er mee aanvangt. De man was geen filosoof, maar een filosofisch medium. Door hem sprak de filosofie.”  Kortom, het leven met een ‘hegeliaan’  in huis leverde beslist geen doorsnee jeugd op. Mijn vaders alomvattende denken vereiste  zo’n innerlijke concentratie, dat het gezin meestal in stilte om hem heen moest bewegen. Er mocht niet met deuren worden geslagen, buurkinderen die buiten op de stoep  voetbalden werden belerend vanuit het studeerkamerraam toegesproken en zomervakanties werden in zijn afwezigheid gevierd – nieuwe colleges moesten immers worden voorbereid. Gefascineerd maar tegelijkertijd bevreesd, werd Hegel in mijn fantasie een stilzwijgende, boze geest die door het huis waarde. Met als gevolg dat ik jarenlang – terwijl ik wel degelijk aangetrokken was tot filosofie – de grote Duitse denker angstvallig meed. Tot zes weken geleden op de redactie ineens Hegel. Een  biografie van de Duitse wetenschapsjournalist Jürgen Kaube op het bureau verscheen. Daar staarde hij me dan aan, vanaf de kaft, met zijn strenge blik: Georg Wilhelm Friedrich Hegel. In eerste instantie wilde ik het boek volledig negeren, maar na een tijdje begon die blik  toch te branden.  Na een week dralen, besloot ik het boek  open te slaan en las dat  Kaube, uitgever van de Frankfurter Allgemeine Zeitung en schrijver van een succesvolle Max Weber-biografie, het Hegeliaanse denken alles behalve eenvoudig vond. Zo noteert hij: „Wie Hegels geschriften leest, weet nooit helemaal zeker of hij de betekenis ervan volkomen en tot in elke zinsnede voor zichzelf ontsloten heeft. Tegelijkertijd komt nooit de gegronde verdenking op dat de auteur met zijn taal slechts verdoezelt dat hij eigenlijk geen gedachten in de aanbieding heeft of een spel met de lezer speelt.” Daarmee verwoordde hij precies wat ik, zo klein als ik was, had ervaren. Het onbegrip schuilde dus niet in mij, het bleek dat de taal te ontoereikend was om datgene, wat gedacht kan worden, in woorden te vatten. Maar eenmaal echt begonnen met lezen, kon ik daarna het boek niet meer wegleggen, ook al vervloekte ik wel degelijk de vele filosofische passages die mij opnieuw tot uiterste concentratie dwongen. En omdat Kaube meteen  in zijn inleiding  Hegel   en zijn tijdgenoten Kant, Jacobi, Reinhold, Fichte, Schelling en Hölderlin in hun tijd plaatst en ‘het idealisme’ (de gedachte dat niet materie de grond van de werkelijkheid is maar ideeën) uitlegt, begon er  iets te dagen.  Zo bevond Hegel zich rond het einde van de achttiende eeuw in een Europa waar de industrie opkwam, het wetenschappelijk denken zich ontwikkelde en met name de samenstelling van de natuurlijke wereld  via experimenten op een hoger niveau werd  geanalyseerd.  Op alle gebieden werden de grenzen van het ervaarbare verlegd. „Je zou bijna denken,” schrijft Kaube,  „dat zich voor het eerst in de geschiedenis het woord ‘wereld’ als zinvol begrip aftekent voor een werkelijkheid die niet alleen door een bovenaardse beschouwer kan worden overzien, maar als geheel ook voor de mens bereikbaar is (…). Alles op de aardbol lijkt in toenemende mate met alles samen te hangen.” Het was in deze  wereld dat Hegel,  door middel van de filosofie, zijn tijd wilde verstaan.  In feite, zo laat Kaube  zien, zadelde de Duitse filosoof zichzelf op met een waanzinnig groots project. Gefascineerd door  die nieuwe, ontluikende wereld  wilde hij een ‘geheel systeem van de filosofie’ ontwikkelen waarin het weten van zijn tijd  in een vaste samenhang kon presenteren.  Dit vond ook zijn weerslag in Hegels beroemde uitspraak: „Het ware is het geheel”. Alleen, die   uitspraak moet  niet worden opgevat  als lofzang op de toestand van de wereld.  Want, zo schrijft Kaube, vanuit het bewustzijn, vanuit de  natuur of de moraal kom je volgens Hegel nooit tot een filosofie van een geheel. „Hegel beschouwt het daarom uitdrukkelijk als een “waan” om uit deze of gene uitspraak (A=A, cogito ergo sum, God bestaat) alle andere uitspraken te willen ontwikkelen, om op die manier tot begrip van de wereld te komen.” Ons denken, en hoe wij als begrijpend bewustzijn in de wereld staan, en hoe ons bewustzijn dingen ordent, is veel complexer dan dat. Dat is wat  Hegel trachtte in een systeem te vatten en dat betekende volgens hem „dat je de wereld niet kunt aanschouwen en niet kunt afleiden, maar dat je haar alleen kunt reconstrueren.” Dat gold niet alleen voor alle dingen om ons heen, of  hoe we ons tot elkaar verhouden, maar zelfs ook ten opzichte van het absolute – „datgene wat alleen door zichzelf kan worden verklaard”.   Met dit ‘systeemdenken’ legde  Hegel zichzelf een taak op die  ook door zijn tijdgenoten lang niet altijd werd begrepen. Zo schrijft Goethe in een brief aan de Duitse toneelschrijver en filosoof Schiller in 1803 of men Hegel, in die tijd werkzaam als privatdozent in Jena maar nog geen professor, niet kon helpen door hem een les in welsprekendheid te geven. „Hij is een heel voortreffelijk mens, maar er is al te veel op zijn uitdrukkingswijze aan te merken.” Wat Hegel voor de geest stond, was ‘een geschiedenis van het begrijpen’ te ontwikkelen. Kaube gaat, om dit zo goed mogelijk te verklaren, in op Hegels grote filosofische werken  – zonder te beweren een kenner te zijn –  en beschrijft tegelijkertijd, gebaseerd op historisch archiefmateriaal, het leven van Hegel: zijn jeugd in Stuttgart met een moeder die hij op zijn  dertiende al verliest, de vreselijke jaren als theologiestudent in het strenge studiehuis Tübinger Stift, zijn periode als huisleraar in Bern en later in Jena, waar hij ook kort aan de universiteit doceert, zijn korte aanstelling als redacteur van een plaatselijke krant in Bamberg en zijn tijd als rector van een gymnasium in Neurenberg en later als professor aan de universiteit van Heidelberg en rector van de universiteit van Berlijn.  Hij schetst zo een beeld van een uiterst gedreven denker – door zijn vrienden al spottend ‘de oude man’ genoemd – maar ook van  een mens vol verrassingen en met tekortkomingen. Zo had Hegel een hang naar bier, wijn en het kaartspel en was hij,  als aanhanger van  de Franse revolutie  (afgezien van de excessen) later ook  een verdediger van de conservatieve Pruisische staat. Daarnaast verwaarloosde hij zijn jongere zus Christiane die, na in het staats-krankzinnigengesticht te zijn opgenomen zichzelf in de Nagold-rivier verdronk, en verwekte hij, nadat hij pas later in het huwelijk trad, op jongere leeftijd een zoon bij zijn hospita.  Handelingen, zo merkt Kaube fijntjes op, die direct indruisen tegen Hegels filosofische opvattingen over het burgerbestaan (vrijgezellen wijst hij op de plicht te huwen) en de seksuele reproductie (slechts binnen het huwelijk). Dit ‘bijzondere’, zo merkt Kaube droogjes op, „heeft geen plaats gekregen in zijn theorie.”  Deze beschrijvingen – die overigens ook te vinden zijn in eerdere biografieën over Hegel –  deden mij inzien dat de geest die door mijn ouderlijk huis waarde, misschien minder absoluut was dan ik het me altijd had voorgesteld. Hegel was geen heilige maar bovenal mens, worstelend met aardse problemen. Tegelijkertijd werd ik, door Kaube’s uitvoerige uitleg van allerlei filosofische passages, ook ergens door getroffen. Datgene, wat ik als kind al had aangevoeld, begon ik voor het eerst beter te begrijpen, alsof iets vanachter een gordijn ineens op een podium werd geplaatst. Het schuilde met name in de passages die handelen over Hegels Fenomenologie van de Geest, een manuscript dat hij in 1807, vluchtend uit een door de Fransen leeggeplunderd Jena, al bijna had voltooid en waarin hij de geschiedenis van het denken probeert te ontsluiten. Want wat vormt het begrijpende bewustzijn? Kaube probeert het uit te leggen door aan te geven dat voor Hegel „fenomenen die gewoonlijk dingen worden genoemd eigenlijk geen dingen zijn. Zelfs het zout, de lamp, de kogel van het jeu de boules zijn voor hem  als dingen onvolledig beschreven.”  En ook hoe de mens ‘als begerend bewustzijn’  bezig is met zelfbehoud en zich zo  leert kennen in verhouding tot een ‘ander bewustzijn’. Een these waar Hegels beroemde heer-knechtverhouding op is gebaseerd. En dat is nog niet alles, want hoe kunnen we zaken begrijpen die we nergens in de wereld aantreffen, zoals ‘de ziel’ of ‘God’? Hoe kunnen we het over vrijheid hebben zonder haar te kunnen aantonen? Pas als we dat begrijpen: hoe we  waarnemen, denken en reflecteren, zullen we in staat zijn de wereld in haar totaliteit te vatten.                Dat, aldus Kaube, was de taak die Hegel zichzelf had opgelegd. Bezeten van het denken scheen hij „als met een zaklamp in elk hoekje van wat hij of een ander tot dan toe had gedacht om te zien of er niet nog een tegenspraak viel te ontdekken of iets wat over het hoofd was gezien”. Een onmogelijke opgave, want hoe kan je alles  – zelfs datgene wat alleen door zichzelf en niet door iets ander kan worden verklaard – in een systeem willen vatten?  Wie zo diep wil doordenken, verliest in dat denken toch ook een wezenlijk contact met de wereld. Dat gold voor Hegel en, inderdaad, ook voor mijn vader. Een potje voetbal heb ik nooit met hem gespeeld.  En toch voelde ik dat hij, in al zijn ouderlijke onmacht, een poging deed om iets uitzonderlijks  over te brengen,  iets wat Kaube ergens  met een simpele zin weet te vatten: „We vellen heel vanzelfsprekend oordelen, maar het wonder dat we ons zo de wereld eigen kunnen maken, blijkt als je erover nadenkt, zeer groot.” Illustraties Myrthe van Heerwaarden Andere biografieën over Hegel (Stuttgart, 1770 - Berlijn, 1831): 
●●●●●
||https://www.nrc.nl//nieuws/2022/07/14/mijn-vader-voetbalde-nooit-met-mij-hij-was-hegel-kenner-a4136434
2022-07-15||Dit Amerikaanse cultboek, met fantasieën over goede gevangenisseks, was een beetje vreemd||Ik herinner me is er eindelijk in het Nederlands. De memoir van kunstenaar en schrijver Joe Brainard (VS, 1942-1994) wordt wel een cultklassieker genoemd – dat impliceert iets undergrounds, iets mafs. En qua vorm is het boek ook wel wonderlijk: in honderden herinneringen, korte alinea’s, soms maar één zin, die állemaal beginnen met ‘ik herinner me’ schetst Brainard zijn leven, of misschien eerder zijn ontstaansgeschiedenis, of simpelweg: de dingen die hem bijbleven. Heel algemene, vrijwel nietszeggende dingen als: ‘Ik herinner me vele septembermaanden’, zeer specifieke zaken, regelmatig dromen en fantasieën als: ‘Ik herinner me (als dít geen afknapper is) fantasieën waarin ik een antiekzaak opende met alleen zéér exclusieve voorwerpen, spaarzaam uitgestald [...]’. De herinneringen staan niet per se op chronologische volgorde, wel werkt Brainard associatief. Gaat het over bepaalde haardrachten, gaat het algauw ook over hoe huizen in die tijd (zijn jeugd, vaak) waren ingericht, wat ze aten (‘ik herinner me ijs in laagjes: roze, bruin en wit’), hoe ze erbij liepen (‘ik herinner me die felgekleurde nylon seersucker-shirts waar je doorheen kon kijken’), naar welke films ze keken.  Het werkt haast meditatief. Ook omdat de schrijver, hoewel heel dicht op zijn eigen huid, ook een bepaalde berusting over lijkt te brengen. De dingen waren zo, en hij benoemt ze. Bijvoorbeeld: ‘Ik herinner me de tijd dat zwarte mensen achter in de bus moesten zitten.’ Is het een zwaktebod dat hij zich daar vervolgens niet over uitspreekt? Of is juist het opschrijven van dramatische zaken naast het mondaine, juist wat het boek indringend maakt? Ik vermoed dat het antwoord ergens in het midden ligt, en gekleurd wordt door de tijd. Ik herinner me werd voor het eerst in 1975 gepubliceerd. Er waren diverse emancipatoire bewegingen actief, maar wat Brainard opschreef was nog lang niet vanzelfsprekend; dit geldt ook voor de vele herinneringen omtrent zijn geaardheid, de gay scene, seks. Dat verklaart misschien de cultstatus van het boek: het wás ook een beetje fout, een beetje vreemd.  Paul Auster categoriseert en telt de herinneringen in een aardig voorwoord. School en kerk, seksueel, inzichten en bekentenissen, enzovoorts. Hij zegt dat  Brainards werk ‘boven het zuiver particuliere en persoonlijke uitstijgt en een werk wordt dat over iedereen gaat – op dezelfde manier waarop alle grote romans over iedereen gaan.’ Voorzichtig (wie ben ik om Auster tegen te spreken) durf ik hier te stellen dat die vlieger niet helemaal opgaat. De herinneringen zijn intens Amerikaans en dan ook nog een beetje gedateerd, waardoor bepaalde namen, grappen en anekdotes misschien niet helemaal landen.  Waar Brainard natuurlijk wel in slaagt is het overbrengen van een bepaald gevoel; verwondering over het leven, de onhandigheid erin. Zijn onbeholpenheid maakt hem een aimabele verteller, ook al mondt die bijvoorbeeld uit in het omleggen van zijn vissen, omdat hij ijsblokjes in hun water doet tijdens een hittegolf. Zijn observatievermogen en oog voor detail (‘ik herinner me vilten jurken met uitgeknipte vilten poedels erop. Soms zaten er siersteentjes op de kraag’) werken aanstekelijk. Maar het mooist is het boek als die door elkaar gehusselde chronologie je bij de lurven grijpt; eerst gaat er een vriend van Brainard – schrijver Frank O’Hara – dood, om vervolgens springlevend Brainards bestaan in te lopen. Zich te voegen in dat net-niet-universele universum, vol vrouwen in nylon kousen, Halloweensnoep, fantasieën over rauwe, goede gevangenisseks en het Hollywood van Betty Grable. 

●●●●●
||https://www.nrc.nl//nieuws/2022/07/14/dit-amerikaanse-cultboek-met-fantasieen-over-goede-gevangenisseks-was-een-beetje-vreemd-a4136433
2022-07-15||Wie spreekt daar?||In het Suske en Wiske album Het zoemende ei komt een Indianenstam voor, de Justisjustos. De leden zijn buiksprekers die praten via een handpop. „Formidabel, wat een cultuur, wat een stijl!” zegt Lambik. „Men vraagt zich af of zij voor de poppen spreken of de poppen voor hen.” Later blijkt dat de poppen ook kunnen praten als de eigenaar van huis is. Lambik vraagt hoe dat mogelijk is.  „Wij snappen het zelf niet”, zegt een Indiaan. „Het is een raadsel.”  Interessant genoeg heeft deze wonderlijke spreekbuiscommunicatie geen enkele functie in het verhaal.  Kortgeleden moest ik aan de Justisjustos denken toen een vriend me vroeg een speech te houden bij de presentatie van zijn debuut. Mijn toespraak was een groot succes en hoewel ik na afloop een bos bloemen en een fles wijn kreeg, appte mijn vriend een dag later: „Ik vond je speech bijzonder ongepast.” „Duizend excuses!” schreef ik geschrokken. „Wat heb ik gedaan?” „Je hebt mijn accent geïmiteerd. Wil je dat nooit meer doen?” Ik was me van geen kwaad bewust geweest. Maar inderdaad: ik had hem sprekend opgevoerd en onbewust zijn karakteristieke motoriek en spreekwijze nagedaan. Met afgrijzen dacht ik terug aan de lachsalvo’s die opgeklonken hadden. Wat verschrikkelijk voor die arme man!   Ik putte me uit in verontschuldigingen en vroeg hoe ik het goed kon maken, maar er kwam geen antwoord meer. De vriendschap was voorbij. Ik was er ziek van.  „Ik hou nooit meer een toespraak”, zei ik tegen Thijs. „Sterker nog: ik vertel nooit meer een verhaal.” „Je zou de mensen in de indirecte rede kunnen citeren”, zei Thijs.  Maar dat is nou zo gek: dat kan ik niet. Het is onmogelijk. Ik ben als een Justisjustos: binnen de kortste keren neemt de verteller in mij het over en heb ik niets meer in te brengen. Als ik die verteller de nek omdraai, leg ik mezelf voorgoed het zwijgen op.    Een paar jaar geleden schreef ik een boek dat zich op een volkstuincomplex afspeelde. Een hoofdrol is weggelegd voor een zekere Govert, een betweterige tuinman die overal diepe kuilen graaft. Ik bad dat de man die model voor Govert gestaan had, het boek niet onder ogen zou krijgen. Maar juist dit boek werd een bestseller en op een koude winterdag kwam mijn tuinvriend met grote stappen over de zwarte aarde naar me toe. „Govert!” schreeuwde hij en wees op zichzelf. Toen ik zag dat hij lachte, viel ik hem om de hals. We gingen zitten.   „Sommige dingen zijn precies zo gegaan en sommige dingen volledig verzonnen”, zei hij hoofdschuddend. „Hoe kan dat nou. En zie je mij nou nog wel als mij, of alleen als Govert, als karikatuur?” „Allebei”, zei ik. „Wat vind je van mijn rode kolen?” Want ik praat er liever niet over. Ik kan het toch aan niemand uitleggen.    Hij wierp een blik op het groentebed, keek me malicieus aan en zei: „Ik hou mijn mond, maar Govert zou zeggen: waardeloos!”||https://www.nrc.nl//nieuws/2022/07/14/wie-spreekt-daar-a4136432
2022-07-15||Deze succesvolle veldheer stierf in zijn bed||Een trauma was het geweest voor de Fransen, het optreden van  Edward van Woodstock, de prins van Wales. Tenminste, als we William Shakespeare mogen geloven. In zijn Henry V (1599) laat hij de Franse koning Karel VI jammeren: „Witness our too much memorable shame,/  When Cressy battle fatally was struck,/ And all our princes captived, by the hand/ Of that black name, Edward, black prince of Wales”. Karel heeft het hier over de slag bij Crécy uit 1346, maar hij spreekt zijn woorden uit in een toneelstuk dat zich afspeelt in 1415. Ruim een halve eeuw later zijn de heldendaden van Edward – volgens de bard –  aan het Franse hof nog steeds het gesprek van de dag. Wat verder opvalt aan deze strofe is de bijnaam die Karel geeft aan Edward: de Zwarte Prins. Waar heeft Shakespeare dat vandaan? Edward werd in 1330 geboren als de oudste zoon van koning Edward  III van Engeland. Zeven jaar na zijn geboorte braken er vijandelijkheden  uit tussen Engeland  en Frankrijk, het begin van wat   de Honderdjarige Oorlog zou worden. De 16-jarige  prins trok in 1346 met zijn vader het Kanaal over. Op 26 augustus kwam het bij Crécy tot een treffen met het  numeriek superieure leger van  Filips VI van Frankrijk. In de kronieken van de Fransman Jean Froissart (1337-1410) lezen we dat de kroonprins het bevel kreeg over de rechterflank van het Engelse leger, de meest eervolle plek. De Engelse ridders  vochten te voet, in tegenstelling tot hun Franse tegenstanders, terwijl het belangrijkste deel van de invasiemacht bestond uit boogschutters. Zo’n prins moet natuurlijk koning worden, maar zijn vader, Edward III, bleef maar leven De Engelsen wonnen de slag bij Crécy, en de naam van kroonprins Edward was gemaakt. In de jaren na deze  overwinning  ondernam hij  verschillende succesvolle veldtochten in Frankrijk. Tijdens de slag bij Poitiers in 1356, waar de Engelsen opnieuw een overmacht  van Fransen versloegen, wist Edward zelfs de Franse koning Jan II gevangen te nemen. Hij streek een losgeld van drie miljoen gouden écu’s op voor die vangst. Zo’n man moet natuurlijk koning worden, maar Edward III bleef maar leven. Hij overleed uiteindelijk in 1377, een jaar nadat zijn zoon,  ‘de Zwarte Prins’, gestorven was als gevolg van dysenterie.   Rest  de vraag: hoe kwam prins Edward aan de bijnaam die we vinden bij Shakespeare, maar ook bij historici, voor het eerst 160 jaar na zijn dood? (Geen primaire bronnen dus!) We weten het niet zeker, maar er zijn twee verklaringen. 1) Edward had een wapen op zijn schild dat goeddeels zwart was.  2) Edward had in Frankrijk zo genadeloos huisgehouden dat  de Fransen hem deze bijnaam zouden hebben gegeven. Historici vinden de eerste optie het meest waarschijnlijk.||https://www.nrc.nl//nieuws/2022/07/14/deze-succesvolle-veldheer-stierf-in-zijn-bed-a4136431
2022-07-15||De experimenten met plastische chirurgie in dit boek zijn gruwelijk én indrukwekkend||Als Harold Begbie de operatiekamer binnenkomt ziet hij een patiënt die tot zijn middel naakt is en oranjegekleurd van de jodium. Later zal de journalist in zijn reportage voor de Yorkshire Evening Post schrijven: ‘Ik kan zien dat de patiënt een man is, en dat hij ooit een gezicht had: maar ik denk niet aan [...] de weerzinwekkende slechtheid van oorlog; ik kan alleen maar denken hoelang ik zal kunnen blijven kijken naar dit angstaanjagende wezen dat nog steeds een man is.’ De Eerste Wereldoorlog woedt nog in alle hevigheid als Begbie zijn reportage maakt in het Queen’s Hospitaal in Sidcup, een buurt in het zuidoosten van Londen. Het is de werkplek van Harold Gillies, een pionier op het gebied van plastische chirurgie. ‘De vlekken hier zijn de ogen’, zegt Gillies tegen de journalist. Met zijn scalpel wijst hij een gebied aan op de borst van de man waarop handmatig de contouren van een gezicht zijn aangegeven. ‘Dit wordt de neus’, legt Gillies uit, ‘en hier zie je de mond die we hem gaan geven’. Een collega van Gillies vertelt vervolgens dat de neus van de patiënt zal worden gereconstrueerd met een stukje bot dat afkomstig is uit een rib van de man. Het gezicht van de Eerste Wereldoorlog heet het boek van de Amerikaanse medisch historicus Lindsey Fitzharris, waar de reportage in genoemd wordt. De Engelse titel – The Facemaker – is eigenlijk beter want het boek gaat vooral over één arts, Harold Gillies, wiens roeping het was om soldaten te helpen die met zwaar letsel aan hun gezicht uit de loopgraven waren gekomen. Hoe, dat moest hij grotendeels zelf uitvinden, want plastische chirurgie bestond nog niet als aparte medische discipline. En dat terwijl er in de Eerste Wereldoorlog honderdduizenden soldaten aan hun gezicht verminkt werden. Lindsey Fitzharris citeert een Amerikaanse verpleegster die het kernachtig samenvat: ‘De medische wetenschap stond volkomen machteloos tegenover de wetenschap van de vernietiging.’ Van alle gruwelijke verwondingen waarmee soldaten terugkeerden van het front, waren die aan het gezicht misschien wel het ergst. ‘Anders dan soldaten met geamputeerde ledematen werden mannen met een ernstig verminkt gezicht niet per se als helden gehuldigd’, schrijft Fitzharris. ‘Terwijl een ontbrekend been op mededogen en respect kon rekenen, veroorzaakte een misvormd gezicht vaak gevoelens van afkeer en walging.’ Iemands gezicht is immers belangrijk voor iemands identiteit. Verminkte soldaten kwamen daardoor in een sociaal isolement terecht. ‘Verloofdes verbraken hun verloving. Kinderen renden weg zodra ze hun vader zagen.’ Soldaat James Bell, die in mei 1918 in het Queen’s Hospital in Sidcup een gezichtsoperatie onderging. Beeld uit besproken boek, uit het archief van het Royal College of Surgeons of England
 Zijn eerste baan als arts had Harold Gillies vooral te danken aan het feit dat hij een talentvolle golfer was. Hij trok daarom de aandacht van Sir Milsom Rees, een keelarts met een privépraktijk in de chique Londense wijk Marylebone, die hem meteen een goed salaris bood. Dat weerhield Gillies er niet van, toen de Eerste Wereldoorlog uitbrak, als vrijwilliger aan de slag te gaan in veldhospitalen op het Europese vasteland. In Frankrijk maakte hij kennis met de tandarts Auguste Valadier, die experimenteerde met bottransplantaties. Een tandarts aan het front was in die dagen nog een unicum. Veel soldaten hadden een rot gebit. Als een wond aan het gezicht haastig werd gedicht dan ontstond er al snel een broeinest van bacteriën. Valadier ontwikkelde een mobiel apparaat – bestaande uit een vat met steriel water en een slang – om wonden grondig uit te kunnen spoelen. Omdat Valadier met alleen een tandartsendiploma niet mocht opereren werd Gillies zijn supervisor. Samen bedachten ze nieuwe technieken. Het leuke aan dit boek – als je dat woord mag gebruiken bij zo’n gruwelijk onderwerp – is dat het een vlot leesbare mix is van persoonlijke verhalen en ontwikkelingen in de geneeskunde. De geschiedenis van de anesthesie en van de bloedtransfusie worden soepel afgewisseld met verhalen van patiënten, zoals marineman William Vicarage die ernstige brandwonden opliep bij de Slag bij Jutland en piloot Henry Ralph Lumley, die hetzelfde overkwam toen zijn vliegtuig neerstortte en vlam vatte. Nadat Gillies in 1915 de Tweede slag om Ieper had meegemaakt, keerde hij terug naar Engeland waar hij eerst als plastisch chirurg aan de slag ging bij het Cambridge Militair Hospitaal en later een heel ziekenhuis opzette voor soldaten met verminkte gezichten. Het Queen’s hospitaal in Sidcup werd groter en groter, met niet alleen een Engelse afdeling, maar ook Canadese, Nieuw-Zeelandse en Australische departementen. Tussen de artsen en de afdelingen ontstond een sfeer van professionele concurrentie waardoor in hoog tempo nieuwe technieken werden ontwikkeld. Om chirurgische technieken te standaardiseren was het belangrijk te documenteren wat de artsen deden. Daarom haalde Gillies ook kunstenaars binnen die tekeningen maakten tijdens operaties. De aanwezigheid van een kunstenaar gaf minder onrust in de operatiekamer dan een fotograaf, dacht hij. Zelf volgde hij ook een tekencursus aan een kunstacademie om zijn technieken beter te kunnen vastleggen. Natuurlijk werden er ook foto’s gemaakt in het ziekenhuis van Gillies. Voorbeelden daarvan staan in het boek. Ze zijn gruwelijk én indrukwekkend. Je ziet dat soldaten er zwaar verminkt uitzagen toen ze bij Gillies binnenkwamen, maar ook dat de operaties  soms verbluffende resultaten opleverden.   De uitgever heeft er – ongetwijfeld bewust – voor gekozen de foto’s niet midden in het boek te plaatsen, maar helemaal aan het einde. Daardoor word je er als lezer niet direct mee geconfronteerd. Maar de beelden zijn natuurlijk een onmisbaar onderdeel van deze pijnlijke geschiedenis. 

●●●●●
||https://www.nrc.nl//nieuws/2022/07/14/deze-arts-een-pionier-in-de-plastisch-chirurgie-gaf-verminkte-soldaten-hun-gezicht-terug-a4136430
2022-07-15||Een huwelijk gedompeld in kilte, wat houdt ze in godsnaam bij elkaar?||De Israëlische literatuur grossiert in complexe relaties. Vaak levert het personages op die behoorlijk afstandelijk tegen elkaar doen, ook al zijn ze met elkaar getrouwd. Toch hebben ze ondanks hun eenzaamheid een sterke lotsverbondenheid, die pas tot uiting komt als hun naasten worden bedreigd.  Onbetwiste meesters van die ‘echtelijke eenzaamheid’ zijn Amos Oz, A.B. Yehoshua en David Grossman, maar het is niet overdreven om ook Zeruya Shalev (1959) daartoe te rekenen. Net als deze drie literaire grootmeesters weet zij gezins- en huwelijksdrama’s bovendien knap te vermengen met de algemene problematiek van de gespleten Israëlische samenleving. Haar nieuwe, door Ruben Verhasselt vertaalde roman Lot  speelt zich af tegen de achtergrond van het verzwegen verleden van twee Joodse vrijheidsstrijders. Als twintigers maakten ze, pas getrouwd, deel uit van een rechtse terreurorganisatie, die in de jaren voorafgaand aan de oprichting van de staat Israël in 1948 aanslagen pleegde op de Britse bestuurders van het mandaatgebied Palestina. Na een dramatische gebeurtenis, een jaar na hun huwelijk,  zijn ze uit elkaar gegaan. Ze hebben elkaar nooit meer gezien. Een van hen is Menachem Rubin, die jaren later een beroemde hersenspecialist zal worden. In het begin van de roman ligt hij op sterven, zeventig jaar na die scheiding, hertrouwd en vader van twee dochters. In een delier noemt hij de jongste van hen, de bijna 50-jarige Atara, ineens bij de naam van zijn eerste vrouw, Rachel. Nog nooit heeft hij met zijn gezin over haar gesproken. Slechts door een toeval is Atara achter haar bestaan gekomen. Op de valreep van de dood zegt Menachem nu alleen van Rachel te hebben gehouden. Ook smeekt hij ‘haar’ om vergiffenis en beweert hij met eigen handen hun beider graf te hebben gegraven. Hun liefde, hoe kortstondig ook, moet hevig zijn geweest, denk je bij zulke dramatische woorden. Na Menachems begrafenis huurt Atara een detective in, die Rachel opspoort. Van haar krijgt ze te horen dat ze vernoemd is naar een jonge vrouw, die haar scheiding van Menachem heeft veroorzaakt. Met die kennis op zak meent Atara eindelijk te kunnen verklaren waarom haar vader haar altijd zijn liefde heeft onthouden: uit schuldgevoel over wat er zeventig jaar eerder gebeurd is.  Op haar beurt wordt Rachel door die ontmoeting met Atara met haar verdrongen verleden geconfronteerd. Na haar scheiding is ze hertrouwd met een andere medestrijder, die inmiddels ook is overleden. Van hun twee zoons is er een ultra-orthodox geworden, waarmee hij haar zionistische idealen ondermijnt. Sowieso is ze teleurgesteld in wat er van het zionistische ideaal is terechtgekomen. Het huidige Israël is in haar ogen een staat vol corruptie en machtsmisbruik.  Wie denkt dat hiermee het verhaal wel  verteld is, heeft het mis. Want Shalev geeft haar roman na nog geen honderd bladzijden een onverwachte wending, die het drama van Menachems verzwegen verleden naar het tweede plan overhevelt. Ze richt zich nu op het huwelijk tussen Atara en haar man Alex, een tien jaar oudere hoogleraar sociologie. Alex is ontevreden over hun relatie, die door ‘gebakkelei over wie er gelijk had gehad en wie ongelijk en wie wat had gezegd’ in kilte is gedompeld. ‘Jij hebt toch je interesse in seks verloren, dus ik hoef nergens op te wachten’, zegt hij  cynisch, als hij eerder dan zijn vrouw naar bed gaat. Ook is hij geïrriteerd dat ze ineens zo geobsedeerd is door het verborgen verleden van haar vader. Waarom moet ze in hemelsnaam naar die Rachel? Waarom  zou je oude koeien uit de sloot halen ? Om hun huwelijk overeind te houden zijn Atara en Alex in relatietherapie geweest. Het heeft de therapeut tot de conclusie gebracht dat Atara een veel te hoge pijngrens heeft, waardoor ze veel te laat beseft dat iemand haar kwetst. Meteen denk je aan het pantser dat ze zich heeft aangemeten om zich te wapenen tegen de opmerkingen van haar liefdeloze, agressieve vader, die haar altijd verwend, ondankbaar en veeleisend vond. Van Alex wil ze ‘warmte, zachtheid, tederheid en gulheid’. En de enige manier waarop ze die van hem kan krijgen is door seks met hem te hebben. Om het ene te krijgen moet ze het andere doen. Het is ‘de ronde bakvorm’  van hun relatie. ‘De een begeert minder, de ander meer, zolang de taart maar heel blijft.’ Met die woorden zet Shalev die typische combinatie van eenzaamheid en lotsverbondenheid neer. Voortdurend vraag je je af wat de naar liefde smachtende Atara en de cynische Alex bindt. Beiden zijn eerder getrouwd geweest en hebben kinderen uit die vroegere relaties. Hun toenmalige partners hebben ze met elkaar bedrogen, wat ze nog altijd niet betreuren, omdat het nu eenmaal zo moest zijn. Maar wat ze na vijfentwintig jaar nog met elkaar hebben, is je veelal onduidelijk.  Dat verandert als Alex plotseling ziek wordt en Atara, die opnieuw bij Rachel op bezoek is, dat bagatelliseert. Vanaf dat moment raakt de roman in een stroomversnelling. Alsof Atara, nu ze weet wat er tussen Rachel en haar vader is gebeurd, zelf in een maalstroom van emoties  belandt, van kwaadheid tot schuld, die de kern van Shalevs roman vormt. Want wat Atara tot die tijd altijd buiten zichzelf heeft gehouden, richt zich door een onverwachte wending tegen haar en kegelt haar omver. Als ze dat eenmaal beseft, ontdekt ze ook waarom ze bij haar eerste man, de zachtaardige Doron, is weggelopen. ‘Ze had te veel woede in zich gehad, te veel haat.’  Een sleutelrol in deze intrigerende roman wordt gespeeld door Eden, de zoon van Atara en Alex, die als commando in het Israëlische leger dient en de vreselijkste dingen heeft meegemaakt. Gedesillusioneerd over zijn werk heeft hij zich teruggetrokken op zijn kamer in het ouderlijk huis. Op internet leest hij geobsedeerd artikelen over zelfmoord. Als Shalev je voorzichtig deelgenoot maakt van zijn verhaal, komen essentiële draden uit het verleden ineens samen. In hun onvermogen om met het leven om te gaan, blijken de oude Menachem Rubin en zijn kleinzoon Eden weinig van elkaar te verschillen. Onmacht en schuldgevoel zijn dan nog sterker met elkaar verbonden dan eerst. Bovendien bepalen ze ieders lot. En precies daar lijkt het Shalev om te doen. € 24,99 

●●●●●
||https://www.nrc.nl//nieuws/2022/07/14/een-huwelijk-gedompeld-in-kilte-wat-houdt-ze-in-godsnaam-bij-elkaar-a4136429
2022-07-15||Kermis is voortaan cultureel immaterieel erfgoed||Het carbidschieten in Drenthe, vreugdevuren, bloemencorso’s en fierljeppen in Friesland. Deze en tientallen andere jaarlijks terugkerende tradities staan al meerdere jaren in de lijst van cultureel immaterieel erfgoed in Nederland. De lijst bestaat uit 370 Nederlandse cultuuruitingen, met daarop ook gerechten als de Groningse eierbal en de Indische rijsttafel. Tot deze week ontbrak misschien wel een van de meest roemruchte, in bijna alle delen van het land georganiseerde evenementen: de kermis. Daar kwam afgelopen donderdag verandering in. Het Kenniscentrum Immaterieel Erfgoed Nederland (KIEN) benoemde de kermiscultuur, samen met drie andere culturele uitingen, tot cultureel immaterieel erfgoed. Criteria daarvoor zijn onder meer dat de uiting „springlevend” is en „wordt voortgezet van persoon op persoon”. Ook moeten organisatoren open staan voor veranderingen en mag de uiting niet in strijd zijn met de internationale mensenrechtenverdragen.  Volgens KIEN is de kermis „voor alle leeftijden, voor alle lagen van de bevolking en alle nationaliteiten”. Kermisfamilies hebben „vaak generaties lang een kermisbedrijf” en kinderen leren „het vak door al jong mee te doen”.  De werkgroep Kermiserfgoed, dat al langer opperde voor een plek op de lijst, laat weten „dolblij” te zijn. Eerder noemde Karel Loeff, lid van de werkgroep en erfgoeddeskundige, de kermiscultuur tegen NH Media al „een springlevende cultuur met een eeuwenoude geschiedenis”. Loeff: „De kermis is voor heel veel mensen een ontmoetingsplek. Het is elk jaar weer spannend wie je dit jaar nou weer gaat ontmoeten en hoe die ontmoeting ontstaat.” De geschiedenis van de kermis gaat terug tot de middeleeuwen. Steden organiseerden handelsmarkten  en kerken vierden hun kerkwijding met een Heilige Mis (de kerk-mis). Hieruit ontstonden kermissen: momenten van ontspanning voor de inwoners van stad en dorp, waar allerlei producten te koop waren en kunstenaars hun werk lieten zien. De kermis werd daarmee de plek voor kwakzalvers, doctoren, uitvinders, artiesten en handelaren. Honderden jaren later doen kermisgangers zich vooral te goed aan suikerspinnen, ritjes in de draaimolen, het reuzenrad en botsautootjes. Toch veranderde de kermis, waarvan de grootste jaarlijks in Tilburg te vinden is, volgens KIEN weliswaar steeds van aanbod maar „niet van karakter”. ||https://www.nrc.nl//nieuws/2022/07/14/kermis-is-voortaan-cultureel-immaterieel-erfgoed-a4136424
2022-07-15||De Britten zijn door de ogen van twee correspondenten meer dan een verzameling clichés||In de verslaggeving  van buitenlandse correspondenten in het Verenigd Koninkrijk wordt steevast gemijmerd over de cultuur en ‘volksaard’ die zo anders zijn dan ‘bij ons’, in Nederland. De turbulente afzetting van premier Boris Johnson door zijn eigen partij, vorige week,  liet dat als niets anders zien.  Wat dit thema betreft beperken ook Tim de Wit en Lia van Bekhoven – respectievelijk NOS-correspondent van 2014 tot 2021 en freelance journalist sinds 1976 – zich in hun onlangs verschenen boeken Wankel Koninkrijk en Klein-Brittannië tot de welbekende Britse cultuurcomponenten en karakterclichés. Het parlement en het tweepartijenstelsel, de BBC, de sensatiepers, sport, peperdure privéscholen, the Queen, de klassenverschillen zijn typisch Brits, en de Britten zelf zijn beleefd (in tegenstelling tot de botte Hollanders), hebben humor en slechte gebitten, drinken te veel, maar sluiten keurig aan bij iedere wachtrij.  De gemeenplaatsen gaan vooral over tafel bij Van Bekhoven, die een heel hoofdstuk besteedt aan ‘de Britse identiteit’, zonder veel voorbehoud of poging tot onderzoek. ‘Wat de Engelsen vooral zijn, evenals de rest van de Britten, is tegenstrijdig’, schrijft ze, waarmee ze het ultieme cliché van de nationale identiteit poneert: dit is een volk van tegenstellingen. Met zo’n uitgangspunt kom je met alles weg. Britten zijn ‘correct maar ook sensatiebelust’. En wist u dat ‘Britten lachen om dingen waar anderen om moeten huilen’?  Maar er wordt door beide auteurs niet alleen gefilosofeerd over de Britse identiteit. De politieke en sociale situatie van het Verenigd Koninkrijk komt ruimschoots aan bod. Wie nog eens wil lezen over het hoe en waarom van ‘Brexit’ vindt in beide boeken genoeg materiaal. Vooral De Wit, die bijna dag in dag uit in het Journaal verslag heeft gedaan van het hele afscheidingsproces, komt met glasheldere analyses, deels gedestilleerd uit de vele gesprekken die hij voor zijn reportages heeft gevoerd. Met Van Bekhoven deelt hij de mening dat Brexit een symptoom is van een diepe malaise in het Verenigd Koninkrijk. De politiek is verzand in versleten structuren, de tegenstelling tussen arm en rijk wordt steeds groter, de Schotten, Welsh en Noord-Ieren worden door een arrogante Engelse meerderheid dermate genegeerd dat het Verenigd Koninkrijk zomaar uiteen zou kunnen vallen.  De omslag van Klein-Brittannië toont een foto van een totaal versleten Union Jack. Wankel Koninkrijk toont de huidige premier van dit koninkrijk in een van zijn meest clowneske verschijningen, bungelend aan een koord en zwaaiend met kleine vlaggetjes als een zwaarlijvig kind.  Majorettes van de Twirl Academy vertonen hun kunsten op de Big Jubilee Picnic in Weymouth, England. Foto Getty Images
 De naderende ondergang van het Verenigd Koninkrijk is eigenlijk ook een cliché, want het sterven van de eilandstaat is sinds het einde van de Tweede Wereldoorlog al veel vaker aangekondigd. ‘The reports of my death are greatly exaggerated,’ schreef Mark Twain in 1897. Misschien geldt iets dergelijks ook voor de vermeende terminaliteit van Groot-Brittannië. Wellicht zijn de Nederlandse correspondenten, die vaak de Britse situatie vergelijken met polderend Nederland, iets te veel onder de indruk van de voortdurende crisissfeer en opgeklopte tegenstellingen die een tweepartijenstelsel, aangewakkerd door een uiterst commerciële sensatiepers, nu eenmaal met zich meebrengt. Aan de andere kant wordt de lezer voorzien van genoeg voorbeelden om de situatie van de patiënt als zorgelijk te zien. Een land waarin 14 procent van de kinderen regelmatig honger lijdt en waar de Tory-regering steeds populistischer en corrupter bezig is met het eigen- in plaats van het landsbelang, kan moeilijk stabiel genoemd worden. Het wankelende koninkrijk zou dit keer mogelijk toch stuk kunnen vallen. Lia van Bekhoven voegt aan deze thema’s verder weinig toe. In korte alinea’s, vrij hinderlijk op de pagina gedwongen via variaties in lettergrootte, ploegt het boek voort van onderwerp naar onderwerp. Soms is er wat humor (Queen Elizabeth beweegt als ‘Laurel en Hardy die een piano verhuizen’), maar de persoonlijke noot of rake anekdote ontbreekt bijna geheel. De lezer leert iets over de situatie in het Verenigd Koninkrijk, maar boeiend is het niet. Geheel anders is het verhaal van Tim de Wit, die nadrukkelijk ook schrijft over zijn leven in Londen en zijn persoonlijke betrokkenheid bij sommige nieuwsitems. Na de grote brand in Grenfell Tower in 2017, waar 72 mensen de dood vonden, weigert hij collega-correspondenten te volgen die directe nabestaanden een microfoon onder de neus duwen, ‘alleen om tranen te trekken’. Hij bekent te moeten hannesen met make-updoosjes en wattenschijfjes voor de Journaal-opnames en beschrijft hoe hij door de portier van een Amsterdamse nachtclub herkend wordt en dus een VIP-behandeling krijgt (‘mister Brexit in m’n tent gewoon!’).   Zijn grondig gedocumenteerde verhaal over de Russische oligarchen in Londen wordt ingeleid met een hilarisch verslag van een date met de schatrijke Russin Yulia die hij heeft ontmoet op de datingapp Innercircle (op aanraden van Engelse vrienden die Tinder toch wat ‘working class’ vinden). In de dure Novikov Bar voelt hij zich direct ongemakkelijk in zijn ‘G-Staroverhemd, met witte Nikes. Zo’n typische Nederlandse dateoutfit, zeg maar.’ Yulia betreurt het ontbreken van bling bling manchetknopen bij de Nederlander (want die stralen ‘mannelijke macht’ uit), schept vervolgens op over haar rijke vrienden die geheel onterecht van corruptie worden beschuldigd, maar aarzelt uiteindelijk niet de arme correspondent te laten dokken voor de cocktails en champagne. Het wordt natuurlijk niets tussen die twee: ‘zij wandelde Mayfair in, ik weer op weg naar die voor haar zo verstikkende metro.’ Het zijn dit soort anekdotes die van Wankel Koninkrijk een plezierig, en soms zelfs spannend, verhaal maken. We horen van een ontmoeting met Koning Willem-Alexander tijdens een staatsbanket in Buckingham Palace (‘Heeeey! Een bekend gezicht! Kon u wel weg met de Brexit? Niet werken vanavond? Haha!’), maar ook van de aanslag op Westminster Bridge waar De Wit zelf in verzeild raakt. Hij verstart als hij de kermende lichamen ziet liggen. Zijn boek gaat dan ook niet louter over Brexitdetails of over ‘rare jongens, die Engelsen’, maar bevat informatieve journalistiek uit de eerste hand, gedrenkt in soepel geschreven persoonlijke ervaringen. 

●●●●●

Lia van Bekhoven: Klein-Brittannië. Hoe macht en mythe het VK verscheuren. Borgerhoff & Lamberigts, 230 blz. € 22,99
 

●●●●●
||https://www.nrc.nl//nieuws/2022/07/14/de-britten-zijn-door-de-ogen-van-twee-correspondenten-meer-dan-een-verzameling-cliches-2-a4136427
2022-07-15||Russische raketten doden zeker 21 mensen in Oekraïense stad Vinnytsja||Zeker 21 inwoners van de centraal gelegen Oekraïens stad Vinnytsja zijn donderdag omgekomen door drie Russische raketten. Drie slachtoffers zijn kinderen. Zo’n negentig mensen zijn gewond geraakt, onder wie vijftig ernstig. Dat meldt persbureau Reuters op basis van de staatsnooddienst van Oekraïne. Deze informatie is voor NRC niet te verifiëren. De stad, die voor de oorlog zo’n 370.000 inwoners had, ligt ten zuidwesten van de Oekraïense hoofdstad Kiev en ver van de belangrijkste frontlinies in Oost- en Zuid-Oekraïne. Een raketaanval op Vinnytsja is daarom opmerkelijk.  De Oekraïense president Volodymyr Zelensky schreef op Telegram dat de aanval een „openlijke daad van terrorisme” is. De raketten zouden de paarkeerplaats van een negen verdiepingen hoog kantoorgebouw hebben geraakt.  Rusland heeft nog niet gereageerd op berichten over de aanval op Vinnytsja. Het land heeft sinds het begin van de oorlog altijd ontkend opzettelijk burgerdoelen aan te vallen. ||https://www.nrc.nl//nieuws/2022/07/14/russische-raketten-doden-zeventien-mensen-in-centraal-gelegen-oekraiense-stad-vinnytsja-a4136425
2022-07-15||Nederland gaat Oekraïense militairen trainen in het Verenigd Koninkrijk||						We sluiten dit blog.






		Lees verder in ons nieuwe Oekraïneblog


 .
					 						De organisatie voor Veiligheid en Samenwerking in Europa (OVSE) heeft grote zorgen over de manier waarop Oekraïense burgers worden behandeld in Russische zogeheten filtratiekampen. Dat schrijft de organisatie in een donderdag gepubliceerd  rapport. De OVSE deed vanaf april bijna drie maanden lang onderzoek naar de ‘filtratiekampen’, een soort controlepunt in onder meer bezette schoolgebouwen waar burgers tegen hun wil worden vastgehouden. Eenmaal op de controlepunten worden vingerafdrukken genomen en ID’s gekopieerd, staat in het rapport. Vervolgens zouden burgers worden verhoord in het bijzijn van de Russische geheime dienst, om erachter te komen of ze voor Oekraïne hebben gevochten. Als dit het geval blijkt te zijn, worden zij gescheiden van de groep en volgens de OVSE hierna gemarteld en in sommige gevallen vermoord. Human Rights Watch ontdekte in deze ‘filtratiekampen’ meerdere misstanden, waarbij Russische militairen burgers mishandelden en elektrocuteerden. Ook zouden er schijnexecuties worden uitgevoerd, om gevangenen te dwingen informatie vrij te geven.  Volgens de OVSE zijn 1,3 miljoen Oekraïense burgers tegen hun zin naar Rusland gebracht en zitten nog eens tienduizenden mensen in ‘filtratiekampen’. De Oekraïense ambassadeur bij de OVSE stelt in het rapport dat er twintig van dit soort plekken zijn. Russen zegen tegen de OVSE hiermee te willen voorkomen dat „Oekraïense nationalisten” het land inkomen.   Foto Victor Xinhua / Eyevine 						Nederland gaat het Verenigd Koninkrijk helpen met het trainen van zo’n tienduizend Oekraïense militairen. Dat laat minister Kajsa Ollongren (Defensie, D66) vrijdag weten. Het VK wil samen met een aantal andere landen Oekraïners een militaire basistraining geven van vier weken, in een periode van maximaal vier maanden. Een deel van de 65 Nederlandse militairen reist naar verwachting eind augustus naar het VK. De Oekraïners, die zich vrijwillig kunnen aanmelden voor het programma, krijgen sinds deze week onder meer schiet- en militaire EHBO-training in het VK. Het doel is om hen in een veilig land op te leiden voor het Oekraïense leger. Het trainingsprogramma vindt plaats op vier niet bekendgemaakte locaties in het VK. Volgens het Britse ministerie van Defensie zijn de trainingen bedoeld voor Oekraïners met weinig tot geen militaire ervaring. De 65 Nederlanders van de Koninlijke Landmacht en het Korps Mariniers geven normaal niet allemaal trainingen, maar zijn volgens Ollongren wel „goed opgeleid”. De militairen wisselen elkaar af in groepen. Ollongren zegt dat de trainingsoperatie „gering effect” heeft op alle andere werkzaamheden van het Nederlandse leger. Nederlandse militairen reizen naar verwachting in augustus naar het VK. Foto Rob Engelaar/ANP  						De Britse hulpverlener Paul Urey, die door Russische separatisten gevangen was genomen, is in een cel in de Oost-Oekraïense regio Donetsk overleden. Dat meldt de Britse nieuwszender Sky News op basis van een gesprek met een familielid van Urey. Een woordvoerder van het ministerie van Buitenlandse Zaken zegt tegen Sky News dat de dood van de Brit „met urgentie” wordt onderzocht.  Volgens een functionaris van Donetsk (een zelfverklaarde republiek die alleen door Syrië, Rusland en Noord-Korea erkend wordt) leed de 45-jarige man aan diabetes, aandoeningen aan de luchtwegen en nieren, en hart- en vaatziekten. „Hij stierf op 10 juli aan eerder gediagnosticeerde ziekten en aan stress”, schrijft Darja Morozova volgens het Russische staatspersbureau Tass op Telegram.  Zijn moeder, Linda Urey, bevestigt vrijdag dat haar zoon diabetespatiënt was. In een bericht op Facebook, gezien door de Britse krant The Guardian, schrijft ze onder meer dat Urey „een hele zieke man” was en noemt ze de separatisten „moordenaars”. De Brit werd eind april gevangen genomen bij een controlepost in het zuidoosten van Oekraïne. Separatisten verdenken hem ervan een huurling te zijn.

De 45-jarige Brit Paul Urey.  Foto Presidium Network/Reuters


 De 45-jarige Brit Paul Urey.  Foto Presidium Network/Reuters
 						Zeker 21 inwoners van de centraal gelegen Oekraïens stad Vinnytsja zijn donderdag omgekomen door drie Russische raketten. Drie slachtoffers zijn kinderen. Zo’n negentig mensen zijn gewond geraakt, onder wie vijftig ernstig. Dat meldt persbureau Reuters op basis van de staatsnooddienst van Oekraïne. Deze informatie is voor NRC niet te verifiëren. De stad, die voor de oorlog zo’n 370.000 inwoners had, ligt ten zuidwesten van de Oekraïense hoofdstad Kiev en ver van de belangrijkste frontlinies in Oost- en Zuid-Oekraïne. Een raketaanval op Vinnytsja is daarom opmerkelijk.  De Oekraïense president Volodymyr Zelensky schreef op Telegram dat de aanval een „openlijke daad van terrorisme” is. De raketten zouden de paarkeerplaats van een negen verdiepingen hoog kantoorgebouw hebben geraakt.  Rusland heeft nog niet gereageerd op berichten over de aanval op Vinnytsja. Het land heeft sinds het begin van de oorlog altijd ontkend opzettelijk burgerdoelen aan te vallen.  Een beschadigd gebouw in de buurt van de plek waar de Russische raketaanval in Vinnytsja plaatsvond.  Foto Oekraïense Staatsnooddienst /Reuters  						Litouwen behoudt de beperkingen op het vervoer van goederen van Rusland naar de Russische exclave Kaliningrad voorlopig. Dat zei de Litouwse premier Ingrida Simonyte donderdag, meldt persbureau Reuters. De Europese Commissie kondigde woensdag nieuwe regels aan voor het goederenvervoer naar Kaliningrad, maar Litouwen wil dat deze regels eerst uitgewerkt worden. De exclave, die tussen Polen en Litouwen ligt ingeklemd, heeft geen directe landverbinding met Rusland. Litouwen hield zich aan de Europese sanctieregels en weerde daarom het goederenvervoer naar Kaliningrad. Sinds de oorlog in Oekraïne is de Russische exclave behoorlijk geïsoleerd geraakt.  De Europese Commissie kondigde woensdag aan dat er per trein wel goederen op de Europese sanctielijst naar Kaliningrad vervoerd kunnen worden. Goederentreinen van en naar Rusland moeten volgens de Commissie wel gecontroleerd worden.   De afgelopen weken liep de spanning tussen Rusland en Litouwen hoog op als gevolg van de door de Europese Unie opgelegde vervoersbeperking tussen het Russische vasteland en Kaliningrad die sinds half juni van kracht is. Het Russische ministerie van Buitenlandse Zaken eiste vorige maand dat de „blokkade” van goederen naar Kaliningrad onmiddellijk werd opgeheven. Het ministerie dreigde met „maatregelen ter verdediging van de nationale belangen”.  Vrachttreinen rijden van Litouwen naar de Russische exclave Kaliningrad nabij het grensstation in Kybartai, zo’n 200 km ten westen van de Litouwse hoofdstad Vilnius.  Foto Mindaugas Kulbis/AP  						In dit blog doet de NRC-redactie verslag van de oorlog in Oekraïne. ||https://www.nrc.nl//nieuws/2022/07/14/oekraineblog-14-juli-a4136385
2022-07-15||Levenslang voor Iraniër voor betrokkenheid bij executies in Iran in 1988||De Iraniër Hamid Noury is in Zweden veroordeeld tot een levenslange celstraf voor zijn betrokkenheid bij massa-executies in 1988 in Iran. Dat melden Zweedse media donderdag. De 61-jarige Noury zou betrokken zijn geweest bij 110 moorden op politieke gevangenen.  Het is voor zover bekend de eerste keer dat iemand voor de rechter is gebracht en veroordeeld voor de massa-executies in de jaren tachtig in Iran. In 1988 gaf ayatollah Ruhollah Khomeini het bevel om politieke tegenstanders die in de gevangenis zaten, te executeren. Noury werkte toen als assistent-aanklager van de Gohardasht-gevangenis, zo’n vijftig kilometer ten noordwesten van Teheran.  Noury zou in zijn functie een rol hebben gespeeld bij de selectie van de slachtoffers en het organiseren van executies. De precieze reden ervoor is niet bekend, maar mensenrechtenorganisaties leggen een link met de aanval van de militaire tak van de linkse Volksmoedjahedien (MEK) vanuit Irak op Iran in juli 1988. Noury zelf heeft de beschuldigingen ontkend. Hij werd in 2019 op het vliegveld van Stockholm opgepakt en is in Zweden vervolgd omdat daar ‘universele jurisdictie’ geldt. Daardoor kan het land mensen vervolgen voor oorlogsmisdaden en misdaden tegen de menselijkheid, ook als die ergens anders zijn gepleegd. In 1988 vond een golf van executies plaats in Iran, met op de achtergrond de Irak-Iranoorlog. Het precieze aantal slachtoffers is nooit duidelijk geworden: schattingen variëren van 3.000 tot 30.000. Iran stelde dat het proces in Zweden beïnvloed was door de MEK en noemde het daarom „politiek gemotiveerd”. Het land eiste dat Noury onmiddellijk werd vrijgelaten. Vanwege de oplopende spanningen raadde de Zweedse minister van Buitenlandse Zaken mensen af om naar Iran te reizen.||https://www.nrc.nl//nieuws/2022/07/14/levenslang-voor-iranier-voor-betrokkenheid-bij-executies-in-iran-in-1988-a4136423
2022-07-15||Litouwen: voorlopig nog sancties goederenvervoer naar Kaliningrad||Litouwen behoudt de beperkingen op het vervoer van goederen van Rusland naar de Russische exclave Kaliningrad voorlopig. Dat zei de Litouwse premier Ingrida Simonyte donderdag, meldt persbureau Reuters. De Europese Commissie kondigde woensdag nieuwe regels aan voor het goederenvervoer naar Kaliningrad, maar Litouwen wil dat deze regels eerst uitgewerkt worden. De exclave, die tussen Polen en Litouwen ligt ingeklemd, heeft geen directe landverbinding met Rusland. Litouwen hield zich aan de Europese sanctieregels en weerde daarom het goederenvervoer naar Kaliningrad. Sinds de oorlog in Oekraïne is de Russische exclave behoorlijk geïsoleerd geraakt.  De Europese Commissie kondigde woensdag aan dat er per trein wel goederen op de Europese sanctielijst naar Kaliningrad vervoerd kunnen worden. Goederentreinen van en naar Rusland moeten volgens de Commissie wel gecontroleerd worden.   De afgelopen weken liep de spanning tussen Rusland en Litouwen hoog op als gevolg van de door de Europese Unie opgelegde vervoersbeperking tussen het Russische vasteland en Kaliningrad die sinds half juni van kracht is. Het Russische ministerie van Buitenlandse Zaken eiste vorige maand dat de „blokkade” van goederen naar Kaliningrad onmiddellijk werd opgeheven. Het ministerie dreigde met „maatregelen ter verdediging van de nationale belangen”. ||https://www.nrc.nl//nieuws/2022/07/14/litouwen-voorlopig-nog-sancties-goederenvervoer-naar-kaliningrad-a4136422
2022-07-15||Steeds meer gezinnen kloppen aan bij armoedestichtingen||Stichtingen voor gezinnen in armoede zien de hoeveelheid aanvragen voor financiële of materiële steun dit jaar toenemen. Het gaat vooral om een toename in hulpaanvragen voor zwemlessen, (kinder)fietsen en kleding. Dat bevestigen Stichting Leergeld en Stichting Nationaal Fonds Kinderhulp donderdag aan NRC, na berichtgeving van NU.nl.  Stichting Leergeld, die zich inzet voor kinderen uit gezinnen met geldzorgen, kreeg in het eerste half jaar van 2022 „ruim 200.000” hulpaanvragen binnen, zo zegt een woordvoerder. „Dat is een stijging van 39 procent ten opzichte van 2021. Gezinnen die elke maand nét konden rondkomen, redden het tegenwoordig niet meer door de stijgende energiekosten en inflatie. Die extra kosten per maand zijn een nekslag.” Een woordvoerder van Stichting Nationaal Fonds Kinderhulp zegt dat het gemiddeld aantal aanvragen is verdubbeld: van vijftig naar honderd aanvragen per dag. De stichting helpt gezinnen door dagjes uit, kleding of opleidingen te financieren. Naar verwachting zal de stijging in aanvragen nog langer doorzetten. „We merken nu al dat we aan bemiddelaars moeten vragen of ze andere potjes kunnen proberen als er een aanvraag is, zodat we geld overhouden. Ook geven we in sommige gevallen minder dan we normaal zouden doen. Waar we eerst 150 euro gaven voor de aanschaf van een fiets, kijken we tegenwoordig of het ook met 100 euro kan.” Voor nu is het de vraag of de stichtingen niet zelf in de geldproblemen komen. Een woordvoerder van Leergeld zegt dat enkele stichtingen al moeite hebben met het bekostigen van de toename. „Stichtingen zijn afhankelijk van gemeenten en donaties, als deze stijging doorgaat weten ze niet hoe ze daar dit jaar mee om moeten gaan. Als de vraag toeneemt, moeten we dat wel kunnen bieden.”  Kinderhulp beaamt dat scenario. „Als dit nog jarenlang doorzet en aanvragen harder stijgen dan onze inkomsten, moeten we verzoeken afwijzen. Dat is het laatste wat we willen: nee zeggen tegen de kinderen die dat al zo vaak te horen krijgen.”||https://www.nrc.nl//nieuws/2022/07/14/steeds-meer-gezinnen-kloppen-aan-bij-armoedestichtingen-a4136421
2022-07-15||De academische wereld blijkt bij uitstek een plek waar persoonlijke grenzen worden overschreden||Ga er maar van uit dat het gebeurt in je organisatie, zegt Naomi Ellemers. Grensoverschrijdend gedrag is overal, ook op elke universiteit. „De vraag is dus vooral: hoe ga je ermee om en hoe voorkom je het?” Twee jaar werkte een commissie van wetenschappers onder leiding van Ellemers, hoogleraar sociale wetenschappen aan de Universiteit Utrecht, aan een advies over sociale veiligheid in de wetenschap. Onder de vlag van de Koninklijke Nederlandse Akademie van Wetenschappen en in opdracht van het ministerie van Onderwijs, Cultuur en Wetenschap. Donderdag is het resultaat aangeboden aan minister Robbert Dijkgraaf (D66).  De commissie sprak met bestuurders, wetenschappers, docenten, vertrouwenspersonen, personeelsfunctionarissen en andere werknemers van alle universiteiten. Dit onderzoek ging niet over de sociale veiligheid van studenten. Eén van de conclusies: de academische wereld is bij uitstek een plek waar persoonlijke grenzen gemakkelijk worden overschreden. De hiërarchie is sterk – de hoogst geleerde heeft het meeste gezag. „De pikorde is: je wordt beoordeeld op wat je publiceert en hoeveel geld je binnen haalt voor onderzoek”, zegt Ellemers. Tegelijk is de werkdruk hoog – wetenschappers staan onder grote druk om te publiceren en geld binnen te halen.  Universiteiten vertrouwen erop dat ze te maken hebben met „slimme mensen die voor zichzelf op kunnen komen en weten hoe het hoort. Maar zo gemakkelijk is het niet.”  Het personeelsbeleid op universiteiten is vergeleken met het bedrijfsleven vaak ronduit amateuristisch, constateert Ellemers. „Er zijn vaak geen dossiers, geen 360 graden functioneringsgesprekken, waarbij je het functioneren van jezelf en de leidinggevende kunt bespreken. Bij bedrijven is het heel normaal dat je daarvoor een plan maakt. Dat je de kwaliteit van leidinggeven evalueert en aan leidinggevenden vraagt om zichzelf te verbeteren als ze een fout hebben gemaakt. Op universiteiten is dat niet gebruikelijk.” Tijd en geld investeren in ‘goed gedrag’ en omgangsvormen wordt soms gezien als verliespost, als verspilling. „Alsof het afleidt van waar iedereen werkelijk mee bezig is: onderzoek en kennisontwikkeling.” Een andere conclusie van de onderzoekers: gedragscodes en vertrouwenspersonen, waar universiteiten sinds een aantal casussen van ongewenst en grensoverschrijdend gedrag in investeerden, zijn niet genoeg. Ellemers: „Zelfs al heb je die zaken keurig voor elkaar, dan nóg gebeurt er van alles op de werkvloer. Nee, je moet dagelijkse routine inbouwen in je organisatie – hoe gaan we hier met elkaar om en wat vinden we normaal? Bij het begin van elke baan en elk project moet je bespreken: dit doen we wel en dit doen we niet. En waar kun je terecht als jij vindt dat de grens van het normale is overschreden?”  Ellemers (59) spreekt niet graag van daders en slachtoffers. „Er is maar een handvol echt foute, manipulatieve mensen. Die moet je hard aanpakken. Daar hebben we instrumenten voor, al worden die niet altijd gebruikt. Er is een veel groter schemergebied. Mensen die een machtspositie krijgen en dan minder rekening houden met een ander. Een machtsrelatie dóet iets met mensen. Maar er zijn ook leidinggevenden die – misschien in haast – iets zeggen tegen een ondergeschikte en zich totaal niet bewust zijn van de schade. Die zich echt niet realiseren: ‘Deze persoon gaat hier weken, zelfs maanden, van wakker liggen.’ De helft van de tijd dóen mensen maar wat. Ze beseffen pas later, geconfronteerd met de gevolgen wat ze zeiden of deden, dat het een grens over ging.” Vaak vraagt Ellemers aan iemand die beschuldigd is van grensoverschrijdend gedrag: als je opnieuw kon beginnen in deze rol wat zou je dan anders doen? „Ze zeggen meestal dat ze eerder hadden willen horen waar ze te ver gingen, zodat het niet uit de hand was gelopen en hun kop eraf moest.” Sowieso is straffen of mensen wegsturen na gemaakte fouten meestal niet de oplossing, vindt Ellemers. „Je kunt beter meteen bespreken wat er niet goed ging en iemand een tweede kans geven. Of nóg beter: elkaar voortdurend aanspreken op omgangsvormen. Is dit wel oké? Kan dat zomaar? Als iemand iets verkeerds zegt, kan hij of zij er ook van leren en verder gaan.” Als er meldingen komen van ongewenst gedrag, worden die nu vaak juridisch afgehandeld. Er wordt een extern bureau ingehuurd dat de klachten inventariseert. Iemand wordt ontslagen of naar een andere afdeling verplaatst. Soms gebeurt er niets.  De juridische benadering is ontoereikend, denkt Ellemers. „Voor de absolute bodem is een juridisch kader nodig. Strafbare gedragingen. Maar vaak is het niet zo zwart-wit. Als er in de gedragscode staat ‘We gaan respectvol met elkaar om’ en de chef zegt: ‘Wat komen je benen mooi uit in die rok’, dan kan hij vervolgens zeggen: ‘Maar ik zei het heel respectvol. En er stond in de code niet dat ik niets over benen mag zeggen’. Juridisch gezien kun je daar niet zoveel mee, ook al vind je dat het eigenlijk niet kan.” Collega’s en leidinggevenden zouden eerder moeten ingrijpen bij ongewenst gedrag. Maar precies dát vinden veel mensen moeilijk, zegt Ellemers. Ze vinden het makkelijker om kritiek te geven op iemands werk dan op het gedrag. Wegkijken is menselijk, stelt ze. „Niemand voelt zich er prettig bij om slecht gedrag direct te benoemen. Dat is beladen. Dus doen we liever alsof we niks merken. Maar je kunt ook leren hoe je een ander bij kunt sturen.”  Mensen vinden het volgens Ellemers bedreigend om kritiek te krijgen op hun sociale gedrag. „Je wil bij de groep horen en dus houd je je voor zo ver mogelijk aan alle impliciete codes. Het is beangstigend als men opeens zegt dat jij dat niet doet.” De toenemende diversiteit maakt het ook lastiger om dit goed te doen. „Als een groep collega’s op een afdeling al jaren samen werkt, bepaalde grappen maakt en bepaalde gewoontes heeft, dan is het moeilijk je als groep aan te passen aan nieuwe mensen. Vrouwen, mensen met een migratie-achtergrond. Je moet dat  echt met zijn allen bespreken en een beetje inschikken.” Elke universiteit zou omgangsregels moeten hebben waar iedereen die er werkt iets aan heeft, concludeert ze. Welke dan? Ellemers: „Een goeie stelregel is: als je twijfelt, niet doen. Of vraag je af: hoe zou ik het vinden als iemand dit bij  mijn partner of dochter deed?”||https://www.nrc.nl//nieuws/2022/07/14/de-academische-wereld-blijkt-bij-uitstek-een-plek-waar-persoonlijke-grenzen-worden-overschreden-a4136420
2022-07-15||Oorlog treft  Europese economie fors: lagere groei, historisch hoge inflatie||De oorlog in Oekraïne heeft  steeds forsere consequenties voor de Europese economie. In haar driemaandelijkse economische prognose stelt de Europese Commissie vooral de groeiverwachting voor volgend jaar flink naar beneden bij. Ging ze in mei nog uit van 2,3 procent groei in 2023 voor zowel de EU als de eurozone, nu gaat ze uit van  respectievelijk 1,5 en 1,4 procent. Ook de inflatieverwachting wordt  flink aangepast: Brussel verwacht voor dit jaar inmiddels een recordinflatie van 7,6 procent in de eurozone. Eurocommissaris Valdis Dombrovskis (Financiën) spreekt van een „blijvend lange schaduw” die de oorlog werpt over „Europa en onze economie”. Vooral het effect daarvan op de mondiale energiemarkt en dus de gas- en olieprijzen hebben forse consequenties voor de Europese economie. De EU is nog altijd sterk afhankelijk van fossiele brandstoffen uit Rusland, en door de piekende prijzen gecombineerd met een dalende aanvoer wordt de  economie hard geraakt. Ongemakkelijk is ook dat Brussel in de prognose benadrukt dat de situatie beduidend kan verslechteren als de gasvoorziening nog verder onder druk komt te staan. Eurocommissaris Paolo Gentiloni (Economie) benadrukt in een reactie de „grote onzekerheid en neerwaartse risico’s” van de nieuwe prognose. Dat Rusland de gaskraan volledig zou kunnen dichtdraaien is inmiddels een scenario dat niemand meer durft uit te sluiten. De hoge energieprijzen gecombineerd met sterk stijgende voedselprijzen voeden een recordinflatie in Europa. Ter vergelijking: in februari, vóór het begin van de oorlog, ging Brussel  uit van een inflatie van 3,9 procent voor de EU, grofweg de helft van de nu voorspelde 8,3 procent. Nederland zit daar met een verwachte inflatie van 9,3 procent nog boven. Het hardst getroffen worden Estland en Litouwen: beide landen kampen dit jaar met prijsstijgingen van 17 procent, vrijwel uitsluitend door de torenhoge energieprijzen. In het derde kwartaal van dit jaar bereikt de inflatie in de eurozone naar verwachting een hoogtepunt van 8,4 procent, waarna die pas in het laatste kwartaal van volgend jaar onder de 3 procent zal zijn gedaald.  Voor Nederland verwacht de Europese Commissie dit jaar een economische groei van 3,3 procent. Volgend jaar daalt die naar 1 procent, waar  eerder nog werd uitgegaan van 1,6 procent in 2023. In de eurozone presteert alleen Italië slechter. Daar groeit de economie volgend jaar naar verwachting slechts met 0,9 procent.  Gevaren ziet Brussel niet alleen in het langer voortslepen van de oorlog in Oekraïne. Ook de coronapandemie blijft een „significant risico”. Niet alleen omdat het later dit jaar weer tot nieuwe lockdowns kan leiden, maar ook omdat verlengde strenge coronamaatregelen in China mondiale aanvoerketens nog verder onder druk kunnen zetten. Opvallend is dat Brussel ook de aanhoudende droogte in Zuid-Europa noemt als factor die van invloed kan zijn op de economische vooruitzichten. Vooral in Italië kan de situatie invloed hebben op de landbouwproductie en zo voedselprijzen nog verder opdrijven. Daarmee is klimaatverandering inmiddels ook in de EU zelf een directe economische risicofactor geworden. ||https://www.nrc.nl//nieuws/2022/07/14/oorlog-treft-europese-economie-fors-lagere-groei-historisch-hoge-inflatie-a4136418
2022-07-15||NPO vraagt Commissariaat voor de Media salarisvoorstel Jeroen Pauw te onderzoeken||Het bestuur van de NPO heeft het Commissariaat voor de Media gevraagd een salarisvoorstel door presentator Jeroen Pauw uit 2019 te onderzoeken. Aanleiding daarvoor is een publicatie door BNR van het voorstel, zo bevestigt de NPO donderdag. Met dit salarisvoorstel wilde Pauw het wettelijke salarisplafond voor presentatoren omzeilen. Het Commissariaat voor de Media deed al onderzoek naar de naleving van salarisregels voor presentatoren bij de publieke omroep; de NPO heeft nu gevraagd ook de zaak-Pauw te onderzoeken.  De presentator had tot 2019 een eigen talkshow, genaamd Pauw, bij omroep BNNVARA. In 2019 pleitte hij er bij de omroep voor om het programma ook in 2020 te laten maken. Pauw wilde daarvoor een volledig ministersalaris krijgen. Ook vroeg hij om afnamegarantie voor zijn eigen productiebedrijf, TVBV, ter waarde van 500.000 euro. NPO-presentatoren mogen maximaal de WNT-norm verdienen, die voor dit jaar is vastgesteld op 216.000 euro. Ministers mogen jaarlijks maximaal 170.910 euro verdienen.  BNNVARA liet destijds weten niet akkoord te kunnen gaan met het voorstel, waarna Pauw meldde te stoppen met zijn avondshow. Eerder bleek uit onderzoek van NRC dat de toenmalig NPO-baas Frans Klein zich vervolgens met de zaak begon te bemoeien. Klein voelde de noodzaak om een avondtalkshow én Jeroen Pauw bij de publieke omroep te houden. In de uiteindelijke afspraken bleef Pauw betrokken bij de publieke omroep: zijn bedrijf TVBV produceert avondshow Op1, die Pauw heeft vervangen. Ook zou TVBV andere programma’s voor de NPO kunnen maken. ||https://www.nrc.nl//nieuws/2022/07/14/npo-vraagt-commissariaat-voor-de-media-totstandkoming-op1-te-onderzoeken-a4136417
2022-07-15||Fiscus: alleen tijd voor toeslagenouders die rechter inschakelden||De overheid werkt vanaf augustus naar verwachting bijna alleen nog aan compensatie van de gedupeerden van het Toeslagenschandaal die  de rechter hebben ingeschakeld. Dat staat in een vorige week gepubliceerde Kamerbrief van staatssecretaris Aukje de Vries (Toeslagen, VVD), waarover De Volkskrant donderdag schreef. Steeds meer toeslagenouders hebben vanwege het lange wachten de rechter ingeschakeld, waardoor het Uitvoeringsorgaan Herstel Toeslagen (UHT) van de Belastingdienst binnenkort vrijwel alleen nog maar aan deze groep toekomt. Specifiek gaat het om de zogeheten integrale beoordeling. Daarin bekijkt de overheid individueel hoeveel toeslag zij onterecht hebben ingevorderd bij ouders. De lichte toets ligt wel op schema: van de aanmelders zijn 26.000 ouders aangemerkt als erkend gedupeerd en hebben de meesten van hen de afgesproken 30.000 euro ontvangen. Het is niet duidelijk hoeveel gedupeerden voor de integrale beoordeling in aanmerking komen. Het UHT ontving in totaal 711 beroepen van ouders, die van de rechter gelijk kregen vanwege de door de overheid overschreden wettelijke wachttermijn van één jaar. De Vries verwacht het kantelpunt in augustus door de stijging van het maandelijkse aantal beroepen: in maart waren dat er 88, in mei 280. Volgens de staatssecretaris zal dit maandelijkse aantal blijven stijgen. In totaal zijn zeker 24.000 huishoudens en 60.000 kinderen gedupeerd. Er werden meer dan 1.600 kinderen uit huis geplaatst. Ouders die niet naar de rechter stappen moeten door de beroepen nog langer wachten op financiële afhandeling. Wie zich eind 2021 of in 2022 heeft aangemeld als gedupeerde, is volgens de jongste planning pas in 2025 of 2026 aan de beurt voor een zogeheten integrale beoordeling. Alleen wanneer er sprake is van „urgentie” kan het UHT zaken van ouders die niet naar de rechter zijn gestapt behandelen, aldus De Vries. Daarbij gaat het onder meer om uithuiszetting van een of meerdere kinderen, ziekte of gedwongen huisverkoop. Als het aantal beroepen na augustus blijft toenemen, kunnen ook niet alle ouders die naar de rechter zijn gestapt voorrang krijgen. De overheid moet dan naar verwachting vaker dwangsommen betalen. Ondertussen begint het ministerie van Financiën een proef met vijftien ouders, die samen met een letselschadeadvocaat de schade berekenen die zij hebben opgelopen. Met die berekening stappen de ouders naar de Belastingdienst. Als zij er onderling uitkomen, dan sluiten de partijen een vaststellingsovereenkomst (vso) – een rechtsgeldige overeenkomst die ook vaak wordt toegepast bij ontslagzaken of de afhandeling van de letselschade bij een verkeersongeluk. Het ministerie wil met de proef de schadeafhandeling voor toeslagenouders versnellen.  Volgens De Vries evalueert het kabinet na afloop hoe de proef is verlopen en of meer ouders op deze manier financiële compensatie kunnen krijgen. Of dat lukt, is nog onduidelijk: de staatssecretaris laat in de Kamerbrief weten dat het uitvoeren van de proef op grote schaal „het nodige zal vragen”, omdat er voor het UHT nieuwe taken zouden bijkomen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/14/fiscus-alleen-tijd-voor-toeslagenouders-die-rechter-inschakelden-a4136412
2022-07-15||De sfeer is een verademing bij  het EK, waar speelster en bondscoach glimlachen om ophef||Ik wilde naar een herhaling gaan kijken van een documentaire over de Bee Gees, maar een sportminnende collega wees me erop dat er een sportzomer gaande is. De publieke omroep vult zijn zenders met tennissen, fietsen en voetballen. Daar had ik tot nu toe omzichtig omheen gezapt, uit desinteresse, maar er is wat aan de hand dit jaar. Voor het eerst zendt de NOS namelijk alle wedstrijden uit van het Europees Kampioenschap voetbal voor vrouwen.  Dus niet alleen als Nederland speelt, maar ook als bijvoorbeeld Denemarken tegen Finland moet. Zo kon ik woensdag maar liefs vijf en een half uur achter elkaar voetbal kijken: twee wedstrijden en veel geklets eromheen. Dat is bijzonder: nog niet zo lang geleden was er nauwelijks belangstelling voor voetballende vrouwen. De spelers werden tegengewerkt, uitgelachen en uitgescholden. Dat woensdag de wedstrijd in een rugbystadion werd gespeeld, heeft een trieste traditie: de Britse voetbalbond heeft het voetbal voor vrouwen decennialang uit de voetbalstadions verbannen, waardoor de spelers op rugbyvelden waren aangewezen. Voetbal was voor mannen, daar mochten vrouwen niet aankomen. Dat de NOS nu alle wedstrijden uitzendt, heeft veel te maken met het vorige EK, dat in Nederland door Nederland werd gewonnen. Die overwinning smaakte naar meer. En de omroep kan hiermee een mooie emancipatieslag maken. Van vrouwen, en ook van gays. In het vrouwenvoetbal kun je namelijk gewoon gay zijn, terwijl je in het mannenvoetbal dan meteen wordt doodgepest.   De sportminnende collega roerde nog wel een gevoelig punt aan: vrouwenvoetbal is slechter dan mannenvoetbal.   Ze kunnen de bal niet zo goed binnen de lijnen houden. Het doel is te groot voor de kleine keepers, die sowieso veel doorlaten. Gelukkig heb ik er geen verstand van, dus ik kon met een frisse blik kijken. Er ging vaak wat mis in het veld, dat zag ik wel. Werd dit door de mannen aan de zijlijn met de mantel der liefde bedekt? Nee. De commentator bij Zweden-Zwitserland  (2-1) noemde het onomwonden een „zwakke wedstrijd”. „Het niveau blijft laag.” En ergens op het einde zei hij: „Eindelijk eens een bal goed geraakt”. Bij Nederland-Portugal (3-2) was er veel kritiek op de tactiek. Maar nu even over de sfeer van het toernooi: wat een verademing! De mannentoernooien  zijn niet te harden door de opgefokte, gespannen sfeer. De hormonen gieren door het stadion.  Nu  was er één irritante trommelaar die erg van de meezinger ‘We Will Rock You’ hield, maar verder was er  gezellig en rustig. Geen oorverdovend getoeter en gebrul. De vrouwelijke spelers waren rondom de wedstrijd gewoon aanspreekbaar en ze gaven normaal antwoord. Bij de mannen krijg je dan alleen wat  gestamel. Bovendien zijn de belangen daar zo groot, dat iedere neiging om iets steekhoudends te zeggen er allang uitgeramd is op  de mediatraining.    De commentatoren probeerden iets te maken van het gedoe rondom speler Jill Roord, die woensdag in de Volkskrant iets kritisch had gezegd over de bondscoach. Zijn monologen waren te lang en te saai. Roord moest zeker voor straf een wedstrijd op de bank  blijven, meenden de critici. Nu.nl wierp de vraag op of ze misschien zelf haar interviews moest gaan lezen om ophef te voorkomen. Daar ging ze over nadenken. Roord en de bondscoach haalden glimlachend hun schouders op, wat de commentatoren heel gek vonden. In het mannenvoetbal zou dit inderdaad een rel zijn geweest. Daar wordt ieder detail enorm opgepijpt. Wees blij dat dit hier niet zo is. Wees blij dat de sfeer  nog zo open en onbedorven is, dat een speler  gewoon kan zeggen wat ze denkt, en dat de trainer daar dan relaxed op reageert.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/14/de-sfeer-is-een-verademing-bij-het-ek-waar-speelster-en-bondscoach-glimlachen-om-ophef-a4136414
2022-07-15||‘Je maakt  antisemitisme salonfähig met zo’n muurschildering’||Deze week bepaalde de politierechter dat twee mannen die vorig jaar juli in Rotterdam een antisemitische muurschildering hadden gemaakt,  een bezoek moeten brengen aan het Holocaust Namenmonument in Amsterdam. Ook kregen zij een voorwaardelijke taakstraf van 60 uur opgelegd met een proeftijd van twee jaar.  Op de muurschildering was voetballer Steven Berghuis – die toen net van Feyenoord naar Ajax was overgestapt – afgebeeld met een haakneus, gekleed in een concentratiekamp-pak, met Jodenster en met een keppeltje op het hoofd. Begeleidende tekst: ‘Joden lopen altijd weg’.  Volgens de rechter zet de muurschildering „de etnische groep Joden bij het publiek in een ongunstig daglicht”. Hij heeft de mannen opgedragen bij hun bezoek aan het Namenmonument een vertegenwoordiger mee te nemen van een van de organisaties die aangifte deden: de Liberaal Joodse Gemeente (LJG) in Rotterdam en het Centrum Informatie en Documentatie Israël.   Eddo Verdoner, de vorig jaar van rijkswege aangestelde Nationaal Coördinator Antisemitismebestrijding, juicht het verplichte bezoek aan het Namenmonument toe. Maar, zegt hij, er is veel meer voor nodig om antisemitisme als onderdeel van de rivaliteit tussen voetbalclubs de kop in te drukken. Wat dacht u toen u de uitspraak las? Verdoner: „Ik vind het belangrijk dat deze mannen met hun neus op de feiten worden gedrukt. Wat betekent antisemitisme en waar heeft dat in Nederland toe geleid? Ik ben benieuwd wat voor effect het bezoek op hen heeft. Maar het probleem is veel omvangrijker. Rivaliteit tussen clubs wordt vertaald in een identiteitsstrijd tussen Joden en niet-Joden. Met alle gevolgen vandien.” Noemt u er eens een. „Voor deze mannen gaat het waarschijnlijk om een spel, maar veel Joden in Nederland hebben dagelijks te maken met antisemitisme. Op de werkvloer, in de klas, in kantines, op sociale media. Ik hoor vaak van Joden terug dat ze niet durven uit te komen voor hun religieuze identiteit. Dat ze uit angst voor opmerkingen geen keppel dragen, geen davidster. Als stereotyperingen van Joden worden goedgekeurd – zoals op zo’n muurschildering – maak je antisemitisme salonfähig. Eigenlijk zeg je: het hoort erbij.” Kún je antisemitisme als onderdeel van de rivaliteit tussen voetbalclubs wel de kop in drukken? Is dat een reëel streven? „Dat het kan bewijst het voorbeeld van de Engelse club Tottenham Hotspur. Ook die club wordt, net als Ajax, als Joodse club gezien. Het woord ‘Yid’ wordt als geuzennaam gebruikt, wat tot antisemitische spreekkoren leidt van rivaliserende clubs. Eerder dit jaar heeft Tottenham aan fans gevraagd zich geen Yid meer te noemen. Niet omdat de geuzennaam op zichzelf zo negatief is, maar omdat het negatieve maatschappelijke gevolgen heeft. Ik zou graag met Ajax om de tafel willen gaan om te kijken of we kunnen leren van die casus in Engeland.” Vindt u dat clubs te weinig doen om antisemitisme aan te pakken? „Antisemitische incidenten in stadions zouden om te beginnen beter geregistreerd kunnen worden. Ik heb de afgelopen maanden pogingen gedaan om cijfers boven tafel te krijgen van clubs, de KNVB en het OM. Dat lukt  mondjesmaat. Zo lieten Ajax en ADO Den Haag weten dat er de afgelopen jaren geen stadionverboden zijn opgelegd voor antisemitische incidenten. De KNVB registreert stadionverboden voor discriminatie, maar splitst die niet uit naar antisemitisme. Van Feyenoord en FC Utrecht kregen wij geen antwoord, ook na herhaaldelijk aandringen. En dat is problematisch, want om een probleem aan te kunnen pakken, moet  je het eerst in kaart brengen.” Wordt het probleem onderschat? „Mensen zien wel dat er een probleem is, maar het vergt een heel pakket aan maatregelen. Waarom worden wedstrijden niet stilgelegd bij antisemitische spreekkoren? Hoe zorg je dat alle clubs over slimme camera’s beschikken, zodat de pakkans groter wordt? Moet de overheid in stadions een actievere rol spelen – zoals nu in Engeland gebeurt – in plaats van het aan de clubs over te laten? Moeten spelers – vaak rolmodellen – zich niet duidelijker uitspreken tegen antisemitisme? Borussia Dortmund gaat regelmatig met supporters naar concentratiekampen om het bewustzijn te vergroten. Spelers van die club spreken zich bij antisemitische incidenten via sociale media uit. Ik zou het mooi vinden als een aantal Feyenoord-spelers voor hun Joodse fans opstaat. ‘Dit zeg je niet over Joden. Dit is niet óns Feyenoord.” De rabbijn van de Joodse gemeente die aangifte deed naar aanleiding van de muurschildering, spreekt van „domme baldadigheid”. Met het bezoek aan het Namenmonument zeg je volgens hem tegen de twee daders: dit zijn de mensen die je te kakken hebt gezet. „Het Namenmonument is een van de nieuwe gereedschappen in de strijd tegen antisemitisme. Er zijn nog maar weinig overlevenden van de holocaust, maar dáár zie je, heel tastbaar en concreet, wat antisemitisme teweeg kan brengen. Die namen staan voor individuen. Het is geen riedeltje uit een geschiedenisboek. Daarom denk ik dat veel meer supporters zo’n bezoek zouden moeten brengen, als onderdeel van een preventiestrategie van clubs. Die twee mannen hebben die muurschildering niet voor zichzelf gemaakt, maar omdat ze wisten dat ze met zo’n communicatiemiddel lof oogsten bij gelijkgestemde supporters. En dat is ook gebeurd. Zelfs na alle ophef waren er supporters die geen afstand wilden nemen.” De daders noemden hun muurschildering een spotprent. Satire. Verdoner veert op. „Zijn antisemitische stereotyperingen satire? Je zet er een hele bevolkingsgroep mee weg, verspreidt haat. Daar vind ik niks grappigs aan.” ||https://www.nrc.nl//nieuws/2022/07/14/je-maakt-antisemitisme-salonfahig-met-zon-muurschildering-a4136413
2022-07-15||Gasunie: ook zonder Russisch gas geen tekorten komende winter||Gasunie verwacht komende winter geen tekort aan aardgas in Nederland, ondanks het wegvallen van Russisch gas in Europa. Dat meldt het staatsgasbedrijf donderdag. Om een tekort te voorkomen gelden wel enkele randvoorwaarden, zegt Gasunie. Zo moeten kolencentrales op volle kracht blijven draaien en Nederlandse gasopslagen moeten voor minstens 80 procent gevuld zijn.  Ondanks de randvoorwaarden kan Nederland ook nog steeds gas naar Duitsland exporteren, al wordt er wel een contractueel maximum van 35 miljard kubieke meter opgelegd. Het nieuws komt enkele dagen na het sluiten van gaspijpleiding Nord Stream 1 voor jaarlijks onderhoud. Dit hoort tien dagen te duren, maar Duitsland vreest dat Rusland dit moment zal aangrijpen om de gastoevoer verder terug te draaien of zelfs te stoppen.  De verbinding van Rusland naar Duitsland is cruciaal voor de Europese gaslevering door Gazprom. Voor de oorlog was Nederland jaarlijks voor ongeveer 6 miljard kubieke meter afhankelijk van Russisch gas, maar vorige maand werd het laatste contract tussen Gazprom en het Nederlandse handelsbedrijf GasTerra door Rusland opgezegd.  Afgelopen maanden heeft Gasunie naar eigen zeggen hard gewerkt om een Europese gascrisis te voorkomen en afhankelijkheid van Rusland te verminderen. Zo is er afgelopen week een deal gesloten voor 7 miljard kubieke meter aan vloeibaar aardgas (lng) via dochterbedrijf EemsEnergyTerminal. Het lng zal via twee drijvende terminals in de Groningse Eemhaven in gasvorm aan land worden gebracht door een dochteronderneming van Shell en het Tsjechische CEZ. ||https://www.nrc.nl//nieuws/2022/07/14/gasunie-ook-zonder-russisch-gas-geen-tekorten-komende-winter-a4136411
2022-07-15||550 vrouwen klagen Uber in de VS aan voor seksueel geweld door chauffeurs||Taxidienst Uber is door 550 vrouwen in de Verenigde Staten aangeklaagd voor seksueel geweld door chauffeurs. Uber is volgens de vrouwen nalatig in het aanpakken van dit geweld. Dat melden Amerikaanse media woensdag. De vrouwen dienden de aanklacht in bij de rechtbank van San Francisco, waar het hoofdkantoor van de taxidienst gevestigd is. Het bedrijf was voor NRC nog niet bereikbaar voor een reactie.  Een aantal Uber-chauffeurs wordt ervan beschuldigd vrouwelijke passagiers te hebben ontvoerd, seksueel misbruikt, seksueel mishandeld, verkracht, te hebben opgesloten, gestalkt, lastiggevallen of anderszins aangevallen. Om hoeveel chauffeurs het precies gaat is niet duidelijk. Volgens advocaten die de vrouwen vertegenwoordigen, vond het seksueel geweld plaats in verschillende Amerikaanse staten.   Uber zou volgens de aanklacht al in 2014 hebben ontdekt dat sommige chauffeurs vrouwelijke passagiers misbruiken en verkrachten. Uit Amerikaanse veiligheidsrapporten van het bedrijf blijkt dat er in 2017 bijna zesduizend meldingen binnenkwamen van seksueel geweld. In 2019 waren dat er bijna vierduizend en in 2020 bijna duizend, waarvan 141 meldingen van verkrachting. Het bedrijf zou de achtergrond van nieuwe chauffeurs volgens de aanklagers niet goed controleren en weigeren meldingen van seksueel geweld aan de politie door te geven. Uber lijkt de groei van het bedrijf belangrijker te vinden dan de veiligheid van passagiers, stellen zij. De taxidienst zou liever snel nieuwe chauffeurs aannemen en daarom een grondige controle verzaken.  Volgens Adam Slater, oprichter van het advocatenkantoor dat de vrouwen vertegenwoordigt, moet Uber onder meer camera’s in de auto’s verplichten, de achtergrond van de chauffeurs beter moeten controleren en een waarschuwingssysteem moeten instellen voor wanneer een bestuurder van de route afwijkt. Uber zou deze veiligheidssuggesties weigeren in te voeren. Naast de 550 vrouwen die Slater vertegenwoordigt, onderzoekt zijn advocatenkantoor nog minimaal 150 andere vergelijkbare zaken.||https://www.nrc.nl//nieuws/2022/07/14/550-vrouwen-klagen-uber-in-de-vs-aan-voor-seksueel-geweld-door-chauffeurs-a4136409
2022-07-15||Enorme droogte verwoest in Afrika eeuwenoude culturen|| De Hoorn van Afrika wordt geteisterd door de ergste droogte in veertig jaar, met grote gevolgen voor de voedselvoorziening. Correspondent Koert Lindijer ging terug naar een nomade in Noord-Kenia die hij al van jongs af aan kent om te zien wat de impact van de honger is op hem en zijn volk. Hoe proberen nomaden deze ramp te overleven?||https://www.nrc.nl//nieuws/2022/07/14/hoe-enorme-droogte-eeuwenoude-culturen-verwoest-a4136408
2022-07-15||Sudoku van donderdag 14 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/14/sudoku-91-a4136360
2022-07-15||Column | Wil je niet meer?||Toen oudoom Karel (109 ofzo) zaterdagavond de deur opendeed was het mis: hij bibberde en sprak nog meer onzin dan normaal. Tien minuten later zaten we in het ziekenhuis. Hij bleek uitgedroogd. Meteen werd er een infuus aangelegd. „Kijk, ik heb een tuinslang in mijn arm”, zei Karel. Toen kwam mijn zus de kamer in. „Ben je levensmoe ofzo?!” bulderde ze (want altijd het gevoelsmens). „Ik zei vorige week nog dat je meer moest drinken!”  Karel mompelde dat hij daar de afgelopen tijd misschien zo niet goed op had gelet.  „Stoppen met drinken kan worden opgevat als een poging tot zelfdoding, hè”, zei mijn zus fel. „Wil je niet meer? Want dan moeten we even langs de tattooshop om ‘niet reanimeren’ op je borst te laten zetten, misschien met hartjes en bloemetjes eromheen en in neonkleuren, zodat het de ambulancebroeders straks lekker opvalt.”  „Overdrijf niet zo”, zei Karel, „Ik wil helemaal niet dood. Jullie weten ook wel dat ik mijn bestaan soms geen feest vind, er is zoveel gebeurd, maar als het erop aankomt zijn alle vervelende momenten futiel.” ‘Ik ben een heel mooi gedicht aan het vertalen”, riep ik voor mijn zus weer verder kon tetteren. „‘Birthday’ van de Amerikaanse dichter Andrea Gibson. Over dat je toch voor leven kiest, ondanks alles. Neem bijvoorbeeld dit stuk: „Ik weet dat deze wereld allesbehalve perfect is/ ik ben niet het type dat een straatlantaarn aanziet voor de maan/ ik weet dat onze wonden diep zijn als de Atlantische Oceaan/ maar elke oceaan heeft een kust.” Prachtig toch? Als getijden komt na het afstoten ook weer het aantrekken.”  Mijn zus en Karel knikten. De afgelopen maanden waren voor niemand makkelijk. Zelf slaap ik slecht, bang voor al het geopolitieke gedoe, crisissen, natuurbranden, conflicten. Hoe er op de achtergrond een licht maar constant gekras klinkt, van een wereldkaart die opnieuw wordt getekend, waarbij zowel landsgrenzen als poolcirkels verschuiven. En toch, ondanks alle onzekerheden, ondanks de aanhoudende teleurstelling die de mensheid soms is, is er genoeg over om voor te vechten.   Ik keek Karel en mijn zus aan.  „Mijn lievelingsregels uit Birthday zijn: ‘Ik denk dat ik van dit leven houd/ ondanks mijn gebalde vuist.’”   Toen liet Karel zijn hoofd zakken. Kostbaar vocht rolde over zijn wangen.  „Niet doen!” zei mijn zus. „Straks moet je nóg een infuus!”  „Ik houd van mijn leven,” zei Karel, „hoe grauw het soms ook is, hoe moeilijk soms ook te verteren.”   Hij depte zijn ogen. Extra tijd druppelde zijn aderen in, zijn vuisten ontspanden.||https://www.nrc.nl//nieuws/2022/07/14/extra-tijd-a4136370
2022-07-15||Column | De taal van Mark Rutte||Over tweeënhalve week is Mark Rutte de langstzittende premier van Nederland en dat hem dat is gelukt, denkt docent Nederlands Robbert Wigt, komt door zijn „grote en diepe gereedschapskist met overtuigingsmiddelen”. Wigt (33) volgt al heel lang politieke debatten. Hij deed de master ‘retorica in de politiek’ en schrijft een boek over de taal van Rutte. De titel is nu Verbreding in de Feitelijkheid. Met die woorden gaf Rutte in 2018 toe dat er in de kabinetsformatie van Rutte III wél iets op papier had gestaan over de dividendbelasting. Hij had eerder nog gezegd van niet. Toen was de feitelijkheid dus gewoon wat smaller. In een lokaal van het Vossius Gymnasium in Amsterdam, waar hij lesgeeft, zegt Wigt dat hij geen andere Nederlandse politicus kent met zo veel retorisch talent als Rutte. „Hij kan dingen groter, kleiner of vager maken wanneer hij maar wil. Hij heeft een enorme woordenschat en een groot taalbewustzijn: hij weet hoe woorden aankomen.” In het debat dat bijna zijn ondergang werd, vorig voorjaar over de functie-elders-notitie, zei Rutte steeds weer dat hij géén leugenaar was. Je zou denken: fout. Als je zegt wat je niet bent, onthouden mensen volgens communicatie-experts precies dát. Maar Wigt denkt dat Rutte het bewust deed en er dus vanuit gaat dat herhaling, een retorisch middel, ook negatief geformuleerd zijn werk doet. In Ruttes persconferentie van vorige week vrijdag ziet Robbert Wigt een „retorische foefje” dat Rutte vaak gebruikt: complimentjes geven. Sjaak van der Tak van land- en tuinbouworganisatie LTO, die niet met bemiddelaar Johan Remkes wil praten over stikstof, is „een prachtvent”. Rutte zegt ook dat het goedkomt met de gesprekken met boze boeren en gebruikt dan geen argument, maar het overtuigingsmiddel ethos: vertrouw op mijn gezag. „Ik doe dit al een tijdje.” Als De Telegraaf Remkes „een zetbaas” van Rutte IV noemt, omdat hij het kabinet adviseerde over stikstof, kiest Rutte volgens Wigt voor ‘reframen’: twee keer omschrijft Rutte Remkes als iemand die „shaggies rolt”. „Ik denk dat boeren misschien ook shag roken, of hun vaders. Rutte maakt Remkes dus wat meer boer dan kabinet, en ook ouder. In het kabinet rookt volgens mij niemand nog shag.” Op vrijdag valt ook op dat Rutte iets heeft bedacht tegen het verwijt dat hij in crisistijd nauwelijks leiding geeft en er altijd een minister staat tussen de premier en het probleem. Zijn voorganger Jan Peter Balkenende, zegt Rutte, kreeg dat ook te horen. „En hij had daar het enige juiste antwoord op: dat de vákministers in charge zijn. De rol van de premier is om overal te helpen, maar dat is niet heel zichtbaar.” Rutte vond Balkenende een slappe premier. Dat hij hem nu opeens gezaghebbend maakt, lijkt een verbreding in Ruttes werkelijkheid. Maar blijven foefjes effectief? Robbert Wigt is er niet gerust op. Hij wil zijn boek af hebben voordat Rutte aftreedt. „Ik werk de hele zomer door.”||https://www.nrc.nl//nieuws/2022/07/14/de-taal-van-mark-rutte-a4136407
2022-07-15||Wat vindt NRC | Levenslang met gratie als optie versterkt ook het publieke draagvlak||Met het recent accepteren van controle door de rechter op de levenslange gevangenisstraf heeft dit kabinet de rechtsbescherming van veroordeelden onverwacht verbeterd. En daarmee ook de rechtvaardigheid en legitimiteit van die straf. De drempel om levenslang op te leggen is ermee verlaagd. Wat in tijden van aanslagen, ondermijning en liquidaties welkom is, zie ook het groeiende aantal levenslang vonnissen. Zelfs de machtenscheiding tussen bestuur en rechtspraak is gebaat bij deze terugtred van de politiek.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Een wijs besluit dus, van minister Franc Weerwind (D66,  Rechtsbescherming) kabinetten niet langer over gratieverzoeken te laten beslissen. Daarmee zal de praktijk van levenslang straffen, waarschijnlijk voor het eerst deze eeuw wél voldoen aan Europese juridische maatstaven uit 2013. Het Straatsburgse mensenrechtenhof eist herbeoordeling (‘judicial review’) na 25 jaar.  De stap van Weerwind trok aanvankelijk weinig aandacht, totdat de Raad voor de Strafrechtstoepassing en Jeugdbescherming (RSJ) en het Adviescollege Levenslanggestraften (ACL) het paradoxaal klinkende advies gaven bij levenslang ook proefverlof mogelijk te maken. Om ook bij deze gedetineerden te beoordelen of ze  voldoende voorbereid zijn op terugkeer in de samenleving.  Alle hoop is dus niet verloren voor wie levenslang wordt opgesloten, een belangrijke humanisering van een straf die ook wel is gekarakteriseerd als de doodstraf op termijn. Juist dat recht om ‘ooit’ nog kans te mogen maken op vrijlating was de kern van het Europese verbod op onmenselijk straffen. De fatale uitspraak van minister Donner uit 2004: ‘Levenslang is levenslang’, sindsdien door vele bewindslieden als mantra herhaald, kan worden gearchiveerd. Als de Staten-Generaal tenminste akkoord gaan.  Pas in 2016 kwam er beweging toen staatssecretaris Dijkhoff (VVD ) de weg naar het Adviescollege opende, maar de gratiebeslissing nog aan de bewindspersoon voorbehield. Dat leidde tot een praktijk waarin het Adviescollege uitvoerig gedocumenteerde individuele adviezen voorlegde, waar de verantwoordelijke minister dan nee tegen zei. Berucht werd minister Dekker (VVD ), die zo consequent weigerde dat de rechter diens beslissingen herhaaldelijk als onrechtmatig beoordeelde. Waarna de minister overstag moest, met publieke tegenzin. De Nationale ombudsman constateerde in 2021 dat Dekkers besluitvorming „‘keer op keer niet transparant en slagvaardig” was geweest en onnodig belastend, ook voor de slachtoffers.  Dit gepruts is nu voorbij. Rechters die levenslang durven opleggen, kunnen ook geacht worden die straf te beëindigen als die z’n zin heeft verloren. Tegelijkertijd moeten slachtoffers en de samenleving, leren begrijpen dat levenslang niet altijd levenslang meer hoeft te zijn. Dat zal na twintig jaar een tegenovergestelde boodschap aanhoren, niet vanzelf gaan. Dat zulke daders wel ooit weer vrij kunnen komen is juist niet waar de doorsnee law-and-order burger naar pleegt te verlangen. Het was ook die verwachte terugslag die Dekker er steeds van weerhield om gratie toe te kennen. Ongetwijfeld zijn er nu ook rechts-radicale partijen die hier geen genoegen mee nemen. Vanzelf zal dit dus niet gaan. Rechtspraak en departement zullen het publiek mee moeten zien te nemen in de nieuwe ratio. Verwachtingen moeten temperen of bijstellen, van begin af uitleg bieden, transparant zijn. Uitleggen dat rehabilitatie óók een doel van het strafrecht is, niet alleen vergelding. ||https://www.nrc.nl//nieuws/2022/07/14/levenslang-met-gratie-als-optie-versterkt-ook-het-publieke-draagvlak-a4136383
2022-07-15||Column | Belastingparadijs Nederland ondergraaft de democratie||De wraak werd nu eens niet koud maar warm opgediend. Terwijl premier Rutte maandag op bezoek was in de door Rusland kapotgeschoten Oekraïense stad Irpin, serveerden het Financieele Dagblad, Trouw en De Groene Amsterdammer de handel en wandel van ex-Eurocommissaris Kroes en de Belastingdienst rond de ‘disruptieve’ taxidienst Uber uit. Gebaseerd op 124.000 gelekte interne documenten. Deze Uber files stinken. Ze ruiken misschien niet naar regelrechte corruptie, maar toch zeker naar hypocrisie en rechtsstatelijk bederf. Om met de huichelarij te beginnen. Jarenlang heeft de Nederlandse regering corruptie opgevoerd als reden waarom Oekraïne geen lid zou kunnen worden van de EU. Op de index van Transparancy International staat Nederland qua smeergeldreinheid immers op de achtste plaats terwijl Oekraïne onderaan op 122 bungelt. Maar wat blijkt? Juist eigen vaderlanders en zelfs de Staat der Nederlanden die ‘ons’ Europa van vreemde smetten vrij wil houden, bezondigen zich aan subversief gedrag binnen de EU. Dat ex-Eurocommissaris Kroes te snel na haar vertrek uit Brussel voor de  taxi-app ging werken en zich daarbij niets gelegen liet liggen aan  de Europese richtlijnen die ze zelf ooit had onderschreven – Commissievoorzitter Juncker was vermoedelijk „dronken”, mailde ze aan Uber – is pijnlijk. Zij het geen verrassing, omdat Kroes wetten  wel vaker ziet als  categorieën die niet zozeer voor haar maar wel voor anderen gelden. Dat de Nederlandse fiscus tegelijkertijd vertrouwelijke informatie van fiscale collega’s in Zweden en Groot-Brittannië aan Uber doorspeelde om het bedrijf zo lang mogelijk uit de wind te houden, is echter meer dan pijnlijk. Door deze contraspionage bij collega’s in andere EU-lidstaten heeft de Belastingdienst in de woorden van de Leidse hoogleraar belastingrecht Jan van de Streek „op illegale wijze de samenwerking met andere belastingautoriteiten ondermijnd”. Als dat „opzettelijk is gedaan, zou dat plichtsverzuim en zelfs strafbaar kunnen zijn”, aldus Van de Streek bij Nieuwsuur. Hier gaat het niet meer om hypocrisie, hier is sprake van bederf. Mogelijk willens en wetens heeft de Belastingdienst geopereerd als dubbelagent door waardevolle geheime kennis te delen met een ‘disruptieve innovatieve’ onderneming uit het buitenland. Belastingparadijs Nederland heeft zich daarmee als onbetrouwbare bondgenoot binnen de EU ontmaskerd. Dat deed de fiscus toch ter wille van de werkgelegenheid en in opdracht van de wetgever? Dat zal inderdaad de verdediging wel worden van de Belastingdienst, die zich nu al ‘niet herkent’ in de berichtgeving. Maar dat neemt niet weg dat die eenzijdige en oncontroleerbare dealtjes intussen wel een bedreiging zijn geworden voor de rechtsstaat. De Belastingdienst is een bij uitstek rechtsstatelijke instelling. Als er één staatsmonopolie is dat alle burgers in gelijke omstandigheden gelijk moet behandelen, dan is het de fiscus. ‘Streng doch rechtvaardig’ mag een cliché zijn, het klopt wel. In onze democratische orde, waarin eigendom al sinds 1798 een constitutionele verworvenheid is en belastinginning even lang een grondwettelijke basis moet hebben, ondermijnt een troebel normbesef dan ook meer dan alleen de kwaliteit van het ambtelijk apparaat. Als de Belastingdienst zich verbindt met een buitenlands concern (Uber) en zich tegelijkertijd keert tegen gewone burgers (Toeslagenaffaire) – om slechts twee dossiers te noemen – dan ondergraaft ze niets minder dan een hoeksteen van de democratie: het onderlinge vertrouwen in de samenleving. Het aantal akkefietjes bij de fiscus is intussen zo groot dat er sprake lijkt van een patroon. Nog even en Nederland convergeert met het ‘corrupte’ Oosten, dat het zelf met zoveel ponteneur en eigendunk kritiseert. Tien tegen één dat ook Rutte zich hierin niet herkent. Dat zou een vergissing zijn. Als hij wacht tot half Nederland het rood-wit-blauw omgekeerd laat hangen, dan wordt de wraak ineens koud opgediend en is het te laat. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/14/belastingparadijs-nederland-ondergraaft-de-democratie-a4136373
2022-07-15||Opinie | Troost||Ten huize van een vriendin werd ik de salon binnengeleid door haar vierjarige kleinzoon: „Ga zitten.” Er ontspon zich een gesprek, waarbij hij meteen ter zake kwam: „Hoe oud ben jij?”  „71”, antwoordde ik naar waarheid. „Dat is wel erg oud!”, vond hij. „Ja”, zei ik, „maar het gaat vanzelf.” „Gaat ook wel weer over”, sprak hij troostend. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/14/troost-a4136371
2022-07-15||Gehaktrollen van filodeeg||Snipper de ui en de knoflook, bak ze in olijfolie tot de ui glazig is. Voeg het gehakt toe, bak het gehakt, al omscheppend, rul en voeg de sambal, ketjap, gembersiroop en trassi toe. Verwarm het gehakt net zo lang tot het vocht verdampt is en aan het gehakt blijft hangen. Breng het gehakt op smaak met zout en peper. Laat de vulling afkoelen tot kamertemperatuur en zet hem vervolgens in de koelkast om volledig af te koelen. Verwarm de oven voor tot 190 graden. Bewaar de vellen filodeeg, terwijl je bezig bent een rolletje te maken, in de verpakking onder een vochtige theedoek om uitdrogen te voorkomen. Leg een vel filodeeg op een droge theedoek en bestrijk het filodeeg dun met gesmolten boter. Vouw het vel filodeeg dubbel. Leg een beetje vulling op het filodeeg iets boven de onderrand en rol het filodeeg van onderaf over de vulling. Vouw de zijkanten naar binnen, bestrijk de rest van het vel met gesmolten boter en rol het filodeeg helemaal op. Snijd het rolletje doormidden en leg de helften tegen elkaar aan op een bakplaat met bakpapier. Herhaal deze stap met de overige vellen filodeeg. Bestrijk de rolletjes met gesmolten boter en bestrooi ze met sesamzaad. Bak ze ongeveer 20 minuten in de oven tot het filodeeg goudbruin en krokant is. VOOR 20 STUKS: Voor de vulling: Voor het deeg: Ramon Brugman: Borrelbijbel Carrera Culinair, 496 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/14/thuiskok-gehaktrollen-van-filodeeg-a4136363
2022-07-15||In het midden||Horizontaal:  1.  Wereldprobleem 7.  Is in het Midden-Oosten 11.  __ Lane, heeft een Superman 12.  Brengt Axl en Kennedy bij elkaar 14.  Was 9 verticaal van Juliana 15.  __ des Princes, stadion 16.  Stroomt (ook) door Oxford 17.  __ Sheeran, vanavond in de Arena 18.  Oude kruik 21.  Big __ 24.  Warm oord 26.  Met de __ voorzichtigheid 28.  Bijbelse stad 29.  Te mooi om waar te zijn 30.  Past voor held of lopen 32.  Deze __ keer 33.  Ho Chi __ 35.  Gaat de as door 36.  Besnorde muzikant 37.  ’__ reserveert zes weken lang huizen alleen voor statushouders’     Verticaal:   1.  Wordt vandaag beklommen (4+5) 2.  Yellow brick __ 3.  Voormalig ruimtestation 4.  Carré of Pistorius 5.  Holletje 6.Omroep met Visie 7.  Gaan woedende types door 8.  Heeft Poetin weinig van te duchten 9.  Heesters of Bunton 10.  PS 13.  Hetero 19.  ’1 op de 5 __ moet vakantieplannen afzeggen door hoge inflatie’ 20.  __ Trafford, stadion 22.  Schip op een schip 23.Britse band (Somewhere Only We Know) 25.  Vulkaan 27.  Dat scheelde een haartje 28.  Tussen Nevada en Colorado 31.  Voetbal uit Breda 34.  Tussen mu en xi Oplossing puzzel 13 juli. Horizontaal: 1. PROVO’S 6. FARAH 9. COME 10. NEME 12. SNOTAAP 14. DANTE 17. KLUS 18. EMDEN 22. EDDIE 23. LAER 24. HOOFD 25. OPROKEN 28. ENNE 29. SI 30. SUPER 31. DRONES Verticaal: 1. PC’S 2. RONALDO 3. OMO 4. VETKUIF 5. SNAUW 6. FEDERER 7. RONDO 8. HOEN 11. EPSILON 13. ALWEDER 15. AMOROSO 16. TEDJE 19. BEHA’S 20. ADORP 21. TAPED 26. KIN 27. NIS In het midden: BLAUW-WIT-ROOD||https://www.nrc.nl//nieuws/2022/07/14/in-het-midden-a4136361
