2022-07-24||&#8216;Rusland spuugt op akkoord&#8217; met aanval op de haven van Odessa||Het was direct hét gesprek op straat in Odessa, zegt Chleb Zjyvora (28) in café Sophie in de Zuid-Oekraïense haven- en badplaats. De graanhandelaar is geheel in het kaneelbruin gekleed – broek en polo. „Iedereen had het erover: hoe kun je nog onderhandelen met Rusland als het afspraken schendt?”, zegt hij enkele uren na de Russische raketaanval op de haven van Odessa. Vrijdagmiddag tekenden Oekraïne en Rusland afzonderlijk van elkaar met Turkije en de Verenigde Naties een graanakkoord.  Oekraïne kan  miljoenen ton graan  gaan  exporteren vanuit de eigen havens over de Zwarte Zee, waar mijnen liggen en Rusland de doorgang blokkeert. Het akkoord moet de vrachtschepen een veilige doortocht garanderen vanuit de  havens van Odessa, Tsjornomorsk en Joezjne. Het graan is hard nodig om wereldwijde voedseltekorten te bestrijden. Nog geen 24 uur later , zaterdagochtend, bestookte Rusland met raketten de haven van Odessa. Eerst ontkende Moskou de aanval, zondag  gaf het tóch  toe erachter te zitten. Volgens Rusland was een Oekraïens marineschip en militaire infrastructuur in de haven het doel. Welke scheepseigenaar durft het risico te nemen om naar Odessa te gaan? De Russen hebben daarmee direct de overeenkomst verbroken en het vertrouwen in het akkoord is verdwenen, zegt Zjyvora, die zijn graan momenteel laat verschepen via de Donau. Volgens het akkoord, dat inging op het moment dat de handtekeningen werden gezet, mag Rusland de Oekraïense havens 120 dagen lang niet aanvallen.  „Rusland  spuugt de wereld in het gezicht,” zegt Zjyvora, doelend op de betrokkenheid van Turkije en de VN. Het zijn dezelfde woorden die Kiev zaterdag gebruikte. Internationale reacties bleven niet uit. De VN, Washington en de EU veroordeelden de Russische aanval. „Volledige implementatie door de Russische Federatie, Oekraïne en Turkije is absoluut noodzakelijk”, voegde VN-baas António Guterres daaraan toe. Maar Ankara hield zich op de vlakte. De Turkse minister van Defensie, Hulusi Akar, zei zaterdag dat de inslag „geen negatieve invloed had op de laadcapaciteit en het vermogen van de haven”, en dat „de activiteiten door kunnen gaan”.  De Oekraïense president Volodymyr Zelensky noemde de raketaanval  verder „duidelijke Russische barbaarsheid” en vraagt   de VN en Turkije  ervoor te zorgen dat Rusland zich aan de afspraken houdt.  Volgens de Oekraïense autoriteiten valt de materiële schade mee. De gouverneur van de regio Odessa, Maksym Martsjenko, liet weten dat er gewonden zijn gevallen, zonder een aantal te noemen. Maar de aanval jaagt de graansector angst aan en bemoeilijkt de uitvoering van de overeenkomst, denkt Zjyvora. „Welke scheepseigenaar durft het risico te nemen om naar Odessa te gaan”, vraagt Zjyvora zich af. „Rusland kan ieder moment Oekraïense havens bombarderen.”  Alla Stojanova, de directeur van de afdeling Agrarisch Beleid, Voedsel en Landrelaties van de regio Odessa.    Foto Konstantin Chernichkin De graanhandelaar was al sceptisch over het graanakkoord toen dat  werd ondertekend. Hij verwacht hogere kosten voor de beveiliging, verzekeringen en de langere route. De vrachtschepen zullen via een omweg naar internationale wateren worden geleid. De kosten zullen in de graanprijs worden verrekend, zegt hij. „Er blijft minder geld over voor de boeren, al kunnen ze nu wel meer  verkopen.” Oekraïne geldt als een van de grootste graanproducenten ter wereld. Zo’n 22 miljoen ton graan en andere landbouwproducten liggen te wachten voor export. Het graan moet het land uit, zegt Alla Stojanova (43), zondag buiten in Odessa, met uitzicht op de Zwarte Zee. Want de wereld heeft voedsel nodig en Oekraïne geld, benadrukt de directeur van de afdeling Agrarisch Beleid, Voedsel en Landrelaties van de regio Odessa. Oekraïne, belooft Stojanova, houdt zich daarom aan het akkoord. Het Oekraïense ministerie van Infrastructuur zegt door te gaan met het klaarmaken van de havens voor de export. Maar ook Stojanova verwacht aarzelingen in de graanwereld. „Iedereen wordt voorzichtig. Je denkt twee keer na of je in een Oekraïense haven graan wil kopen en halen.” Iedere keer als Oekraïne een internationaal akkoord ondertekent of een buitenlandse leider de hoofdstad Kiev bezoekt, valt Rusland Oekraïne aan met raketten De aanval kwam  voor haar niet als een verrassing. Stojanova  vertelt dat ze vrijdag al tegen twee  journalisten had gezegd dat ze een Russische aanval verwachtte. Want, merkt ze op, iedere keer als Oekraïne een internationaal akkoord ondertekent of een buitenlandse leider de hoofdstad Kiev bezoekt, valt Rusland Oekraïne aan met raketten. Maar dit keer staat Kiev niet alleen tegenover Rusland. Turkije en de Verenigde Naties hebben dit akkoord met Rusland ondertekend, benadrukt ze. „Dat maakt ze verantwoordelijk om op te treden.” Om beter zicht te hebben op de haven strekt Konstantin Petrov (53) zich uit over de reling van een wandelpromenade. Hij speurt naar de plek waar de raketaanval plaatsvond. Maar het enige wat hij ziet, zijn zwijgende kranen, containers, stilliggende schepen en graansilo’s. De werkloze zeeman zag vanaf zijn balkon zaterdagochtend twee raketten op de haven neerkomen. Hangend over de reling, zegt hij verbeten: „Nu zijn de kwade bedoelingen van Moskou voor de hele wereld duidelijk.” Wie nog gelooft in afspraken met Rusland heeft het niet begrepen.”||https://www.nrc.nl//nieuws/2022/07/24/rusland-spuugt-op-akkoord-met-aanval-op-haven-odessa-a4137293
2022-07-24||‘Ik klus al sinds m’n veertiende bij aannemers’||‘Doordat mijn vader een aannemersbedrijf heeft, klus ik als bijbaan al sinds m’n veertiende bij hem of bij andere aannemers. Dat begon heel kleinschalig, met sloopwerk, sjouwen en grondverf aanbrengen. Door de jaren heen ben ik steeds meer gaan meehelpen in het gehele bouwproces.  „Ik doe het natuurlijk omdat ik geld nodig heb, maar ik vind ervaring opdoen het belangrijkst. Ik heb liever een bijbaan waarbij ik iets leer waar ik later wat aan heb, dan dat ik vakken vul in de supermarkt. „Door al dat klussen lag het voor de hand dat ik een mbo-opleiding bouwkunde ging volgen. Die heb ik inmiddels afgerond en ik ben nu tweedejaars bouwkundestudent aan de Hogeschool Rotterdam. Het is heel leuk om naast al die praktijkervaring meer over de theorie te leren. Later zou ik wel projectleider op de woningmarkt willen worden, maar ik denk dat ik eerst onder een aannemer ga werken en daarna een eigen aannemersbedrijfje begin.  „Ik woon nog bij mijn ouders in Maassluis, en heb daardoor weinig vaste lasten. Maar omdat ik toch leuke dingen wil doen, probeer ik zoveel mogelijk in de vakanties te werken en dan zoveel mogelijk geld te verdienen. Zo kan ik me tijdens de schoolweken op de opleiding focussen. Deze weken ga ik toevallig weer veel met mijn vader mee, we bouwen een oude loods om tot kantoorpand. Als ik een volle week werk, verdien ik toch best een aardig bedrag.” ‘Ook al werk ik alleen in de vakanties, ik vind het zonde om alles direct uit te geven. Dus van wat ik verdien, zet ik ongeveer 40 procent op mijn spaarrekening. Ik mis het geld dan niet, want er blijft genoeg over om leuke dingen te doen en zo kan ik ook sparen voor als ik een keer uit huis ga. Maar zolang ik nog studeer, vind ik het wel prima om bij mijn ouders te wonen.  „Mijn ouders betalen mijn zorgverzekering, de contributie voor voetbal en boksen en mijn mobiele telefoon. Verder heb ik een zuinige auto. Aan brandstof ben ik per maand zo’n 30 euro kwijt.  „Ik ga zeker elke week wel een keer ergens een drankje doen met vrienden. De ene week is dat in de kroeg dichtbij, of in een club in Maassluis, de andere week gaan we uit in Rotterdam. Per week kost me dat zo tussen de 50 en 100 euro. Zeker als we naar Rotterdam gaan, dan hebben we natuurlijk ook vervoer nodig. Meestal gaan we met de Uber. Met 60 euro voor een retourrit is dat duurder dan het openbaar vervoer, maar nog altijd goedkoper dan een taxi. En de kosten delen we dan onderling.  „Verder lunch ik om de week nog weleens buiten de deur met mijn vriendin of vrienden. Dan ben ik per keer ongeveer 30 euro kwijt.” Netto-inkomen: in vakanties rond de 2.000 euro per maand Vaste lasten: auto 110 euro; abonnementen 25 euro; horeca 260 tot 460 euro Sparen: zo’n 40 procent van de verdiensten in vakantietijd Laatste grote aankoop: negen dagen vakantie in Kroatië 1.500 euro 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/24/ik-klus-al-sinds-mn-veertiende-bij-aannemers-a4137258
2022-07-24||Kwaliteit Nederlandse wateren  is slecht en verbetert bijna niet|| De kwaliteit van de Nederlandse wateren is slecht, en waterbeheerders zijn uiterst pessimistisch over de kans op verbetering. Nederlandse wateren moeten in 2027 „van voldoende kwaliteit” zijn, maar waterbeheerders in Nederland verwachten niet dat dat  Europese doel wordt gehaald.  Naar verwachting is over  vijf jaar slechts zo’n 5 procent van de wateren van de gewenste kwaliteit. In 2019 voldeed 1 procent van de wateren aan alle normen. Als de waterkwaliteitsdoelen niet worden gehaald, kan Brussel boetes opleggen. Ook zijn er mogelijk gevolgen voor de vergunning van nieuwe activiteiten als de waterkwaliteit achterblijft. De provincie Noord-Brabant heeft een frisdrankenfabrikant al een vergunning geweigerd om grondwater op te pompen. Een vergelijking met de stikstofcrisis is al eerder gemaakt. Bovendien was tussen 2015 en 2021 in zo’n twee op de drie wateren zelfs sprake van achteruitgang. Vooral de  stijging van de watertemperatuur leidt tot extra zorgen.  Dat blijkt uit data-onderzoek van NRC, op basis van openbare gegevens van het Informatiehuis Water, een overheidsorganisatie die de oordelen en voorspellingen  over tientallen ijkpunten voor chemische, biologische en ecologische waterkwaliteit bijhoudt. In Nederland vallen 745 wateren (rivieren, kanalen, meren, plassen) onder de zogenaamde Kaderrichtlijn Water, een wet die sinds 2000 van kracht is.  Het pessimisme van de waterbeheerders wordt gevoed door de strenge beoordelingscriteria uit Brussel: álle doelen moeten zijn behaald, anders scoort het water onvoldoende. De achteruitgang zit vooral in de scores op watertemperatuur, waterflora, concentraties van bepaalde schadelijke stoffen, viskwaliteit en voedingsstoffen als stikstof en fosfor, blijkt uit de cijfers.  Volgens het ministerie van Infrastructuur en Waterstaat (I&W) is van „feitelijke achteruitgang van de waterkwaliteit nauwelijks sprake”. De geconstateerde achteruitgang schrijft het ministerie toe aan veranderende meetmethodes, normen en „calamiteiten en extreme weersomstandigheden”. Nederland zou daarom geen extra risico lopen op boetes.   Voor de waterschappen is de achteruitgang minder een papieren werkelijkheid. „We zien die achteruitgang ook, helaas. De druk op het watersysteem is alleen maar toegenomen”, zegt Sander Mager, bestuurder bij de Unie van Waterschappen en het waterschap Amstel, Gooi en Vecht.  De toegenomen droogte van de afgelopen jaren speelt een grote rol. En dat probleem zal vaker gaan spelen.  Het KNMI schreef vorig jaar  vaker droge lentes en zomers te verwachten.  Daarnaast zijn de concentraties van chemische stoffen een probleem: wateren voldoen nu al vaak niet aan de normen én de prognoses zijn somber. „De chemische doelen worden vooral niet gehaald door de probleemstoffen van gisteren”, zegt hoogleraar ecologie en expert chemische waterkwaliteit Annemarie van Wezel (Universiteit van Amsterdam). „Het zijn stoffen zoals sommige brandvertragers die inmiddels niet meer gebruikt mogen worden, maar die nog wel in de sedimenten zitten en vervolgens uitspoelen naar de wateren.” Over andere  doelen, zoals de viskwaliteit, zijn de waterschappen positiever, maar ook daar moet nog veel gebeuren. Iets meer dan de helft van de Nederlandse wateren had in 2021 de gewenste soortenrijkheid van vis. In 2027 zal dat naar verwachting stijgen naar 75 procent. Momenteel zit in 40 procent van de wateren te veel stikstof. Dat zal in 2027 naar schatting een op de vier wateren zijn.   Het behalen van de meeste doelen is nog mogelijk, maar vereist wel „een stevige inzet van alle partijen”, stelt het ministerie van I&W. Voor de komende jaren is nog 1,5 miljard euro gereserveerd voor de verbetering van de waterkwaliteit. Het terugdringen van de verontreiniging van landbouw en het verbeteren van rioolwaterzuiveringen zijn volgens het ministerie in de laatste jaren voor de deadline „belangrijke opgaven”. ||https://www.nrc.nl//nieuws/2022/07/24/kwaliteit-nederlandse-wateren-is-slecht-en-verbetert-bijna-niet-a4137290
2022-07-24||De mooiste beelden van drie weken Tour de France||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/24/drie-weken-tour-de-france-van-kopenhagen-tot-parijs-a4137025
2022-07-24||Juristen en oud-spionnen zijn het  een keer eens: die nieuwe wet tegen spionage deugt niet||De Iraanse geheime dienst  liquideerde    Iraanse dissidenten in Nederland. Chinese wetenschappers betaalden  en beïnvloedden mensenrechtenonderzoek  van de Vrije Universiteit in Amsterdam. Russische spionnen probeerden in Den Haag informatie van de OPCW   (de VN-organisatie tegen de verspreiding van chemische wapens)  te stelen.  Het gebeurde allemaal de laatste tien jaar –  en het is volgens het kabinet het topje van de ijsberg. Minister Dilan Yesilgöz (Justitie, VVD) wil daarom meer kunnen doen  tegen buitenlandse spionage. Op 8 juli, vlak voor het kabinet met reces ging, stuurde Yesilgöz  een – volgens deskundigen  tamelijk ingrijpend en  verstrekkend  – wetsvoorstel voor advies naar de Raad van State. Zowel uit de beroepspraktijk van het inlichtingenwerk als uit de juridische wereld klinkt kritiek.   „Het in gevaar brengen van Nederlandse belangen door spionage moet keihard worden afgestraft”, aldus de minister. „Daarom is het goed dat er straks een maximale gevangenisstraf van 8 jaar kan worden opgelegd aan personen die spionage-activiteiten uitvoeren voor een buitenlandse overheid”, schrijft ze. Spionage moet keihard worden afgestraft Dilan Yesilgöz minister van Justitie Het begrip spionage wordt in het wetsvoorstel verbreed. Waar een buitenlander vroeger staatsgeheime informatie moest stelen om gevangenisstraf  te riskeren, kan die  straks ook worden opgelegd als hij of zij  ‘alleen maar’ een handje helpt. Documenten of een pakketje over de grens smokkelen, iemand chanteren om mee te helpen, het kan straks allemaal bestraft worden omdat die activiteiten de nationale veiligheid van Nederland in gevaar brengen. Hetzelfde geldt voor het gericht onrust stoken via sociale media  tijdens nationale verkiezingen, of ontwrichtende acties aanmoedigen van bijvoorbeeld boeren, om maar een willekeurige groep te noemen. Het plan voor bredere strafbaarstelling van spionage stond al in het regeerakkoord van de huidige coalitie. Tot nu toe is het vrij stil rond het wetsvoorstel. Ten onrechte, vindt publicist en inlichtingenspecialist   Hugo Vijver. „Ik vroeg me af: willen we dit allemaal echt wel”, zegt de oud-Defensie-  en AIVD-medewerker. Vijver schreef onder meer mee aan de Wet op de Inlichtingen en Veiligheidsdiensten uit 2017.  Vijver ziet drie grote problemen. Zo vreest hij grotere invloed van de politie. Die krijgt een grotere rol bij het opsporen van activiteiten op dit gebied. De AIVD verzamelt immers ‘slechts’ inlichtingen, de politie spoort op en arresteert. „Ik vraag me af of de politie hier wel zin in heeft”, zegt Vijver. Het is een fenomeen waar ze weinig ervaring mee heeft. „Bij mogelijke spionage of ongewenste beïnvloeding, zoals rond zo’n mensenrechtencentrum van de Vrije Universiteit, gaat het immers vaak om een uiterst subtiel proces. Daarvan is maar helemaal de vraag  wanneer zich strafbare handelingen gaan voordoen. Inlichtingendiensten zijn bedreven en ervaren bij het volgen van zo'n proces, de politie niet.” Ten tweede  plaatst Vijver  vraagtekens bij de recente invoering van een meldpunt ‘kennisveiligheid’ voor de universitaire wereld. Dat loopt op de geplande wetgeving vooruit. Bij het meldpunt kunnen wetenschappers verdachte activiteiten melden. Hetzelfde geldt voor internationale  samenwerkingsovereenkomsten over kennisoverdracht die door buitenlandse mogendheden misbruikt kunnen worden. Mogelijk komt hiervoor zelfs een meldplicht.   Is die aanpak niet te stevig en te algemeen, vraagt Vijver zich af, met name voor de universitaire wereld die het moet hebben van vrije uitwisseling van kennis? Vijver: „Bij bedrijven als chipmachinefabrikant ASML of toeleveranciers van Defensie begrijpt iedereen de noodzaak van meldingen aan de overheid. Maar bij universiteiten? Natuurlijk kunnen  wetenschappers nog meer doordrongen worden van het mogelijke nut van hun kennis voor buitenlandse mogendheden. Maar de diensten helpen nu al dat bewustzijn te verbeteren met bijvoorbeeld gerichte voorlichting voor sectoren waar dat echt speelt.” Waar specialisten uit de inlichtingenpraktijk enerzijds en  juristen anderzijds  nogal eens botsen bij de beoordeling van wetgeving over geheime diensten, ligt dat hier anders. Vijvers kritiekpunt sluit aan bij een recent  commentaar van juridisch vakblad Ars Aequi op het wetsvoorstel. De schrijvers vragen zich af voor welk probleem het wetsvoorstel precies een oplossing biedt.  Ze stellen ook: „Met name het strafbaar stellen van het verstrekken van inlichtingen staat op gespannen voet met het recht op informatievrijheid.”  De Nederlandse Orde van Advocaten ziet eveneens problemen en vindt net als Vijver de aanpak te ruim. „Voor een tamelijk vergaand voorstel als het voorliggende is de onderbouwing mager”, schreef de beroepsvereniging  tijdens de zogeheten internetconsultatie over het wetsvoorstel van Justitie. De Orde  meent dat het kabinet de nationale belangen die bedreigd worden (zoals vitale infrastructuur, integriteit en exclusiviteit van hoogwaardige technologieën) te weinig concreet maakt en afbakent; hetzelfde geldt voor de handelingen die straks strafbaar worden als het aan de minister ligt. „Daarmee biedt de beoogde bepaling niet voldoende rechtszekerheid” , aldus de Orde.  Tenslotte vraagt oud-AIVD’er Vijver zich af of goed is nagedacht over eventuele gevolgen voor betrekkingen met grote landen. „In de praktijk”, zegt hij „kan het gebeuren dat op basis van het nieuwe wetsvoorstel vooral Chinezen en Russen worden opgepakt. Want vooral die grote landen zijn actief in genoemde activiteiten. Tot nu toe werden ze bij ons het land uitgestuurd als ze werden gesnapt, dat zou kunnen veranderen. Maar ik denk niet dat grote landen eventuele arrestaties gemakkelijk laten passeren. Die gaan als represaille wellicht Nederlandse spionnen oppakken en vastzetten.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/24/strengere-wet-tegen-spionage-is-te-ruim-a4137271
2022-07-24||Ze pinde ruim een ton met de bankpassen van misleide ouderen||Nu zíj  voor de rechter staat, en haar kompanen „aan het genieten zijn op vakantie” vindt ze het hoog tijd  openheid van zaken te geven. „Ik ben maar een kleine schakel.”  Francenny spreekt na acht maanden zwijgen voluit over haar aandeel in het oplichten en bestelen van oudere mensen. Ze is 26, komt uit Sittard, en draagt een zwart Daily Paper T-shirt, blauwe spijkerbroek en witte sneakers. Haar dreadlocks komen tot over haar schouders.  „Ik krijg een locatie door. Ik ga er naartoe. Daar wacht iemand op me. Ik krijg de pas en pincode overhandigd. Ik pin 5.000 euro. Ik geef het geld af. En zelf hou ik tien procent. Dat is het.”  Van wie de pinpassen waren en hoe deze zijn verkregen, bleef voor haar onbekend – zegt ze.  Vorig jaar zou Francenny in drie maanden tijd meer dan een ton bij elkaar hebben gepind met pinpassen van ouderen uit heel het land. Zij werden met een telefonische babbeltruc verleid tot het afgeven van hun pinpassen aan een pakketbezorger. Hun bankrekeningen werden snel daarna geplunderd.  Francenny maakt volgens de officier van justitie deel uit van een netwerk van oplichters, die profiteren van de onwetendheid van oudere mensen. Hun werkwijze: slachtoffers krijgen zogenaamd een telefoontje van een bankmedewerker. Die vertelt hen dat er zich „onregelmatigheden” voordoen met hun bankrekening waardoor de bankpas snel geblokkeerd moet worden. Een pakketbezorger zal een nieuwe pas komen brengen. Vervolgens worden de slachtoffers telefonisch aan de praat gehouden totdat iemand aan de deur komt. Die persoon neemt de oude pas mét pincode mee en zegt dat de nieuwe pas later wordt opgestuurd.  Drieëntwintig keer deed ze hier aan mee.   Na twee jaar hebben de slachtoffers nog altijd last van de babbeltruc en diefstal, zegt de officier van justitie. Stress. Wakker liggen. Paniekaanvallen. „Hun vertrouwen in de medemens heeft een flinke deuk opgelopen.” Beetje verliefd geworden op het snelle geld verdienen? Rechter  Dat Francenny zegt niets te weten van de oplichting vindt de officier van justitie „ongeloofwaardig”. Volgens haar staan de ophalers van de passen, pinners en koeriers rechtstreeks in contact met degene die de slachtoffers belt. Appgesprekken, opgenomen in het dossier, zouden dit bewijzen. „Ze wist dondersgoed waar ze mee bezig was.”  En dat Francenny op zitting bekent? Ja, dat doet ze alleen vanwege de dreiging van een hoge gevangenisstraf, zegt de officier van justitie. „Alles wat ze niet kan ontkennen, bekent ze.”  De verdachte heeft volgens eigen zeggen „altijd haar best gedaan” om op het rechte pad te blijven. Ze studeerde en wilde maatschappelijk werker worden. Maar ze kwam vaker in aanraking met justitie. Ze heeft een strafblad van tien pagina’s, vanwege diefstallen en geweld.  Een gevangenisstraf in 2020 voor een misdrijf uit 2016 verstoorde volgens haar weer haar goede plannen: „Ik moest helemaal opnieuw beginnen.” Ze had geen inkomen in 2021. Dus deed ze het voor het geld. Een extraatje om voor haar moeder, zusje en broertje te zorgen, zegt ze tegen de rechter. „Beetje verliefd geworden op het snelle geld verdienen?”, vraagt de rechter.  „Ja, het is wel makkelijk. Waarom niet op die manier, dacht ik.” Nu heeft ze spijt. „Ik vind het rot voor de slachtoffers. Het had een oom of opa van mij kunnen zijn. En ik wil aan mijn toekomst beginnen.” Hoewel het bewijs tegen Francenny volgens de officier van justitie van meet af aan „overduidelijk” was, heeft ze altijd haar mond gehouden.  Francenny lijkt hardleers, zegt de officier. Nog in de proeftijd van haar veroordeling uit 2020  heeft ze zich opnieuw schuldig gemaakt aan dit ernstige delict. Voor de „doortrapte” oplichting en diefstal vraagt ze dan ook een langdurige gevangenisstraf: vier jaar.  De rechter kan de verklaring van de verdachte op zitting wel waarderen en houdt hier rekening mee in het vonnis. Ook dat Francenny niet het grote brein achter de oplichting is, neemt hij mee. Maar dat ze een „cruciale” schakel is geweest binnen het hele proces staat vast. Want: „zonder pinner, geen buit”. Van oplichting wordt ze twee weken later vrijgesproken. Voor de diefstal krijgt ze 21 maanden celstraf. Met aftrek van haar voorarrest. Rechters: mr. J.H. Janssen, mr. D. van Dooren, mr. G. Alagahgi  Officier van justitie: mr. A. de Bruijne Advocaat: mr. G.S.J. van Gestel 
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/07/24/een-ton-gepind-met-bankpassen-van-misleide-ouderen-a4137270
2022-07-24||Vrouwen-Tour niet langer in de schaduw van de mannen||Ze hebben nog geen meter gefietst, de 144 vrouwen die zich deze zondagmiddag in de brandende zon naar de startstreep op het Parijse Place de Varsovie begeven, vlak onder de Eiffeltoren. En toch is de eerste overwinning al binnen. Eentje die veel meer waard is dan een gele, groene of een bolletjestrui, en langer zal nazingen dan een dagzege. Deze vrouwen hier markeren een kantelpunt, schrijven geschiedenis, als ze om half twee onder luid gejuich van zo’n duizend toeschouwers – veel jonge meiden – wegdokkeren richting de kasseien van de Champ-Elysées, voor de eerste etappe van de eerste Tour de France Femmes.  Het feit dat ze hier staan, vol in de schijnwerpers, naast en niet in de schaduw van hun mannelijke collega’s die pas over een paar uur beginnen aan de laatste etappe van hun Tour, dat er beelden van hen worden geschoten door mediabedrijven die het eindelijk aandurven om tweeënhalf uur per dag live te gaan en tot in 190 landen te reiken, betekent dat ze hun plek op het hoogste podium veroverd hebben, of herwonnen beter, na jaren waarin ze zich tevreden moesten stellen met een rol in het voorprogramma; de Tour voor vrouwen was sinds 2014 tot een eendaags criterium gedecimeerd.  Het was logistiek onmogelijk om twee Tours tegelijkertijd te organiseren, zei wedstrijddirecteur Christian Prudhomme dan. Hij wist in elk geval niet hoe. En bovendien viel er voor organisator ASO geen droog brood te verdienen aan een vrouwen-Tour. De investering zou zich niet terugverdienen. Dat had het verleden wel uitgewezen. Het is een weg van grote weerstand geweest die vrouwen in de oerconservatieve wielersport hebben moeten afleggen.  De allereerste Tour voor vrouwen werd georganiseerd in 1955, meer dan een halve eeuw na de eerste editie voor mannen. Het bleef decennia bij die ene jaargang, omdat het mannelijke establishment het geen succes vond. „Vrouwen zullen zich moeten beperken tot toeristische fietsevenementen” schreef l’Equipe destijds, de Franse sportkrant die de Tour in 1903 bij wijze van publiciteitsstunt was begonnen. „Dat sluit beter aan bij hun fysieke mogelijkheden.” Het zou nog bijna dertig jaar duren voor vrouwen een nieuwe kans kregen op een wielerronde door Frankrijk. Van 1984 tot en met 1989 was er de Tour de France féminin, een volwaardige rittenkoers van bijna drie weken die werd gehouden in het zog van de mannen, op veelal hetzelfde parcours. Maar Jean-Marie Leblanc, de toenmalige directeur van de Société du Tour de France, oordeelde dat de wedstrijd financieel niet interessant was en hield er in 1993 maar mee op. Jeannie Longo, meervoudig wereldkampioene en olympisch kampioene, liet het er niet bij zitten. Terwijl ze zelf nog koerste, organiseerde ze samen met oud-journalist en schrijver Pierre Boué aanvankelijk de Tour cyclisme féminin en vanaf 1998 la Grande Boucle féminine, omdat de Tour-organisatie het vanaf dat jaar verbood om het woord ‘Tour’ nog langer te gebruiken voor de vrouwenwedstrijd. Ook het begrip ‘maillot jaune’ werd verboden, omdat de organisator van de mannen-Tour niet met de vrouwen geassocieerd wilde worden. De rittenkoers werd in de jaren die volgden steeds verder ingekort tot er in 2009 nog maar vier schamele ritten overbleven. Rensters die een grote ronde wilden rijden, konden alleen nog terecht in Italië, bij de Giro Donne, publicitair niet met de Tour te vergelijken. Het hield toch al niet over in het vrouwenwielrennen in die jaren. De sport had amper publiciteitswaarde, omdat wedstrijden zelden of nooit op televisie te volgen waren. Grote bedrijven lieten het daardoor na om in ploegen te investeren. Verhalen over rensters die geld toe moesten betalen om trainingsstages en hun eigen materiaal te bekostigen, waren overal te horen. Vooral op het niveau net onder de top. Maar ook bij het grote Rabobank-Liv verdiende een niet onverdienstelijke renster als Roxane Knetemann amper 500 euro per maand. Het was alleen de absolute top die het zich kon veroorloven fulltime voor hun sport te leven. En dat kwam het niveau van het vrouwenpeloton in de breedte niet ten goede. Er was meer nodig om de sport naar een volgend niveau te krijgen. Een vrouwen-Tour kon helpen, aangezien het de enige wielerwedstrijd is die de hele wereld overgaat, en dus aantrekkelijk is voor sponsoren. Maar de Amaury Sport Organisation (ASO) weigerde met de tijd mee te bewegen.    De Nederlandse Lorena Wiebes (Team DSM) komt juichend over de finish in de eerste etappe in de Tour de France Femmes. Marianne Vos eindigt als tweede.  Foto Matthieu Mirville/ZUMA Press Wire In 2013 werd een petitie van onder andere Marianne Vos om een vrouwen-Tour terug op de kalender te krijgen bijna honderdduizend keer ondertekend. De ASO reageerde het jaar erop met de lancering van La Course, een eendaagse tijdens de Tour voor mannen, over de Champs-Elysées, een wedstrijd geschikt voor sprintsters. In 2017 en 2018 was er meer spektakel, met een spannende finish op een Alpencol. Maar het bleef lange tijd bij dat ene ritje tijdens de Tour voor mannen. In 2016 begon er wat aan de arbeidsomstandigheden van wielrensters te veranderen, na lobbywerk van onder andere Iris Slappendel, een oud-coureur die met haar Cyclists’ Alliance bij de internationale wielerbond UCI bleef hameren op betere voorwaarden. Er kwam een Women’s World Tour, een hoogste divisie, waarin het teams verplicht werd een minimumsalaris uit te keren aan hun rensters; 15.000 euro per jaar in 2020 is inmiddels gegroeid naar een minimum jaarloon van 32.500 euro. Dat geldt voor de zeventien ploegen van het hoogste niveau, maar er zijn, ook in deze Tour, nog altijd rensters die parttime topsport bedrijven, en ernaast moeten blijven werken. Er was  een pandemie en een existentiële crisis in de wielersport voor nodig om de organisatie van de Tour ervan te overtuigen nieuwe samenwerkingen aan te gaan. In het voorjaar van 2020 was de mondiale wielersport volledig stilgevallen door het coronavirus en ook de Tour dreigde niet door te gaan. Het Amerikaanse bedrijf Zwift, dat software ontwikkelt waarmee wielrenners digitaal vanuit huis met elkaar kunnen wedijveren of trainen, bood aan om in die lege maanden een virtuele Tour te organiseren. Zo was er toch nog iets van exposure in tijden zonder koers. De virtual Tour de France was een groot succes, met 16 miljoen kijkers verspreid over een kleine week. En het opmerkelijke: er keken meer mensen naar de vrouwen dan naar de mannen, vertelt Kate Verroneu, directeur vrouwenstrategie bij Zwift.  Het was op dat moment dat de ASO inzag dat een vrouwenversie van de grootste wielerkoers ter wereld nog niet zo’n gek idee was. Wat hielp was dat Zwift de financiële risico’s wilde dragen. De ASO leent alleen het merk uit. Zwift heeft zich voor vier jaar aan de vrouwen-Tour verbonden. De deal werd anderhalf jaar geleden in Parijs beklonken. „Deze samenwerking kost meer dan een kop koffie, en minder dan een voetbalclub”, zegt Verroneau via Zoom. „We hebben kosten noch moeite bespaard.” Het resultaat is een eerste ronde door noordoost-Frankrijk van acht etappes, nog altijd ver verwijderd van de Tour de France voor mannen. We moeten duurzaam gaan groeien, zegt Kate Verroneau van Zwift, „maar niet overhaast.” Lizzie Deignan, vorig seizoen de winnares van de eerste Parijs-Roubaix voor vrouwen, zegt pas tevreden te zijn met een Tour van drie weken. „Maar ik moet ook realistisch zijn; dat zou te snel zijn. Acht etappes is oké voor nu. Een deel van het peloton zal drie weken nog niet aan kunnen. Dat heeft tijd nodig. Ik denk dat we over vijf jaar een volwaardige Tour zullen hebben.”  Voor Annemiek van Vleuten, gestart als grote favoriet, had de Tour nú al drie weken mogen duren. „Ik ben daar klaar voor. Maar ik weet ook wel dat niet iedereen dat aankan. Dit is vooral een mooi startpunt. Ik denk dat de Tour gaat zorgen voor meer sponsoren. En dat geld gaat ook de kleinere ploegen helpen. Voor volgend jaar hoop ik op meer etappes in de Alpen of de Pyreneeën. Dat is een volgende mijlpaal.” Marianne Vos, ’s lands meest succesvolle renster aller tijden, noemt de Tour voor vrouwen „een enorme stap, een van de vele stappen die we de afgelopen vijftien jaar hebben gezet in het vrouwenwielrennen”. Maar bij de gele trui voelt ze nog niet zo veel, zegt ze vrijdag vanuit de teambus onderweg naar Parijs. „Toen ik als meisje met mijn ouders en broer op vakantie ging naar Frankrijk om twee weken naar de Tour te gaan kijken, zag ik alleen maar mannen voorbij komen. Dus de gele trui is voor mij nooit een doel geweest. Dat begint eerlijk gezegd nu pas te kriebelen.”  Zij zal het rolmodel zijn dat ze zelf nooit had. En met haar nog 144 vrouwen; pioniers van de koers. Winnaressen aan start én finish. De 23-jarige Lorena Wiebes  heeft zondag de eerste etappe van de Tour de France Femmes gewonnen. Na een rit van 81,6 kilometer  was ze veruit de sterkste. Marianne Vos kon nog het dichtst bij haar in de buurt blijven en werd tweede. Door haar ritzege pakte Wiebes ook de gele en de groene trui. „De sprint was een chaos”, zei Wiebes na afloop. „Ik wist dat Marianne er een lange sprint van wilde maken. Ik ben blij dat ik er nog een laatste versnelling uit kon persen.”||https://www.nrc.nl//nieuws/2022/07/24/vrouwen-tour-niet-langer-in-de-schaduw-van-de-mannen-a4137285
2022-07-24||Vingegaard won, maar ploeggenoot Van Aert blonk uit||‘Ik had de beste wielrenner van de wereld voor me”, zegt Jonas Vingegaard na afloop van de achttiende Touretappe, die hij zelf heeft gewonnen. Maar de Deen praat graag even over zijn ploeggenoot Wout van Aert, die zojuist op de Hautacam beulwerk van de buitencategorie heeft geleverd. Op de steile Pyreneeënklim rijdt de Belg zo hard omhoog dat concurrent Tadej Pogacar het tempo niet kan volgen. Het is de voorbeslissing in de strijd om de gele trui, waarbij Van Aert in zijn groene trui een belangrijke rol heeft gespeeld. Als er in de komende jaren bij wielerkoersen een klassement voor meest complete renner wordt opgesteld, is Van Aert bij voorbaat topfavoriet. Sprinten, tijdrijden, klimmen, de Belg kan in alle disciplines van het wielrennen bij de besten mee. Moet hij een gat dicht rijden tot een kopgroep om zelf in sprintpositie te komen, of zijn kopman Vingegaard beschermen in een lastige finale – hij doet het deze Tour allemaal ogenschijnlijk met speels gemak.  De eerste week van de Ronde van Frankrijk lijkt ook voor hem gemaakt. Etappes met een onvoorspelbaar verloop, het maakt Van Aert favoriet voor bijna iedere rit. Tijdens de openingstijdrit in Kopenhagen moet hij, mede doordat het natte parcours na hem opdroogt, nog zijn meerdere erkennen in Yves Lampaert. Na etappe twee mag hij alsnog de gele trui dragen, doordat hij in een massasprint tweede wordt achter Fabio Jakobsen. Een rit later is hij weer tweede, nu achter Dylan Groenewegen. Die tweede plaatsen steken hem, winnaar als hij is, ook al rijdt hij in het geel. Maar hij weet ook: nog kansen genoeg. Als de weg een paar kilometers steil omhoog loopt, is hij in zijn huidige vorm een klasse apart.  Etappe vier heeft zo’n nare klim, een strook van een paar honderd meter, op zo’n vijfentwintig kilometer van de finish. Een ideale plek voor Van Aert om aan te gaan, daar trapt hij harder dan wie dan ook. Niemand kan hem volgen, en als hij los is van het peloton, trapt hij nóg harder. Hij is een eenmanstrein op weg naar de finish in Calais. In etappe acht, naar het Zwitserse Lausanne, zijn alle sprinters al afgehaakt voor de venijnige slotklim. Een klein peloton rijdt voorop, mét Van Aert uiteraard. Hij kan de tred van Pogacar makkelijk volgen. Op 150 meter voor de finish volgt de krachtexplosie, hier hebben zijn benen al kilometers op zitten wachten.  De lange solo-ontsnappingen, waarbij zijn bovenbenen de fiets voortduwen, en de winst na een sprint zijn bekende kwaliteiten van de Belg. Vooral in bergetappes laat hij zich in Frankrijk dit jaar nog meer zien dan gedacht. In bijna iedere rit waar Jumbo-Visma deze Tour graag een mannetje in de kopgroep wil hebben, is Van Aert de aangewezen man. Niet zelden is hij zelf de renner die als eerste wegsprint. Andere renners schudden het hoofd: nu moeten ze achter de groene trui aan om ook in de kopgroep te komen. „Wout van Aert bereikt een andere dimensie in het wielrennen”, zei Tourdirecteur Christian Prudhomme. In een Tour de France waarin zijn ploeg domineert, is Van Aert het belangrijkste gezicht. De Tourorganisatie van de ronde beloont hem met de prijs van meest strijdlustige renner van deze editie. Iedereen, inclusief de concurrentie, denkt: ook Van Aert moet toch een keer een mindere dag hebben. Maar zelfs dan is hij van waarde voor zijn ploeg. In etappe 19 voelen zijn benen niet goed genoeg. De aankomst ligt hem, dat weet hij, maar ook zijn teamgenoot Christophe Laporte heeft kansen. Pas tijdens de rit besluit Jumbo-Visma, op aangeven van Van Aert, om de kaart Laporte te spelen. De Fransman wint. „Wout laat zien dat hij een groot kampioen is, door te zeggen dat hij nog pijn in zijn benen had”, zegt ploegleider Grischa Niermann. Een dag later boekt Van Aert zelf in de individuele tijdrit over 40 kilometer zijn derde ritzege. Nu Van Aert zich steeds meer bewijst als een complete renner, gaan in België stemmen op of hij niet ook gewoon een Tour kan winnen, als het team volledig op hem wordt afgestemd. Van Aert zelf is daar niet mee bezig. Hij wil zijn kwaliteiten blijven combineren, wil vrij kunnen sprinten wanneer een rit hem ligt. „Mensen moeten vooral eens blij zijn met hoe het nu gaat”, zei hij bij Sporza.  Blij is hij in de eerste plaats zelf. In de laatste etappe, die wordt gewonnen door zijn landgenoot Jasper Philipsen, sprint Van Aert niet meer mee om de overwinning. Zelfs zijn lichaam is op in Parijs – de buit was al binnen bovendien.||https://www.nrc.nl//nieuws/2022/07/24/van-aert-bereikt-andere-dimensie-van-wielrennen-a4137284
2022-07-24||De Tunesiërs stemmen met hun voeten: ‘Iedereen wil weg’||Op vrijdagavond verzamelen zich enkele tientallen mensen op de Avenue Bourguiba, de hoofdstraat van Tunis. Zij roepen slogans voor de democratie en tegen het referendum waarmee zittend president Kais Saied maandag 25 juli zijn machtsgreep van precies een jaar geleden wil legitimeren. De betoging heeft zich amper in beweging gezet of de politie zet traangas in en haalt de knuppels  te voorschijn. Betogers worden tegen de grond gewerkt; een aantal wordt gearresteerd. Het tafereel zegt alles over de situatie waarin Tunesië zich bevindt, een goed decennium na de revolutie die in 2011 dictator Zine El-Abidine Ben Ali verdreef, en de hele Arabische wereld in brand zette. De toen zo gehate politie is helemaal terug, maar tegelijk verraadt de lage opkomst dat er maar weinig animo is onder de Tunesiërs om hun ooit zo duur bevochten democratie op straat te verdedigen. Toen president Saied, 64, op 25 juli vorig jaar het parlement ontbond en de macht naar zich toetrok, waren de Tunesiërs eerst in de wolken. Het immer kibbelende parlement was een symbool geworden voor de impasse waarin het land was beland. En veel Tunesiërs waren ook blij dat Saied met zijn machtsgreep de gehate islamitische partij Ennahdha buiten spel had gezet. Wie het woord ‘coup’ in de mond nam, of de vergelijking maakte met Egypte, waar zich in 2013 een gelijkaardig scenario voltrok, had er niets van begrepen. Karim Ben Abdallah, een 46-jarige webentrepreneur, vindt de machtsgreep van Saied nog altijd een goede zaak. „Ik ga maandag fier stemmen,” zegt Ben Abdallah op een caféterras in Carthage, een buitenwijk van Tunis nabij de zee waar veel Tunesiërs dezer dagen verlichting zoeken van de verzengende hitte. „Alles is beter dan een terugkeer naar de zoo die het parlement was geworden”, zegt Ben Abdallah.  Zijn vrouw Nesreen, 38, met wie Ben Abdallah een IT-bedrijfje runt, vindt er hetzelfde van. „Het parlement maakte mij beschaamd over mijn land”, zegt zij, terwijl hun vierjarige dochter Julia haar eerste danspasjes zet. „Sinds de machtsgreep van Saied heb ik het gevoel dat er opnieuw een staat is in Tunesië.” Dat uitgerekend Ben Abdallah gaat stemmen is best gek te noemen. Want hij was een blogger in 2011, een revolutionair van het eerste uur. Het is dan ook niet uit liefde voor Saied of zijn grondwet dat hij meedoet, zegt hij. „Ik heb niks met Saied; ik heb niet voor hem gestemd in 2019. Ik zie zijn machtsgreep als een noodzakelijke correctie, een reset. Voor mij is de vijand de corruptie en de partijen die die in de hand hebben gewerkt. Daar hoort ook Ennahdha bij.” En als het straks echt helemaal fout gaat onder Saied? „Dan gaan de Tunesiërs opnieuw de  straat op”, zegt Ben Abdallah. „Ik heb mijn hele leven op de barricades gestaan tegen onrecht, dat gaat onder Saied niet anders zijn.” Feit is dat van het enthousiasme over Saieds machtsgreep een jaar later weinig is overgebleven. Wie had gehoopt dat Saied doortastende maatregelen zou nemen om de economie uit het slop te halen, kwam bedrogen uit. De Tunesische economie staat er slechter voor dan ooit tevoren. Het land heeft zijn hoop gevestigd op een lening van het IMF, in ruil waarvoor het wel de publieke sector moet afslanken, en de subsidies voor voedsel en brandstof moet afbouwen.  De toestand van de economie is niet alleen Saieds fout: de wereldwijde economische crisis door de nasleep van de pandemie en de oorlog in Oekraïne laat zich ook in Tunesië voelen. Maar werkelijk niemand vond een jaar geleden dat een nieuwe grondwet dé prioriteit was voor het land.  Het zijn niet langer arme jongens, iedereen wil weg Salma Zenaidi voormalig lid grondwetgevende vergadering Toen Saied daar in maart een online-enquête over organiseerde, deed minder dan tien procent van de bevolking mee. En hoewel het ‘ja’ het maandag volgens de peilingen gaat halen, met zelfs 70 procent of meer, wordt een bijzonder lage opkomst van 15 tot  20 procent voorspeld. (Het referendum kent  geen minimale opkomst.) „Het is één ding om blij te zijn met de machtsgreep van Kais Saied”, zegt Mohamed-Dhia Hammami, een Tunesië-expert verbonden aan de universiteit van Syracuse in de VS, daarover aan de telefoon. „Maar dat is een voldongen feit. Het is iets heel anders om ook actief te participeren. In het nadeel van Saied is dat hij geen politieke partij heeft die de mensen kan mobiliseren.” Maar ook de oppositie tegen Saied wekt weinig enthousiasme op, zegt Hammami. „Die wordt geleid door politieke partijen die op dit moment geweldig onpopulair zijn. Zelfs Ennahdha slaagt er niet meer in zijn achterban te mobiliseren zoals vroeger.” Jaouar Ben Mbarek weet dat de politieke partijen veel goed te maken hebben in de ogen van de Tunesiërs. Hij is woordvoerder van Citoyens contre le coup (burgers tegen de coup) én een leider van het Nationaal Reddingsfront, een coalitie van anti-Saied-partijen, waartoe ook het islamistische Ennahdha behoort. „Ik begrijp waarom vorig jaar zoveel mensen blij waren met Saieds machtsgreep”, zegt hij in een restaurant aan de rand van het meer van Tunis. „De politiek heeft gefaald in de tien jaar sinds de revolutie. Maar een dictatuur onder Saied is niet de oplossing; hij gaat de problemen alleen maar erger maken.” Ben Mbarek kent Kais Saied goed: zij zijn allebei grondwetsspecialist.  „Het was een vriend sinds onze studiejaren, en wij hebben in 2011 nog samengewerkt aan de nieuwe grondwet post-revolutie. Wij waren toen allebei overtuigd dat die grondwet democratisch tot stand moest komen, eerder dan beslist te worden door experts.” Ben Mbarek nam afstand van Saied rond 2012. „Ik zag dat hij een gevaarlijk populist aan het worden was. Hij zei toen al dat de lhbt-beweging een westers complot was, dat die mensen betaald werden om homoseksueel te zijn.” De grondwet waarover de Tunesiërs maandag 25 juli moeten stemmen staat mijlenver vanaf die van 2014.  Na het mislukken van de volksraadpleging stelde Saied een commissie van experts aan om de grondwet te herschrijven. Maar toen het resultaat op 30 juni werd gepubliceerd, nam de voorzitter van de commissie, Sadok Belaid, er onmiddellijk afstand van. Kais Saied had de grondwet op het laatste moment herschreven. Het resultaat, aldus Belaid, was „gevaarlijk en opent de deur voor „een eindeloze dictatuur voor de huidige president”. „De nieuwe grondwet zegt niet letterlijk dat Tunesië een dictatuur wordt, maar hij maakt dat zeker mogelijk mocht iemand dat ervan willen maken”, zegt Zaid Al-Ali, een Iraakse grondwetsspecialist die in Egypte heeft gewoond en nu Tunis als thuisbasis heeft, aan de telefoon.  „Toen Bourguiba en Ben Ali aan de macht kwamen, hebben zij ook niet gezegd dat zij tot in de eeuwigheid zouden aanblijven. Maar dat is wel wat er gebeurd is. Onder de nieuwe grondwet kan Saied in principe maximaal twee termijnen van vijf jaar aanblijven. Maar hij kan die keer op keer verlengen, gewoon door een imminent gevaar voor het land in te roepen.” Kais Saied zelf blijft ondertussen een enigma. Voor een populist heeft hij bijzonder weinig charisma; de Tunesiërs noemen hem robocop. Vooral armere Tunesiërs hebben moeite om zijn literair Arabisch te begrijpen. Hij is heel erg op zichzelf, en duldt nauwelijks raadgevers rond zich. Dat zorgt ervoor dat de Tunesiërs hun grootste angsten op hem kunnen projecteren. „Waarom legt hij niet uit wat zijn bedoeling is?” vraagt Salma Zenaidi, 40. „Dat doet vermoeden dat er een plan is dat in uitvoering wordt gebracht. Als Tunesische vrouw boezemt mij dat angst in.” Zenaidi zat in de grondwetgevende vergadering in 2011 en 2012; haar man Mondher Belhaj Ali, 60, was van 2014 tot 2019 parlementslid. Belhaj Ali, jurist en grondwetsspecialist, kent Saied sinds zijn studietijd, en hij is er niet gerust op. „Ik was ook blij op 25 juli”, zegt Belhaj Ali in een Italiaans restaurant in de buitenwijk La Marsa. „We waren eindelijk verlost van de islamisten van Ennahdha. Maar de volgende dag volgde de kater.” Belhaj Ali vreest dat Saied conservatiever is dat Ennahdha. „Wat als hij helemaal niet van de islamisten af wil maar dat hij gewoon hun nieuwe leider wil worden? Ik ben bang dat hij zichzelf ziet als de nieuwe kalief.” Het stel vreest ook Saieds populisme. „Onlangs sprak hij over het watertekort,” zegt Zenaidi. „Hij vroeg hoe het komt dat er geen water uit de kraan komt in sommige regio’s terwijl anderen mineraalwater in flesjes kopen.” „Hij zet de armen en de rijken tegen elkaar op”, beaamt Belhaj Ali. „Voor het eerst ben ik bang dat er bloed zou kunnen vloeien.” Veel Tunesiërs stemmen ondertussen met hun voeten: de legale en illegale emigratie bereikt nieuwe hoogtepunten. „En het zijn niet langer arme jongens: iedereen wil weg,” zegt Zenaidi. Zij vertelt hoe vrienden onlangs telefoon kregen van de politie: hun zoon was opgepakt in een bootje richting Lampedusa. „Hij was gezakt voor zijn eindexamen, en had het geld om zich opnieuw in te schrijven gebruikt om illegaal te emigreren. En zijn vader is directeur van een bankfiliaal!” Kais Saied ziet in de illegale emigratie een complot: volgens hem worden de jongeren betaald om te emigreren om het imago van Tunesië en zijn relaties met de EU-landen te schaden.  Drie jongeren die vorige week deelnamen aan een schrijversworkshop in cultuurcafé El Garage in het centrum van Tunis (‘Shut-up and write, Tunis’) delen hun angsten en dromen. Wiem Akkami, 34: „In de jaren na de revolutie van 2011 had ik een blog met de titel powerofchanging: de kracht van verandering. Maar ik ben daar mee gestopt. Op 25 juli 2021 was ik enthousiast over de machtsgreep door Kais Saied. Maar een jaar later is er niets veranderd: het leven is alleen maar duurder geworden, en hij heeft niets gedaan tegen de bureaucratie en de corruptie. „Ik ben tegen de nieuwe grondwet omdat hij de vrijheid inperkt en een terugkeer naar een politiestaat kan betekenen. Ik ben ook bang dat Saied Tunesië juist islamitischer gaat maken: dat Tunesië in de nieuwe grondwet geen civiele staat meer heet is zorgwekkend. Maar ik ga niet stemmen maandag. De algemene mood is: het kan ons niks meer schelen. Wij denken alleen nog aan overleven, en iedereen die ik ken wil weg uit Tunesië. Zodra ik de kans zie ga ik dat ook doen.” Hassan Saadi, 27: „Op 11 januari 2011 ben ik neergeschoten door de politie. Ik ben in het ziekenhuis beland maar op 14 januari [dag van het vertrek van dictator Ben Ali] was ik al opnieuw aan het betogen. Ik kom uit een familie die trouw is aan Ennahdha, de islamitische partij, maar ik ben zelf nooit lid geweest. Ik snap dat mensen blij waren met de machtsgreep door Saied vorig jaar. Zij hadden meer verwacht van de revolutie van 2011. Maar democratie is morsig; veel mensen lopen liever achter een leider zodat ze zelf niet moeten nadenken. Ik was al naar Canada geëmigreerd maar ben teruggekeerd omdat mijn vader ziek was. Nu wil ik opnieuw zo snel mogelijk weg: ik zie geen kansen in Tunesië.” Sahar Ben Hazem, 34:  „Ik ben een maand geleden samen met mijn vader dit cultuurcafé begonnen. Ik probeer positief te blijven maar het is moeilijk: het gaat echt bergaf met Tunesië. Ik wil hier niet vertrekken maar als ik een kans zie om te emigreren ga ik die grijpen. Ik heb een dubbel gevoel over de machtsgreep door Kais Saied. Tunesië had een shocktherapie nodig: alles zat muurvast. Maar niet op deze manier. Door mijn juridische achtergrond [Ben Hazem werkt voor een ngo die zich bezighoudt met foltering in buurland Libië] was ik meteen achterdochtig. Een jaar later zijn de mensen teleurgesteld: zij zien de verandering niet die Saied heeft beloofd. Saied vraagt ons om nu om ja of nee te stemmen over zijn grondwet. Maar er is geen discussie over wat hij voorstelt. Hij doet niet eens de moeite om uit te leggen wat zijn visie is. Daardoor kan iedereen op de grondwet projecteren wat hij of zij wil.”||https://www.nrc.nl//nieuws/2022/07/24/de-tunesiers-stemmen-met-hun-voeten-iedereen-wil-weg-a4137276
2022-07-24||Zo leren jongeren ‘nee’ te zeggen tegen een crimineel||Normaal gesproken  krijgen ze les over  landbouwtechniek of elektra. Nu het dit keer in het klaslokaal van  mbo  Aventus over criminaliteit gaat, is het ongemak merkbaar. „Je zit hier voor een andere doelgroep, denk ik”, zegt de een. „Een beetje ver-van-mijn-bed-show”, vindt een ander.  Maar soms blijkt dat  de jongeren meer weten dan ze laten merken. „Witwassen klinkt wel bekend”, zegt een student. De klas schiet in de lach.  De les over criminaliteit is er niet zomaar. Een op de acht Gelderse jongeren is de afgelopen twee jaar wel eens benaderd om crimineel werk te doen, blijkt uit onderzoek  onder 4.500 leerlingen en studenten op middelbare scholen en opleidingen. In 2017 gebeurde dat bij een op de zeventien jongeren. Die  cijfers komen van #leerlingalert, een organisatie die met behulp van lessen en onderzoek wil voorkomen dat jongeren in de criminaliteit belanden. Begonnen in Gelderland is #leerlingalert inmiddels in meerdere provincies actief.    Op een donderdagochtend in juni geeft programmaleider Petra van den Berg les aan studenten van Aventus in Apeldoorn. Eerst aan twintig studenten elektro-en-installatietechniek uit steden als Deventer en Zwolle, daarna aan studenten van de opleiding landbouwtechniek – agrariërs veelal uit de omgeving van Harskamp en Voorthuizen. Al driehonderd lessen heeft ze gegeven: soms met ervaringsdeskundigen, soms alleen, zoals nu.  De twee groepen van twintig, bijna uitsluitend jonge mannen, krijgen een filmpje te zien waarin leeftijdgenoten hun verhaal doen: hoe ze geronseld zijn, – een al op zijn twaalfde – en in de criminaliteit belandden. De landbouwkundigen denken dat de anonieme vertellers uit het filmpje niet verwacht hadden dat ze zo snel in de criminaliteit terecht zouden komen.  De ingenieurs  lijken minder verrast. Dat zijn jongeren die „een beetje aan de drugs zitten”,  is de verklaring van een van hen. Een ander vindt het  allemaal niet zo opzienbarend: „Ja, je hebt sneller een pakje coke thuis dan een pizza. Dat weet iedereen toch?”  Af en toe komt er een gemeende vraag op. „Als ik mensen zie dealen, wat moet ik dan doen?” „Je kan toch wel een bedrijf starten met een strafblad?” En de straf voor een geldezel – acht jaar lang geen bankrekening  – wekt verbazing.  „Dus dan maakt de overheid je als het ware een dakloze?”, roept een bebrilde jongen met kuifje en een sleeve-in-wording op zijn arm. Hij steekt even later zijn hand op, net als twee anderen, na de vraag  wie iemand in het criminele circuit kent. Van den Berg vraagt niet door.  In een poging de vluchtige aandacht van de studenten te vangen spitst Van den Berg de les extra toe op het vakgebied van de toekomstige elektriciens en landbouwtechnici. Zoals criminele verzoeken voor het omleggen van elektra  – het aftappen van stroom voor de productie van drugs.  Naast het geven van preventielessen, doet #leerlingalert  onderzoek. Na elke les worden de deelnemers gevraagd daaraan mee te werken. Via een website  kunnen ze anoniem vertellen over hun eigen ervaringen met ronselen en andere criminele activiteiten.  Hoewel de meeste studenten het lesmateriaal irrelevant vinden voor hun eigen situatie, herkennen ze de problematiek wel. „Een bekende van me is in zee gegaan met criminelen. Het omleggen van elektra, ja. Die heeft daar nu gedoe mee.” Dat de studenten meer van het onderwerp afweten dan ze laten merken, wordt ook duidelijk als Van den Berg vraagt of de ingenieursklas wil ruilen met een jonge crimineel die 19.000 euro per maand verdient. „Nee, natuurlijk niet”, bromt de klas.  „Waarom niet?”, vraagt de docent. Een jongen antwoordt: „Omdat het nu weer goed gaat.”  Op dat onduidelijke antwoord sloeg Van den Berg aan, vertelt ze achteraf. Ze let  tijdens al haar lessen op signalen van afwijkend gedrag. Jongeren die binnenkomen als de haantjes van de klas – „waarvan je verwacht dat ze het hoogste woord hebben” – en zich vervolgens stil houden. „Laatst begon ik te vertellen over jongeren die klem zitten in de criminaliteit en hoe je daaruit kan komen.” Een paar jongeren keken toen opeens op. Voor de ex-politieadviseur is dat een teken: die jongens zijn bekend met crimineel werk. Toekomstige elektricien kan door drugsbende worden gevraagd om stroom af te tappen Wanneer ze haar observaties aan een school doorgeeft, blijkt die regelmatig al op de hoogte te zijn van de problemen. „Sommige docenten zijn echt pareltjes, die heel goed de vinger aan de pols kunnen houden”, zegt ze. „En een docent hoeft niet alles alleen te doen. Daarvoor bestaat een lokaal netwerk aan zorg- en veiligheidscoördinatoren.”  Eigen schuld, vinden de meeste landbouwtechniek-studenten van de  jeugdcriminaliteit. „Daar kies je toch zelf voor? Je kan óók gewoon naar school gaan en goed leren.” En: „De wereld is rijker zonder die mensen. Die komen niet uit het dorp, hebben geen namen als Piet of Jan of zijn vroeger niet naar de kerk geweest”.  Van den Berg werpt tegen dat de aanname dat autochtone Nederlanders minder crimineel zijn feitelijk niet klopt. „Op het platteland gebeurt ook van alles en we gaan het niet over etniciteit hebben.” Het tempo van de les  dicteert dat ze er niet te lang bij kan stil staan.  De landbouwers lijken vastbesloten. Criminaliteit, dat doe je niet. Maar na de les, buiten in de gang, ontdooit de groep. Waar liggen volgens hen de grootste risico’s voor boeren?  „Nou, bij mijn oude werkgever stonden twee schuren leeg”, begint er een. „Dan bellen ze zo bij je aan. Of die te huur zijn.” „Ze lopen gewoon je erf op en checken mogelijke uitgangen”, vult een ander aan. De rest knikt. „Dat gebeurt wel een paar keer per jaar. Als ze er eenmaal zitten, krijg je ze niet zomaar weg.”  ||https://www.nrc.nl//nieuws/2022/07/24/zo-leren-jongeren-nee-te-zeggen-tegen-een-crimineel-a4137277
2022-07-24||Column | De mens past zich aan,  met horten en stoten||
		Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
	 

							Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
						
 
 

								Meer artikelen van Louise Fresco
							
 Bij bijna alle organismen lijkt de reactie op veranderingen, bijvoorbeeld op temperatuurstijging, een functie van de snelheid van de verandering. Hoe sneller de omstandigheden veranderen, hoe groter de reactie. Denk aan het bekende voorbeeld van de kikker, waarvan de neiging om te ontsnappen aan opwarmend water in een pan toeneemt naarmate de temperatuur sneller stijgt. Hebben wij mensen, net als dieren, een zintuig voor de snelheid van verandering? Dus niet alleen voor de verandering zelf? Neem de gematigde winters: mensen boven de 50 kunnen zeggen dat in hun jeugd schaatsen normaal was, maar hoe vaak dat was weten weinigen, laat staan hoe de gemiddelde etmaaltemperatuur in de winter is opgelopen. Relatief langzame veranderingen zien we pas als we een ijkpunt in het verleden nemen. Het geheugen is vaak de vijand van de statistiek.  Deze zomer bevinden we ons, door een samenloop van omstandigheden, in een situatie waarin verandering ineens lijkt te versnellen. Wat jarenlange voorlichting noch doemscenario’s over het klimaat hebben bewerkstelligd, is er nu: het besef dat verandering en dus reactie onvermijdelijk is. Door het samenvallen van de oorlog in Oekraïne, de Europese boycot van Rusland en de effecten daarvan op energieleveranties, in combinatie met  uitzonderlijk hoge temperaturen, zijn de geesten rijp. Cynisch gezegd: misschien zou het Westen Poetin dankbaar moeten zijn voor wat hij indirect teweeg heeft gebracht. Niet alleen een grotere Europese eensgezindheid en versterking van de NAVO, maar vooral dat de oorlog in Oekraïne energie, grondstoffen en voedsel tot dagelijks dringend nieuws heeft verheven.  Dit ‘Poetineffect’ komt niet uit de lucht vallen. Twee jaar pandemie heeft de kwetsbaarheid van mondiale bevoorradingsketens aangetoond en leidt tot een verlangen naar geografische veiligheid. Europa moet meer zelfvoorzienend worden –  in onderdelen, voedsel en grondstoffen.  Het weer speelt een duidelijke rol in de beleving van de snelheid van veranderingen, dankzij het feit dat er steeds meer tropische temperaturen gemeten worden, en dat de afgelopen acht jaren de heetste jaren zijn sinds het begin van de metingen. Beelden van bosbranden en overstromingen onderstrepen het gevoel van crisis nog extra .  Gedragsverandering en regelgeving zijn niet meer iets om lacherig over te doen. Ineens hoor je, gewoon op straat, over minder douchen, minder strijken en reizen uitsluitend in eigen land. Energiebedrijven komen met tips  en de overheid met strenge aanbevelingen over temperaturen in kantoren en huizen. De temperatuur loopt op, letterlijk en figuurlijk. Dat het in onze perceptie nu anders is, laat een vergelijking met de crises van 2008-2009 en de jaren erna zien. Droogte, branden, torenhoge voedselprijzen, Arabische lente, oorlogen in het Midden-Oosten met zorgen over energievoorziening leidden toen tot een wereldwijde economische crisis. Ook toen maakten politici zich zorgen over de afhankelijkheid van China en andere dubieuze regimes. Maar er gebeurde weinig. Het water werd warm, maar nog niet warm genoeg om uit de pan te springen.  VN-secretaris-generaal Guterres voerde vorige week de temperatuur van het water verder op door te spreken van de keuze tussen collectieve actie en collectieve zelfmoord. Het laatste is niet aan de orde en in de actie zit al schot. De mensheid is heel goed tot aanpassingen in staat, de evolutie is er het bewijs van. Aanpassing gaat met horten en stoten, soms gebeurt er lange tijd niets. Net zo goed als de kikker op tijd uit de pan springt, en sneller als het water sneller opwarmt, zo zijn wij ook al bezig uit de pan te springen, om te ontsnappen dankzij innovaties en creativiteit.||https://www.nrc.nl//nieuws/2022/07/24/de-mens-past-zich-aan-met-horten-en-stoten-a4137272
2022-07-24||Lekker de slonzige  versie van jezelf delen||De hang naar echtheid op sociale media is al jaren oud. We zagen het fenomeen onlangs nog in de vorm van ontboezemingen over je burn-out op LinkedIn. Ook de hashtag ‘no filter’ op Instagram past in een trend waarbij we de minst opgesmukte versie van onszelf en ons leven willen delen; het mag zelfs een slonzige versie van jezelf zijn. Met de onder jongeren populaire app BeReal zet de echtheidstrend door. In april gebruikten wereldwijd ongeveer 2,9 miljoen mensen de app. Ter vergelijking: TikTok telt zo’n miljard gebruikers. Sinds een week is BeReal de meest gedownloade applicatie bij Android en iOs-gebruikers, en stijgt  in die lijst boven TikTok uit.  De bedoeling van BeReal is een zo accuraat mogelijk inkijkje in je leven te geven. Door de opzet van de app wordt lang wachten met het plaatsen van een foto ontmoedigd. Zo is er meer ruimte voor alledaagsheid, en minder voor het op Instagram alomtegenwoordige door-geregisseerde beeldmateriaal. Opgemaakte borden worden zakken donuts, stijlvol ingerichte interieurs worden rommelige kamers en fitgirls worden bezwete, rood-aangelopen hoofden.   Na de app een paar weken te hebben gebruikt merk ik: het is plezierig om onopgesmukt te mogen zijn en dat te delen met vrienden. Maar hoe lang blijft sociaalwenselijke echtheid leuk? BeReal werd in 2020 opgericht door ex-GoPro-medewerker Alexis Barreyat,  over wie weinig bekend is. Sinds het voorjaar van 2021 groeit het aantal BeReal-downloads exponentieel. Wat de plotselinge opmars verklaart is niet helemaal duidelijk. Zou het zo kunnen  dat nu de coronacrisis op een laag pitje staat, jongeren zich meer verbonden willen voelen door het delen van het alledaagse, om zo de sleur van een inhaalzomer vol festivals en vakanties te  doorbreken?  Gebruikers van BeReal krijgen dagelijks, op een willekeurig tijdstip, een melding: jij en je vrienden krijgen tegelijkertijd het verzoek  een foto te plaatsen. Doe je dat niet binnen twee minuten, dan mag je nog wel meedoen, maar bovenaan je foto komt duidelijk te staan dat je laat bent – ‘7h’, ‘2min’ of ‘50min’ late. Je kunt ervoor kiezen om foto’s alleen met vrienden te delen, of publiekelijk.  Hoe de opzet van de app alledaagsheid stimuleert, wordt duidelijk als ik een half uurtje door Discovery mode scroll, waar gebruikers openbaar foto’s plaatsen. Het overgrote deel van het beeldmateriaal bestaat uit foto’s van jongeren die op bed liggen, thuis een serie kijken of onderweg zijn: een intieme, ietwat saaie blik in het dagelijks leven. Is dit nu een accurate weergave? Of zijn het toch de momenten waarop de meeste gebruikers actief op hun telefoon zitten en dus een late post plaatsen?  Over  de rigide kant van BeReal  schreef TeenVogue : „Het concept van BeReal lijkt op Snapchat, maar je kunt niet bewerken. En het opnieuw maken van een foto wordt afgestraft door aan je vrienden  te tonen hoeveel pogingen je hebt gedaan voor je de foto goed genoeg vond.” Aan echtheid zit voor sommige gebruikers kennelijk een grens: je wil toch even snel een leuker hoofd trekken of een rommeltje uit het zicht leggen. En hoe ongunstig is een slecht belichte foto waarop je perfecte acrylnagels goed te zien zijn? IJdelheid kent vele vormen.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/24/kopsuggestie-verbonden-door-het-alledaagse-op-sociaal-medium-bereal-maar-ijdelheid-ban-je-moeilijk-uit-a4137247
2022-07-24||Roze kleuren, Barbie en het pruilmondje als pose van een nieuwe generatie||Een goede vriendin appte me afgelopen week haar Barbietransformatie. Een foto van haar nieuw Barbieblond kapsel; felroze sneakers; poederroze nagels; en zélfs roze kleerhangers. Ze sloot haar fotoreeks af met een GIF’je van Paris Hilton uit de vroege jaren 2000 en haar beroemde uitspraak „that’s hot”. Een leus die destijds de idealen perfect samenvatte: iets was goed als het lekker simpel en leuk was. Ik reageerde met een foto van mijn nieuwe roze Crocs met diamantjes. Want ook ik had mijn kledingkast ondergedompeld in roze. Mijn vriendin en ik waren geïnspireerd door de live-action Barbiefilm met Margot Robbie en Ryan Gosling. De film verschijnt pas in juli 2023, maar uitgelekte paparazzibeelden van Barbie en haar lief Ken in passende outfits doen ons kinderhart sneller kloppen. Het zijn niet alleen onze garderobes die roze kleuren: sociale media en webwinkels zijn nu eveneens knalroze. Onlangs is het iconische koppel Megan Fox en Machine Gun Kelly ook nog eens gefotografeerd in roze outfits die overduidelijk zijn geïnspireerd door het speelgoeddroomkoppel. Achter de plastic façade van de Barbieroze stijl gaat echter meer schuil. Ook voor de beelden uitkwamen begonnen sociale media en webwinkels knalroze te kleuren. Met uitbundige outfits wil generatie Z, de generatie die op de millennials volgt, de sociale leegte opvullen die de pandemie heeft achtergelaten.  Ze leiden af van de situatie waarin de wereld verkeert. Met de oorlog in Oekraïne en de klimaatcrisis hangt dood en verderf in de lucht. Maar als je je luid genoeg kleedt, hoef je de hulpkreten van de wereld niet te horen. De doemsfeer beïnvloedt de manier waarop we ons gedragen en vertonen. „Er is iets nihilistisch in de manier waarop mensen zich kleden en feesten; onze hakken worden hoger naarmate we dichter bij de dood komen”, schrijft Amerikaanse journalist Allison P. Davis in het blad The Cut. In februari al voelde ze de ‘vibe shift’ aankomen: een culturele verandering met als gevolg dat de voorheen dominante, populaire verschijnselen gedateerd aanvoelen.  Magdalena Petrova (26)   John van Hamond De twee coronajaren hadden misschien de pauzekop van het sociale leven ingedrukt, maar  op straat en sociale media  is te zien dat op cultureel vlak absoluut geen sprake van stilstand is geweest. De sfeer is anders, de mensen zijn anders. De nihilistische houding waarover Davis spreekt, is de drijfveer voor de uitzinnige outfits. Zonder enige zin in het leven ben je bevrijd van idealen die je denken en handelen sturen.  De minimalistische strakke pakjes in schone beigetinten à la trendsetter Kim Kardashian uit de jaren tien hebben het veld geruimd voor extravagante fluwelen jasjes en héél veel body-glitter. Achttienjarige jongeren dragen superlage Von Dutch jeans à la Paris Hilton, mode uit de jaren voor ze geboren waren.  De voorlopers van Generatie Z grijpen nostalgisch naar tijden die ze nooit beleefd hebben. Bladen als Vogue en Harpers Bazaar schreven de vorige zomer al, en mode-iconen als Bella Hadid en Dua Lipa dragen het al: de Y2K-stijl is weer terug van weggeweest.   Charleen Grundmeyer (16)  John van Hamond Je weet wel, de opzichtige mode uit de vroege jaren tweeduizend. Toen Britney Spears de hitlijsten domineerde. Toen Paris Hilton en Nicole Richie de boegbeelden waren van een simpele tijd in hun realityshow The Simple Life. Met de Von Dutch-truckerpet als trots symbool van de beleden eenvoud. Dit nieuwe tijdperk heeft zijn eigen symbool dat de culturele tijdsgeest representeert, analyseert cultuurcriticus Rayne Fisher-Quann in het tijdschrift i-D. Namelijk het pruilmondje - een nieuwe pose voor op sociale media. Als jonge essayist analyseert zij hoe het is om online en vrouw te zijn.   Geen perfecte selfies meer met een dikke laag make-up en een overdreven lachende duckface in de stijl van de Kardashians. „De coole meiden van tegenwoordig geven de voorkeur aan pruilende, opgeblazen lippen en een ontevreden frons,” beschrijft Fisher-Quann. Wijde ogen kijken glazig en klagend in de camera. „Het doel is de vertoning van onthechtheid – om eruit te zien alsof je toevallig bent gefotografeerd terwijl je nadenkt over je ellendige onvrede met de wereld om je heen”.  Fisher-Quann noemt deze nieuwe pose het ‘dissociatief pruilmondje’. Als de beroemdste aanhanger van de duckface Kim Kardashian was, dan is die van het ‘dissociatief pruilmondje’ Chloe Cherry, ster van de serie Euphoria. „Met grote poppenogen, een klein postuur en een werkelijk wonderbaarlijk paar lippen”, is Cherry het gezicht geworden van de hierboven genoemde chaotische esthetiek. Cherry is zo blond en poppig als Barbie. Maar dan totaal ongeïnteresseerd. Dat Fisher-Quann het woord ‘dissociatie’ gebruikt - een psychische stoornis waar echte mensen aan lijden – past binnen de  trend van de laatste jaren waarbij geestelijke aandoeningen online een meme. Ziekte lijkt te worden geïroniseerd. Toch is de flirt met dissociaties méér dan ironie alleen. Want wat is nou een betere manier om het bewustzijn te ontvluchten dan jezelf voor te doen als een plastic Barbiepop?  Op Instagram stuitte ik op een meme met „I’m a Barbie girl, in a Barbie world”, geschreven op een schets van een depressieve en zieke gestalte op een rommelig bed.  Deze culturele verandering waarbij vrouwen uit Generatie Z zich zowel nihilistischer als uitbundiger zijn gaan gedragen, komt voort uit verschillende ontwikkelingen uit het vorige decennium. De jaren tien zijn op cultureel gebied een uitputtingsslag geweest voor velen, stelt  trendvoorspeller Sean Monahan  in het bladThe Cut. Volgens hem lijkt de oneindige onlinestrijd tussen links en rechts, progressief en conservatief niet meer zo interessant voor mensen. Sociale media zijn niet meer een plek waar je creatief kunt zijn; alle invalshoeken zijn al een keer gebruikt. En ook ‘de socials’ als vrijplaats voor activisme, waar bijvoorbeeld machtige mannen kunnen worden tegengesproken, blijkt in de praktijk een illusie.  Mannen die zogenaamd worden gecanceld, duiken na een paar jaar op het strafbankje steevast gewoon weer op. Zo lijkt de Amerikaanse stand-upcomedian en acteur Louis C.K. bezig  met zijn comeback   sinds hij in 2017 toegaf dat hij zich seksueel grensoverschrijdend heeft gedragen tegen vrouwen. Hij is  terug als regisseur en scenarist in de nieuwe film Fourth of July die nu in de Amerikaanse bioscopen draait. Eerder dit jaar won hij  een Grammy in de categorie beste comedy-album voor Sincerely.  Jasmin Kulik (23)  John van Hamond Dan hebben we het nog niet eens gehad over het effect van gigantische mediabedrijven als YouTube en Instagram op popcultuur. Commerciële influencers verkochten een levensstijl die onhaalbaar bleek voor iedereen behalve de rijksten. De ‘nieuwe coole meiden’ willen het internet en hun stijl weer uniek maken. Generatie Z staat bekend om het belang dat ze hecht aan authenticiteit en zelfexpressie.  En wat is er nou authentieker dan je eigen mentale stoornis? Essayist en zelfbenoemde ‘hysterische meid’ Emmeline Clein schreef een essay voor de nieuwswebsite BuzzFeed News getiteld: ‘De slimste vrouwen die ik ken zijn allemaal aan het dissociëren’.  Haar analyse begint met een anekdote uit haar persoonlijke leven, als vrouw die is gediagnostiseerd met een psychische aandoening. Ze had in 2019 een tweet gedeeld met haar vrienden waarin stond: „Wat ik zo leuk vind aan mijn vrienden, is dat we zeventig jaar geleden allemaal een lobotomie zouden hebben ondergaan.” Een lobotomie is een omstreden chirurgische operatie in de hersenen, die rond het midden van de twintigste eeuw werd toegepast op patiënten met een heftige psychische aandoening. In haar geval was het echter alleen nog maar een ongemakkelijk grapje over haar unieke worstelingen. Clein is niet de enige die op deze ironische manier omgaat met haar problemen.  Lachen om je problemen is immers beter dan erom huilen. Het grapje laat telkens weer een bittere, ongemakkelijke smaak achter, omdat een lobotomie toch echt een barbaarse praktijk was waar tienduizenden psychiatrische patiënten slachtoffer van zijn geworden.   Marleen van Aken (24)  John van Hamond „Ik heb gemerkt dat veel briljante vrouwen stoppen met schreeuwen en klagen, en in plaats daarvan een donkere en droogkomische toon aannemen wanneer ze over hun feminisme schrijven,” stelt Clein.  Deze ontwikkeling betekent misschien ook het einde van het hyperoptimistische  #girlboss-feminisme, schreef ze in 2019. Het feminisme dat gedreven werd door Beyoncés teksten ‘Who runs the world? Girls’ en de grindcultuur: als je maar hard genoeg werkte, kon je alles bereiken. Gendergelijkheid leek net voorbij de horizonlijn te zijn.  Nu zingt Beyoncé in haar nieuwste zomerhit Break My Soul dat ze haar baan heeft opgezegd. Ze heeft het gehad met keihard werken van negen tot vijf. Nu is het tijd voor iets nieuws, iets voor haarzelf, zegt ze: „Release ya job, release the time. Release ya trade, release the stress.” Nou, goed. De popkoningin heeft tabee gezegd tegen de #girlboss.  „The girlboss is dead. Long live the girl moss (lying on the floor of the forest and being absorbed back into nature)”, aldus een virale tweet van Amerikaanse journalist Daisy Alioto. Haar tweet is tot een meme gemaakt door The Femme Moon: een online oord voor nihilistische jonge vrouwen die zich op ironische wijze in memes maar al te graag associëren met psychische aandoeningen. De biografie van het account verwoordde hoe veel jonge zoomer-vrouwen zich voelen: een manisch middeleeuws apocalyptisch elfje. Hoe zijn we nou opeens van een Barbie make-over bij psychische stoornissen beland?  De nieuwe coole meiden vinden het nog steeds belangrijk om sexy te zijn, maar er is niets sexy aan wanhopig zijn. Hoewel het hoofd van Generatie Z vol zit met de zorgen van de wereld, probeert ze een ongeïnteresseerde houding aan te nemen.  Want wat heeft al dat geschreeuw voor gelijke rechten nou precies opgeleverd? Het Amerikaanse Hooggerechtshof heeft onlangs een stap terug in de tijd gezet door deelstaten het recht te geven met een eigen wetgeving abortus te verbieden.  En dus zullen mijn vriendin en ik deze zomer, als in een soort escapistisch rollenspel, feestjes afstruinen verkleed als Barbie. Ons existentiële lijden en onze angsten zullen we ons eigen maken en we zullen om ze lachen. We zullen proberen onszelf te verdoven om onze nonchalance te behouden.  Doei, de realiteit. I’m a Barbie Girl, in a Barbie World.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/24/wie-zich-luid-genoeg-kleedt-hoeft-de-noodkreet-van-de-wereld-niet-te-horen-a4137259
2022-07-24||Hoe Jumbo-Visma jaren toewerkte naar deze Tourzege|| Acht keer toont  Jonas Vingegaard zijn gele trui zondag aan het publiek  op de Champs-Élysées. De Deen geniet tijdens de rondjes door Parijs al van zijn overwinning in de Tour de France. De Tour, die drie weken terug begon in zijn eigen Denemarken en waarin zijn ploeg, het Nederlandse Jumbo-Visma, domineerde. In de tijdrit op zaterdag, gewonnen door zijn ploeggenoot Wout van Aert, stelde Vingegaard de eindzege definitief veilig. De 25-jarige Deen is de 109de winnaar van de Ronde van Frankrijk. Tweeënveertig jaar na TI-Raleigh levert een Nederlands team zo weer een winnaar van de gele trui. Joop Zoetemelk greep in 1980 voor  landgenoot Hennie Kuiper de eindzege in de Tour de France. Hij is nog altijd de laatste Nederlandse Tourwinnaar. Hoewel de wielersport sinds Zoetemelks zege is veranderd, vertonen de optredens van beide  teams overeenkomsten. En dan vooral in de manier waarop ze  gezicht gaven aan de koers. TI-Raleigh won in 1980, met ook onder meer Jan Raas en Gerrie Knetemann in de ploeg, elf van de 22 etappes.   Johan van der Velde werd in  zijn  witte trui de beste jonge renner.  Wat betreft het aantal etappezeges moet Jumbo-Visma zijn meerdere erkennen in het TI-Raleigh van ’80. Ondanks een eindsprint – van de laatste vier etappes won Jumbo-Visma er drie  en komt de ploeg  uit op zes zeges – waarmee het van alle ploegen in de Tour dit jaar wel de meeste overwinningen heeft behaald. Jumbo-Visma wint ook de meeste truien. Zo krijgt Vingegaard in Parijs ook de bolletjestrui omgehangen, het tricot dat is bestemd voor de beste klimmer van de Tour.  Het optreden van de Belg Wout van Aert geeft de dominantie van Jumbo-Visma nog beter weer. Voor de start van de ronde in Denemarken is duidelijk dat hij  de groene trui wil winnen. De punten voor die trui zijn te behalen met hoge klasseringen in etappes, en dus wil Van Aert  het liefst in zoveel mogelijk ritten meedoen om de winst. Vlakke etappes die eindigen met een sprint wint hij vaak net niet, maar door in veel  ritten voorin te eindigen, is hij op de helft van de Tour al bijna zeker van de groene trui.   In die  trui is de Belg bijna de hele Tour de France  in beeld. Met als hoogtepunt het moment dat hij op de Hautacam, de laatste berg van de Tour, zo hard omhoog fietst, dat zelfs Tadej Pogacar, de grote concurrent voor de gele trui van Vingegaard, moet lossen. Alleen de Deen zit  nog achter Van Aert. Vingegaard wint kilometers later, als  het werk van de Belg erop zit, de etappe.  In de nationaliteit van de renners zit een groot verschil met het Nederlandse team uit 1980. TI-Raleigh bestond uit negen Nederlanders en een Belg. Als Jumbo-Visma  de Tourselectie bekendmaakt, blijkt Steven Kruijswijk (die de Tour niet heeft uitgereden) de enige Nederlander.  Robert Gesink en Mike Teunissen, die ook grote kans op deelname werd toegedicht, gaan toch niet mee. Binnen Jumbo-Visma is de nationaliteit van  renners  geen onderwerp van gesprek, zegt algemeen directeur Richard Plugge. De ploeg heeft een doel: de Tour de France winnen. Dat het team nu een Deense spits heeft, maakt niet uit. Jumbo-Visma blijft een Nederlands team, zegt Plugge. Een team met een internationale uitstraling, maar de meeste medewerkers om de fietsers heen zijn Nederlands. Zij bewaken de Hollandse cultuur. Jumbo-Visma had het plan om TI-Raleigh  twee jaar terug al te evenaren. In de laatste tijdrit van de Tour van 2020 verloor de Sloveen Primoz Roglic zoveel tijd op zijn concurrent en landgenoot Tadej Pogacar, dat hij de eindzege misliep. Een grote teleurstelling voor de ploeg die in 2015 de  belangrijkste stap zette in aanloop naar het huidige succes.  Als het Amerikaanse bedrijf Belkin een jaar daarvoor stopt als sponsor van de  wielerploeg, moet Plugge op zoek naar nieuwe geldschieters. Met Lotto NL en Jumbo als  nieuwe sponsoren komt er direct meer budget vrij dan de jaren ervoor. Er moet  meer geld naar  coaches, trainers en voedingsdeskundigen. De organisatie moet professioneler worden. Zo moet er meer uit renners worden gehaald, is de gedachte. Wielrenners die bij Jumbo komen fietsen, moeten op de toppen van hun kunnen presteren.  Plugge stelt daarbij samen met ploegleider Merijn Zeeman duidelijke doelen. Ze willen in 2020 voor het  eerst het podium halen in de Tour. Dat lukt een jaar eerder al, als Steven Kruijswijk derde wordt. Per jaar moet het niveau van de ploeg  omhoog, zodat het grote doel, winst in de Tour, binnen handbereik komt.  Toch lijkt na de eerste week  de dominantie van Jumbo-Visma dit jaar  nog ver weg. Pogacar heeft de gele trui al na zes etappes om zijn schouders. Maar een goed uitgevoerd tactisch meesterplan in de etappe naar Alpentop Col du Granon draait alles om. Vanaf dan controleert Jumbo-Visma de Tour, al verliest de ploeg met Roglic en Kruijswijk in etappe 15 nog twee renners. Ook zonder hen blijft Jumbo-Visma de koers domineren, tot in Parijs.||https://www.nrc.nl//nieuws/2022/07/24/deze-tour-was-van-jumbo-visma-a4137264
2022-07-24||Column | De keel van Eddie Vedder||Laat ik vooropstellen: ik heb niets met Pearl Jam. We zijn een jaar na elkaar geboren, maar niet met elkaar opgegroeid.  Genoeg mensen zijn wél idolaat, in ieder geval de  34.000 die de Amsterdamse Ziggo Dome gedurende twee dagen zouden vullen. Maar de afgelopen week, en zeker zondag, was ook ik heel even gebiologeerd. Het WK voetbal van 2010 had de hamstring van Arjen Robben, de zomer van 2022 de keel van Eddie Vedder. Zou hij het halen? Pearl Jam speelde vorige week zondag op een buitenfestival in Parijs waar Vedder, zo luidde de verklaring achteraf, schade aan zijn stembanden opliep door de „intense hitte” en „slechte luchtkwaliteit vanwege de bosbranden” elders in Frankrijk. De band zegde daarop eerst hun concert in Wenen af, want – ik vond dit een heerlijke formulering – „er is op dit moment gewoon geen keel beschikbaar”. Daarna moesten ze er ook in Praag aan geloven, wederom een keelloze band. En toen kwam Amsterdam, zondag en maandag – zou er een keel gevonden worden? Ik zat zondagmiddag aan Twitter gekluisterd, normaal uit ziekelijke zelfkastijding, nu voor mijn plezier.  Zoekterm ‘Pearl Jam’, wanhoop in niet meer dan 280 tekens. Allemaal mensen die uren van tevoren nog niet wisten of het zin had om naar Amsterdam te komen, en zelfs buitenlandse fans die toch echt graag wilden weten of ze hun hotel moesten annuleren.  Er leek hoop, want iemand had vrachtwagens bij de Ziggo Dome gezien! En voorprogramma Shame verzekerde dat de show zou doorgaan, 1.000 procent zeker! Ik begreep de frustratie van de fans overigens, want er werd niets aan ze gecommuniceerd. Sta je daar. Pas enkele uren voor aanvang kwam de duidelijkheid: Vedder had zijn stem niet terug. Geen idee of hij hem een dag later wel weer zou hebben. Ik vond het rot voor de fans, maar wat bij mij bleef hangen, was de sardonische gedachte dat klimaatverandering ervoor heeft gezorgd dat tienduizenden mensen hun favoriete band niet konden zien. Die gedachte heeft Pearl Jam overigens zelf in mijn hoofd geplant, want de extreme hitte (klimaatverandering) leidde tot de extreme bosbranden (klimaatverandering) die zorgden voor de omstandigheden waarin Vedder zijn stembanden beschadigde.      En ja, er is geen dokter geweest die de verklaring onderschreef en ja, misschien wilde Vedder zelf een statement maken – de man is uitgesproken milieuactivist en heeft een tattoo op zijn kuitbeen met ‘Earth First’ (ik ken de nummers niet, maar kan wel googelen). Dan nog vond ik het een mooi beeld.  We hebben er een handje van problemen te bagatelliseren als ze niet direct tastbaar zijn. Dat bewees corona en bewijst ook klimaatverandering. Als al het andere niet genoeg is, laat Eddie Vedder dan in hemelsnaam maar die tastbaarheid zijn. Of zijn statement luidt in de toekomst: „Door de intense hitte en slechte luchtkwaliteit in Kopenhagen vanwege de bosbranden in Groningen, moeten we onze volgende concerten helaas afzeggen. Er is weer eens geen keel beschikbaar.”    Frank Huiskamp vervangt de komende weken Marcel van Roosmalen.||https://www.nrc.nl//nieuws/2022/07/24/de-keel-van-eddie-vedder-a4137261
2022-07-24||Strijdbare reggaeveteranen en ontspannen klankendans op Reggae Rotterdam||De sfeer op Reggae Rotterdam is zaterdag in het Kralingse Bos gemoedelijk. Op dit festival is de ‘VIP-area’ een omheinde speeltuin voor kinderen – met schommels, klimtoestellen, een zwembad. Op een zonnig strandje kijken bezoekers vanaf ligstoeltjes en zitkussens naar optredende DJ’s en artiesten, terwijl jachten in het water dobberen, en festivalgangers in zwemkledij dansend het water inlopen. Reggae Rotterdam is een sterk bezet zomerfestival voor reggae en dancehall-acts, ondanks last minute-afzeggingen van headliners als Mavado en Chronixx.  Op het hoofdpodium opent het bijna een halve eeuw actieve Steel Pulse. De relaxt stuwende en strijdbare Britse reggaeveteranen spelen onder meer anti-politiegeweldnummer ‘Don’t Shoot’ van hun Mass Manipulation uit 2019. Aan het eind klinken schoten, en staan alle bandleden met hun handen omhoog. Oudgediende Eek-A-Mouse wiegt, scat, murmelt en piept met weinig kracht op de groove van zijn band; zijn ontspannen klankendans is zelfs voor een reggaefestival té relaxt. Dan liever reggaezanger Protoje, die even later prettig lome tracks vol harmonieuze samenzang doorspekt met aanstekelijke ritmische intermezzo’s, en zijn woorden vol pit laat stuiteren. De 74-jarige Grace Jones trapt hoog in de lucht op het geluid van knallende snaredrums, vertolkt vol charisma haar hits en zingt gloedvol ‘Amazing Grace’. Podiumafsluiter is een variant van UB40 – door ruzie zijn er maar twee – met vanzelfsprekend talloze klassiekers. Maar wat wreekt het gemis van leadzanger Ali Campbell – die met zijn stem het UB40-geluid inkleurde – zich in deze samenstelling. Op het dancehallpodium is het tijdschema snel achterhaald en moet het publiek wel erg lang wachten op liveacts. Er zijn uiteindelijk energieke optredens te zien van dancehall-sterren als Charly Black en Konshens. Verderop slaapt op de grond een peuter in zijn luier met een koptelefoon op, terwijl Etana spiritueel geladen reggaemuziek zingt. Hier toont Alborosie zich een waardiger afsluiter, die het publiek enthousiast laat springen met zijn vurige toasts op knallende drums en kleurrijke samenzang. Festival Reggae Rotterdam.  Gehoord: 23/7, Kralingse Bos, Rotterdam  
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/24/strijdbare-reggaeveteranen-en-ontspannen-klankendans-op-reggae-rotterdam-a4137260
2022-07-24||Een volgende crisis dient zich aan: de kwaliteit van Nederlandse wateren is slecht en verbetert amper||
Lees het volledige nieuwsbericht Bij meetpunt 130006, in  De Donge, heeft waterschap Brabantse Delta een verontrustende ontwikkeling gezien. De kwaliteit van het water zou, volgens Europese afspraken, moeten verbeteren. Die mag niet verslechteren. Maar dat is sinds 2015 in deze rivier wel gebeurd. Marco Beers, specialist waterbeheer bij het waterschap, slaat A4’tjes om met meetgegevens. Cadmium: verslechterd. Nikkel, ook. Net als  stikstof. Op andere meetpunten in de rivier scoorden ‘vis’, ‘fosfor’ en ‘zoutgehalte’ slechter. Als consequentie van zoveel onvoldoendes voor de waterkwaliteit kan het gebeuren dat nieuwe activiteiten – het uitbreiden van een jachthaven, het bouwen van een woonwijk – geen vergunning krijgen. De provincie Noord-Brabant heeft een frisdrankenfabrikant al een vergunning geweigerd om diep grondwater op te pompen. Een vergelijking met de huidige stikstofcrisis is al vaker gemaakt. En de Donge is lang niet het enige water dat in 2021 slechter scoort dan in 2015, zo blijkt uit een analyse van NRC. Hiervoor zijn open data gebruikt van het Informatiehuis Water. Dat is de overheidsinstantie die gegevens over de waterkwaliteit van 745 Nederlandse rivieren, meren, plassen, kanalen verzamelt en rapporteert aan de Europese Commissie. Alle wateren moeten in 2027 in „een goede ecologische toestand” zijn, zo stelt de Kaderrichtlijn Water, een wet die sinds 2000 van kracht is. Als Nederland de doelen niet haalt, kunnen  boetes uit Brussel volgen. Milieuvervuiling en een snelle afname van de biodiversiteit hebben de aandacht voor een gezonde en soortenrijke wereld verhoogd. De Europese Commissie stelt, met instemming van de lidstaten, nieuwe wetten op om natuur beter te beschermen. Dat botst, bijvoorbeeld met economische belangen. De stikstofcrisis, die om een te hoge stikstofneerslag in beschermde natuurgebieden draait, is er een voorbeeld van. Water wordt gezien als een volgend strijdtoneel. Terwijl volgens de Kaderrichtlijn Water de kwaliteit van een water niet achteruit mag gaan, is dat in Nederland bij ruim zestig procent van de wateren wel gebeurd. Zo’n 460 van de 745 wateren scoren in 2021 op één of meerdere criteria slechter dan in 2015, blijkt uit het dataonderzoek van NRC. Zo is in zo’n honderd wateren de beoordeling voor categorieën ‘vis’ en ‘flora’ verslechterd. In veel wateren nam de concentratie van brandvertragers (PBDE’s) toe tot boven de normen. Dat geldt ook voor stikstof en fosfor, die algengroei en troebel water stimuleren. Bovenaan de lijst met verslechteringen staat de watertemperatuur, die niet te hoog mag zijn. In 2015 voldeed nog ruim 90 procent van de wateren aan de temperatuursnormen: in 2021 was dat gedaald naar 77 procent.  De Donge ging op negen criteria achteruit, en scoorde daarmee als een van de slechtste. Marco Beers wijt veel van de achteruitgang aan de droogte in de zomers de afgelopen jaren. „Daardoor is het waterpeil gezakt en de stroming afgenomen of stilgevallen. Vissen die juist stroming nodig hebben, zoals het bermpje en de riviergrondel, krijgen het moeilijk.” Op nogal wat plekken vond Brabantse Delta helemaal geen vis meer. Volgens Beers kan droogte en verlaging van het waterpeil er ook voor zorgen dat de concentratie van ongewenste stoffen toeneemt. Dat kan dan ineens tot een negatief oordeel leiden. „Niet iedere achteruitgang hoeft daadwerkelijk een verslechtering van de waterkwaliteit te betekenen”, zegt Bas van der Wal, onderzoekscoördinator Waterkwaliteit en Ecologie bij het STOWA, het wetenschappelijke instituut van de waterschappen. „Bij achteruitgang is de vraag of dat uiteindelijk leidt tot een slechtere biologische kwaliteit wel van belang.” Volgens het ministerie van Infrastructuur en Waterstaat (I&W) is van „feitelijke achteruitgang nauwelijks sprake”. De verslechtering is te wijten aan meetinconsistenties, veranderende normen en „calamiteiten en extreme weersomstandigheden”. Het ministerie denkt niet dat de kans op boetes uit Brussel toegenomen is.  Voor de waterschappen is de achteruitgang niet alleen maar een papieren werkelijkheid. „De achteruitgang zien wij helaas ook. De druk op het watersysteem is alleen maar toegenomen”, zegt Sander Mager, bestuurslid bij de Unie van Waterschappen en het waterschap Amstel, Gooi en Vecht. Van der Wal van het STOWA. „We willen alles overal: én economische vooruitgang én landbouw én schoon water. En dat kan gewoon niet. Daar komen we steeds meer achter.” Met nog vijf jaar te gaan,  is het behalen van de normen voor een goede waterkwaliteit nog ver weg. En dan hebben alle EU-lidstaten, ook Nederland, al twee keer uitstel aangevraagd, en gekregen, voor een periode van elk zes jaar. Oorspronkelijk lag de deadline in 2015. In 2021, volgens de meeste recent beschikbare meetgegevens die in april beschikbaar kwamen, voldeed nog geen enkel water aan alle normen. Terwijl dat voor het bereiken van „een goede ecologische toestand” wel moet: de laagste score op tientallen ijkpunten voor chemische en ecologische waterkwaliteit telt voor Brussel. Eén onvoldoende en het hele water haalt de norm niet.  Waterbeheerders zelf voorzien amper verbetering. Voor minder dan 5 procent van de wateren verwachten ze dat het behalen van de vereiste ecologische toestand in 2027 redelijk tot vrijwel zeker is, zo blijkt uit hun eigen prognoses. Vooral over de chemische waterkwaliteit zijn grote zorgen, over concentraties van zware metalen als kobalt, kwik en arseen. Ook diverse bestrijdingsmiddelen zorgen momenteel voor normoverschrijdingen. Waterbeheerders verwachten dat ze dat ook in 2027 nog zullen doen. Een van de meeste sombere waterschappen is het Hoogheemraadschap Hollands Noorderkwartier, dat alle wateren boven het Noordzeekanaal beheert, inclusief die op waddeneiland Texel. Net als andere waterschappen is Noorderkwartier onzeker of de concentraties van een groot aantal chemische stoffen op orde zullen zijn. Ook is de „nutriëntenbelasting” in het gebied te hoog – er zitten te veel voedingsstoffen (fosfor en stikstof) in de wateren. Dat komt vooral door bemesting. Zeker de helft van de voedingsstoffen in de wateren is afkomstig van de landbouw en rioolwaterzuiveringen, blijkt uit onderzoek van het heemraadschap.  Somber? Eerder realistisch, zeggen waterkwaliteitsexpert Jan Willem Huizinga en heemraad Siem Jan Schenk tijdens een wandeling langs de oevers van de Poel, een plas in de buurt van het plaatsje Wormer.    Huizinga en Schenk vertellen wat het hoogheemraadschap de afgelopen jaren heeft gedaan om de waterkwaliteit te verbeteren. „We losten sinds 2009 75 visknelpunten op”, somt Huizinga op. Het hoogheemraadschap baggerde watergangen leeg, legde honderden kilometers natuurvriendelijke oever aan en vergroende het onderhoud van de wateren en oevers – niet langer worden ze helemaal kaal gemaaid. Via een „Landbouwportaal” wordt samengewerkt met de landbouw in Noord-Holland. Agrariërs legden, gesubsidieerd door onder andere de waterschappen, natuurvriendelijke akkerranden aan – stroken niet beplante landbouwgrond die moeten voorkomen dat bestrijdingsmiddelen direct in de sloten komen.  Zo ook in de Donge in Brabant. Beers laat, verder stroomopwaarts, een meanderend beekje zien. Hiermee staan het boven- en benedenstroomse deel van de rivier, die sinds 1985 van elkaar waren gescheiden, weer met elkaar in verbinding. Een libelle scheert over het water, een school visjes zwemt tegen de stroming in, schaatsenrijders schieten weg. Ook hier zijn de afgelopen jaren vispassages aangelegd, zegt hij, en natuurvriendelijke oevers. Dat soort maatregelen heeft effect gehad, blijkt uit de cijfers. De doelstelling voor vissen, algen en ander waterleven, de zuurgraad en de helderheid van het water zijn dichterbij gekomen. De viskwaliteit, bijvoorbeeld, is in 2021 in ongeveer de helft van de Nederlandse wateren op orde. In 2027 zal naar verwachting driekwart van de wateren aan de norm voor viskwaliteit kunnen voldoen. Ook bij de concentratie van stikstof is er progressie. 40 procent van de wateren bevatte in 2021 nog te veel stikstof. Tegen 2027 zal nog zo’n 25 procent van de wateren niet voldoen, denken de waterbeheerders. Maar of de doelen ook voor alle chemische stoffen gehaald zullen worden, is uiterst onzeker. Alleen gaan de waterschappen het in ieder geval niet redden. Marco Beers, van waterschap Brabantse Delta: „Wij kunnen alleen ín en vlak aan het water maatregelen nemen.” Huizinga van Hollands-Noorderkwartier: „We hebben een groot deel van onze kaarten inmiddels wel uitgespeeld.” Hoogheemraad Schenk: „Het laaghangend fruit is geplukt. Het wordt ingewikkelder om vooruitgang te boeken.” „Al die maatregelen hebben niet genoeg verschil gemaakt. Pas nu roeren waterbeheerders meer de trom en zeggen ze dat ook andere partijen maatregelen moeten nemen”, zegt Van der Wal van het STOWA. „En dat er keuzes moeten worden gemaakt voor het landelijke gebied.” Hoogleraar ecologie en expert chemische waterkwaliteit Annemarie van Wezel (Universiteit van Amsterdam) zegt: „Er is te weinig aandacht geweest voor de échte oorzaken: het reduceren van de uitstoot van verontreinigende stoffen. Er zijn veel parallellen te zien met de stikstofcrisis: de moeilijke maatregelen zijn niet genomen.”  De bron van de problemen, zegt bestuurder Mager, ligt „vaak buiten het water, bij de industrie, bij de landbouw, bij recreërende mensen”. De aanpak van de waterkwaliteit moet volgens hem veel breder. Het gaat om gemeentelijk en provinciaal beleid (die sturen de omgevingsdiensten aan), om het toelatingsbeleid voor nieuwe stoffen, om het gedrag van mensen. „Als andere partijen zich niet bewust worden van hun verantwoordelijkheid, gaat het ons niet lukken.”  Om het probleem bij de bron aan te pakken zijn de waterschappen afhankelijk van de medewerking van bedrijven, boeren, ministeries, gemeenten en provincies.  Gebrekkige samenwerking tussen deze partijen is momenteel de belangrijkste belemmering om de waterkwaliteit voldoende te verbeteren, menen experts als Mager en het Planbureau voor de Leefomgeving. Tegengestelde belangen spelen ook een rol: het ministerie van Landbouw probeert in Brussel de uitzondering voor Nederland verlengd te krijgen om extra veel mest op het land te mogen uitrijden (de zogeheten derogatie), terwijl bemesting ook de wateren belast met stikstof.  De samenwerking en de afhankelijkheid van landelijk beleid verklaart wellicht waarom in de meeste wateren de normen voor de chemische stoffen in 2021 niet behaald zijn én waarom de verwachtingen voor 2027 somber zijn. In zo’n driekwart van de wateren denken de waterschappen dat bepaalde chemische stoffen niet op tijd te verwijderen zijn.  Wat meespeelt is dat sommige stoffen lastig uit de wateren te filteren zijn, als ze er eenmaal inzitten, zegt hoogleraar Van Wezel. De chemische doelen worden vooral niet gehaald door de probleemstoffen „van gisteren”. zegt ze. „Zoals sommige brandvertragers, die inmiddels niet meer gebruikt mogen worden, maar die nog wel in de sedimenten zitten en vervolgens uitspoelen naar de wateren.”  Het meer De Poel en veenweidepark De Trickel, bij Wormer. Foto Simon Lenskens
 Met de deadline van 2027 in zicht, is ook nog een andere route mogelijk: Brussel overtuigen de normen „technisch”  aan te passen. Zo’n verzoek moet wel goed onderbouwd zijn, ervaarde het Hoogheemraadschap Hollands-Noorderkwartier. Naast de huidige uitstoot van voedingsstoffen heeft het Noorderkwartier óók te maken met verzoeting van de voormalige zeebodem waardoor veen afbreekt en stikstof en fosfor in het water komen. „Helder water is wat je wil: dan krijg je zoninstraling en krijgen waterplanten de kans om zich te ontwikkelen”, legt waterkwaliteitsexpert Huizinga van het hoogheemraadschap uit aan de oevers van de Poel bij Wormer. Hij wijst naar het ondoorzichtige, bruinkleurige water. „Maar bij te hoge concentraties voedingsstoffen wordt het water troebel. En troebel water kent weer een beperkt aantal dier- en plantensoorten, vaak algen of kroos.”  Het probleem is de „veenprut” in de Poel, zegt Huizinga. Dat stoot zoveel fosfor en stikstof uit dat het omslagpunt van troebel naar helder water niet gehaald kán worden – wat er ook aan de huidige bemesting gedaan wordt. „De prut is eigenlijk verkruimeld veen. Als je hier langs de oevers in het water gaat staan, dan zak je helemaal weg in de slappe derrie. Het drilt gewoon, alsof je op water loopt.” De prut laat zich ook niet verwijderen. Jaren geleden liet het hoogheemraadschap de Poel uitbaggeren, een operatie van zo’n tien miljoen euro. Maar het had geen effect. „Dat was leergeld”, zegt Huizinga.  „Aan gebieden zoals deze valt eigenlijk geen eer te behalen,” zegt Huizinga. Op basis van duur onderzoek van het hoogheemraadschap zag Brussel dat ook in, en verlaagde de doelen voor dit soort wateren.  Enkele wateren kunnen op langere termijn, richting 2050, nog helder worden, denkt hoogheemraad Schenk: „Het is een beetje als die spreuk van Willy Wortel: het onmogelijk doen we direct, wonderen duren iets langer.” De normen voor chemische stoffen liggen wel vast, maar ook daar is een ontsnappingsmogelijkheid, als waterschappen aan kunnen tonen dat de vereiste maatregelen te kostbaar of schadelijk zijn. „De normen voor de kaderrichtlijn zijn niet in beton gegoten”, zegt Schenk. „Je kan die discussie wel met Brussel aan gaan, mits het verhaal goed onderbouwd is. Dan moet je dus wel met water voor de dokter komen.”  Ook De Poel kende achteruitgang. Vergeleken met 2015 zijn de scores voor viskwaliteit, waterflora en temperatuur achteruitgegaan. Net als het ministerie van I&W vindt Huizinga niet dat er reden is voor zorgen: „De toevalligheid van de metingen – wat voor jaar heb je, hoe nat is het geweest, hoe droog is het – is bepalender dan dat er allerlei ontwikkelingen zijn waardoor de waterkwaliteit achteruit holt. Daar zijn wij scherp op.” Ook de normen wijzigen nog wel eens. „Laat ik het anders framen: twintig jaar geleden kon je niet in de grachten zwemmen, nu zijn er city swims. Als er nieuwe ontwikkelingen zijn – ik ben bijvoorbeeld bezig met de datacentra die in onze regio komen – zorgen wij er voor dat het geen negatieve impact heeft op de waterkwaliteit.” De meeste waterkwaliteitsdoelen zijn in 2027 nog haalbaar, stelt het ministerie van Infrastructuur en Waterstaat in een reactie, maar vereisen wel „een stevige inspanning van alle partijen”. Vooral voor de landbouw en verdere opschoning van rioolwaterzuiveringen bestaan nog „belangrijke opgaven”. Toch zal „niet iedere parameter” voldoende scoren, erkent het ministerie. Maar daarvoor bestaat „een uitzonderingsmogelijkheid” voor „naijleffecten”. Na een ingreep heeft het dieren- en plantenleven in een water tijd nodig om te herstellen of terug te keren. Mits alle maatregelen voor 2027 genomen zijn, mogen de doelen later bereikt worden.  Je ziet het aandeel van de wateren met een negatieve oordeel (alles minder dan goed) in 2021.   Chemische  normen worden relatief veel overschreden in 2021. Hier hebben we de negatieve scores in 2021 afgezet tegen de verwachtingen dat in 2027 de doelen wél behaald worden. Waar zit het grootste gat? De  biologische  en  fysisch-chemische  doelen zijn haalbaarder: de verwachtingen zijn zekerder én de huidige oordelen beter. Of in 2027 alle  chemische  doelen behaald kunnen worden, is hoogst onzeker. De huidige oordelen zijn bijna allemaal onvoldoende en het is onduidelijk of dat gaat verbeteren. Door alle onzekerheden zal naar verwachting minder dan 5 procent van de wateren in 2027 aan alle normen voldoen. Een zorgwekkendere trend is de stijgende watertemperatuur, ook een gevolg van de droogte van de afgelopen jaren. Juist op dat punt zagen de Nederlandse wateren de meeste achteruitgang, blijkt uit de cijfers.  In het Waterschap Hollandse Delta, dat grote delen van de wateren in Zuid-Holland beheert, steeg de watertemperatuur tussen 1985 en 2020 met gemiddeld twee graden. Ecoloog Leo Apon schrok van de onderzoeksresultaten. „Het water wordt door de hogere temperatuur kwetsbaarder: het kan minder zuurstof vasthouden en is gevoeliger voor algengroei. Het betekent ook dat de concentraties stikstof en fosfor eigenlijk nog verder omlaag moeten om dezelfde biologie of ecologie in stand te houden”, legt hij uit. „De stagnatie van de verbetering van de waterkwaliteit – of verslechtering, daar kan je dus over discussiëren – zou hier wel eens mee te maken kunnen hebben. De opwarming van het water kan nog wel eens flink roet in het eten gaan gooien.”  Door klimaatverandering zal de zomerse droogte in Nederland, en in zuidelijke EU-landen, naar verwachting toenemen. De vraag is of Brussel dat als reden accepteert om doelen te  verlagen, of uitte stellen. Volgens Frank van Gaalen, onderzoeker water en ruimte bij het PBL, mag een doel alleen verlaagd worden als het halen ervan aantoonbaar onmogelijk, of disproportioneel kostbaar is. Uitstel kan worden aangevraagd als er ‘natuurlijke omstandigheden’ spelen die het halen van een doel in 2027 onmogelijk maken. Het is de vraag of je de toenemende droogte zo kunt betitelen, zegt Van Gaalen. „Maar los daarvan, moeten sowieso in 2027 alle maatregelen zijn genomen waarmee op termijn het doel wel kan worden gehaald.” Volgens Van Gaalen kan dat voor veel wateren die door droogte slechter scoren, maar één ding betekenen: „Er zijn snel extra maatregelen nodig.” 



||https://www.nrc.nl//nieuws/2022/07/24/na-de-stikstofcrisis-volgt-straks-ook-de-waterkwaliteitcrisis-a4137254
2022-07-24||Column | Wiens schuld is het dat Nederland uit het EK ligt?||Nederland ligt uit het EK en wiens schuld is dat? Van de KNVB. Daar dachten ze dat ze bij het vrouwenelftal als bondscoach wel een praatgrage padvinder konden neerzetten. Oftewel: de kandidaat die het meest leek op de leden van de aanstellingscommissie. Het is bekend dat aanstellingscommissies dat vaak doen: de kandidaat kiezen die het meest op haar leden lijkt. Zo kregen de Leeuwinnen van de mogelijke gegadigden de witte heteroman van middelbare leeftijd met een bovenmodaal inkomen en een korte naam toegewezen: Mark. Zonder trainersdiploma of internationale ervaring was Mark Parsons niet de man met de beste kwalificaties voor de baan, maar hij had wel de beste kaartjes voor de balkons waar directiefuncties aan komen waaien.   Hij bleek een coach die, lekte het uit de ploeg, te veel ouwehoerde en die, bleek uit het EK, Daphne van Domselaar, een van de beste speelsters die we kennelijk hebben, niet in de basis zette. Als het noodlot Sari van Veenendaal niet bij de schouder had gegrepen, had Nederland nog steeds niet geweten dat het een Van Domselaar had. Aanvoerder Sari’s laatste daad bij dit EK was met haar blessure blootleggen dat de padvinder geen idee had van wat er op de bank zat. Tijdens de voorbeschouwing op de kwartfinale vergeleek Rivkah op het Veld voetbal met de liefde, ze zei:  „2017 voelde voor mij als een eerste verliefdheid… daarna is het meer een serieuze relatie, een huwelijk, geworden.”  Een andere relatie die tijdens dit EK volwassener werd, was die tussen dit voetbal en het protest. Na de Tour de France en de Formule 1, had nu ook het voetbal voor vrouwen een activist op het veld, al was het wel een slechte. Tijdens de kwartfinale Engeland-Spanje kwam een jongen het veld op in een shirt waar Just stop Oil op gekalkt stond, hij wilde zich aan de doelpaal vastlijmen, maar hij had de dop op de tube nog niet gevonden toen hij afgevoerd werd, dit in een Londen waar de in de hittegolf ontstane branden nog smeulden. Het deed me verwachten dat als steden straks in brand staan tijdens voetbalevenementen, de brandweerwagens in de richting van de stadions zullen spuiten, opdat wedstrijden worden uitgespeeld. Al staat de wereld in brand, het door oliegeld doordrenkte voetbal zal doorgaan, dus terug naar het veld waar Rivkah voetbal met de liefde vergeleek.  Voor de oude garde was het routine, die had alles al gezien, zei ze, de jonkies brachten de verwondering en nieuwe energie. Het was bijna of ze pleitte voor een minnaar, een die dan hoop ik een minnares zal zijn. Wie de vergelijking met de liefde en de Leeuwinnen naar de dug-out doortrekt, kan stellen dat het huwelijk met Mark, dat er altijd een van het gearrangeerde soort leek, voorbij is. Nu moeten de Leeuwinnen de padvinder alleen nog zien te dumpen en de KNVB laten weten dat ze zich niet meer laten uithuwelijken. Desnoods lijmen ze zich aan de doelpalen vast. Misschien dat ze dan Vera Pauw kunnen krijgen. Anders wordt het tinderen.||https://www.nrc.nl//nieuws/2022/07/24/leeuwinnen-en-de-liefde-a4137239
2022-07-24||‘Excuses van paus om  inheemse kostscholen bieden kans op vergeving’||De excuses van paus Franciscus aan leden van de oorspronkelijke bevolking van Canada vormen een belangrijke  stap voor hun herstel, na wat hen  is overkomen in de  inheemse kostscholen. Velen van hen werden daar als kind   gedwongen ondergebracht om  te assimileren aan de witte maatschappij. Dat zegt Wilton Littlechild, een prominente inheemse leider van de Cree-bevolking in Maskwacis, in de  provincie Alberta. Daar zal de paus deze maandag excuses  uitspreken voor de rol van de katholieke kerk bij die voormalige ‘Indian Residential Schools’ – een gebaar waar leden van de oorspronkelijke bevolking van Canada jarenlang op hebben aangedrongen. „Het is voor overlevenden van de kostscholen  een kans om te vergeven”, zegt Littlechild, een voormalig opperhoofd van de regio, die een cruciale rol speelde bij de komst van de paus naar Canada. De 78-jarige jurist zat zelf als kind jarenlang op de plaatselijke inheemse kostschool en onderging daar misbruik. „Ik denk dat de excuses een springplank kunnen zijn voor verzoening.”  Wilton Littlechild (1944)  is een autoriteit op het gebied van de omstreden Canadese ‘Indian Residential Schools’. Hij was een van de drie leden van een waarheids- en verzoeningscommissie die diepgravend  onderzoek deed naar de internaten en hun schadelijke gevolgen. Zevenduizend oud-leerlingen legden bij dat jarenlange proces verklaringen af over hun ervaringen. In het eindrapport van de commissie, dat in 2015 verscheen, werd het kostscholenbeleid omschreven als een ‘culturele genocide’. Een van de 94 aanbevelingen in het rapport was dat de paus op Canadese bodem excuses zou uitspreken voor de rol van de kerk. Tussen 1850 en het einde van de vorige eeuw werden in Canada in totaal ongeveer 150.000 inheemse kinderen gedwongen ondergebracht op meer dan 130 inheemse kostscholen, verspreid over het hele land. Doel was hun inheemse identiteit uit te vlakken. Ze werden er lichamelijk, geestelijk en veelal seksueel misbruikt. Zeker vierduizend kinderen kwamen bij de instellingen om het leven, als gevolg van onder meer ziektes en ondervoeding.   Het beleid heeft grote schade aangericht bij inheemse gemeenschappen, met aanhoudende sociale problemen tot gevolg. De katholieke kerk, die zo’n 60 procent van de kostscholen runde, had anders dan de Canadese regering en andere kerken die betrokken waren bij het beleid, tot dit jaar nog geen excuses aangeboden voor haar rol. De druk om dat toch te doen liep vorig jaar op na de ontdekking van ongemarkeerde kindergraven bij voormalige kostscholen – in totaal zijn er met behulp van grondradar  menselijke resten van meer dan 1.800 personen  gevonden. Paus Franciscus zegde dit voorjaar toe om excuses te maken, na een bezoek van  vertegenwoordigers van inheemse bevolkingsgroepen aan het Vaticaan. Littlechild was daar bij  – en zal de paus maandag introduceren. NRC sprak met hem in Maskwacis. Waarom is het van belang dat de paus excuses uitspreekt op Canadese bodem? Veel overlevenden zeiden: ik wil dat hij het tegen mij zegt. Ik denk dat het beeld van zijn aanwezigheid hier en overlevenden die persoonlijk excuses van hem horen, belangrijk is voor hun pad naar genezing. Ook al is het jammer dat het zo lang heeft geduurd, want veel oud-leerlingen zijn inmiddels overleden. Wat waren de gevolgen van de kostscholen op de inheemse bevolking? Het beleid om ‘de indiaan in het kind te doden’ vormde een aanval op onze talen, onze culturen, onze families en onze gemeenschappen. De gevolgen van het feit dat je werd weggehaald bij je ouders en langdurig in deze instellingen werd ondergebracht duren nog steeds voort. De onverwerkte trauma’s houden aan, van generatie op generatie. Wat zijn uw eigen ervaringen? Ik zat  elf jaar op de Ermineskin Indian Residential School en drie jaar op een andere kostschool. Ik heb daar  lichamelijk, psychologisch, emotioneel en seksueel misbruik ervaren. Op de eerste schooldag werd je naam vervangen door een nummer. Ik was nummer 65. Dat heeft gevolgen voor je psychische gezondheid. Ik ben niet grootgebracht met mijn broers en zussen. We waren met zijn twaalven. Ik ken hen van naam, maar niet als broers en zussen van geest.  Op de eerste schooldag werd je naam vervangen door een nummer. Ik was nummer 65. Dat heeft gevolgen voor je psychische gezondheid Wilton Littlechild oud-leerling inheemse kostschool Als lid van de waarheids- en verzoeningscommissie hield u zich intensief bezig met de kostscholen. Hoe was dat? Mentaal en  lichamelijk was het uitputtend. Oud-leerlingen vertelden mij mijn eigen verhaal. Dan vertrokken ze en ik moest het verhaal nog duizenden keren horen. Na de eerste twee jaar kreeg ik ‘compassiemoeheid’. Ik vroeg me af: hoeveel waarheid moet ik horen? Ik heb  therapie gehad. Maar ik ben nu dankbaar dat ik het heb gedaan, want het stelde me in staat om aan mijn eigen genezing te beginnen. Wat kan met de excuses van de paus worden bereikt? Het is van belang voor  het herstel van de trauma’s die we als kinderen hebben doorgemaakt. Maar om van waarheid naar verzoening te gaan is een grote sprong. Degenen die zelf hard hebben gewerkt, hebben vooruitgang geboekt bij hun genezing. Maar er moet nog een hoop werk worden verricht door degenen die nog erg boos zijn over wat er met hen als kind is gebeurd. Wat betekenen de excuses voor de banden van inheemse mensen met de katholieke kerk? Velen hebben de kerk verlaten. Sommigen keren misschien terug. Belangrijk  is dat de katholieke kerk begint onze manier van geloven  te accepteren. Vroeger deden ze denigrerend over  ons, noemden ze ons duivelsaanbidders. Op sommige plaatsen staan ze nu meer open voor spiritualiteit, in tegenstelling tot godsdienst. Wij hebben onze eigen manieren om de schepper te  aanbidden. Sommige mensen gaan naar onze traditionele ceremonies, zoals de zonnedans, die lange tijd verboden waren. Ik denk dat er onder paus Franciscus meer bereidheid is om ruimte te bieden voor spiritualiteit. ||https://www.nrc.nl//nieuws/2022/07/24/excuses-paus-zijn-kans-op-vergeving-a4137238
2022-07-24||Het verlangen naar wat je al kent, dat is het sterkst||Is het vliegschaamte waarom ik gewoon hier blijf de zomer? Het is misschien raar als je er nog steeds geen last van hebt, maar het is ook raar dat dát nu per se de schaamte moet zijn waar je last van hebt. Je kunt je wel blijven schamen. Alles wat we doen, van Netflix kijken tot yoghurt eten, is belastend voor de planeet. We zijn gewoon zelf de belasting. Maar we wijzen naar de koeien met hun methaanscheten en lezen elkaar de les. Er zit zó weinig schot in de maatregelen dat ik mezelf wel eens belachelijk vind met mijn gescheiden afval en mijn ‘vliegschaamte’ – als ik die heb.  Ik kan niet geloven dat we de ramp gaan stoppen. Het antwoord kan alleen niet zijn dat je je dan maar nergens iets van aan moet trekken, want dan heb je het al opgegeven. Hoe dan ook al jaren niet meer gevlogen. En dus niet naar Griekenland geweest. Een buurtgenoot zei laatst uitdagend: „Waarom moet ik ergens anders naartoe? Vertel me eens wat ik daar moet doen?” „Wij gaan ook nergens heen”, hoorde ik mezelf ijverig verklaren, „het is hier heerlijk!” En dat is ook zo, meestal. Maar dat stomme deugdzame gezicht dat ik trok terwijl ik mezelf als een zeer tevreden mens presenteerde, precies zoals het hoort, hm.  In de coronatijd wist iedereen ineens Pascal te citeren, dat de grootste narigheid ervan komt dat de mensen niet gewoon rustig op een stoel kunnen blijven zitten. Het werd meestal geschreven met een air van ‘ik kan wél rustig op een stoel blijven zitten’.  Ik vind het saai om alle dagen rustig op een stoel te zitten, ik wil over de markt lopen, naar een museum gaan, ergens heen wandelen en een kroket eten. En ik mis Griekenland. Wat heb ik daar dan te zoeken? Het is hier toch ook fijn? Maar de geur van de marmeren trottoirs in Athene of het geluid van de zee tussen rotsen. De stilte van het middaguur op een eilandkade; vanaf een rots de koele onderwaterwereld in duiken; gebakken visjes eten aan zee.  Wat is dat toch, dat de zintuigen zich maar zo moeilijk tevreden laten stellen met de herinnering en steeds alles opnieuw willen beleven?  Laatst probeerde ik te bedenken waar ik nog heen zou gaan als ik per se ergens heen zou willen waar ik nooit geweest was. Natuurlijk kun je dan wel iets verzinnen: nu eindelijk eens de piramiden en de koningsgraven van Egypte bezoeken, of New York. Maar eigenlijk zijn dat geen diepe verlangens, juist omdat ik er nog nooit ben geweest.  Wat je wilt, is dezelfde ervaring hebben als die je je herinnert en tegelijkertijd moet de sensatie als nieuw zijn. Dat waar ik naar verlang is vergelijkbaar met het soort dingen waar het thuis ook om gaat: de geur van de ochtend als je buiten komt, het geluid dat sandalen maken op de stoeptegels, zonlicht door het kamerraam. Het is niet zo dat de ervaring op een bepaalde plek opgeslagen ligt, het is wel zo dat ze je alleen dáár kan toevallen. Maar verlang ik  nu werkelijk, als ik hier in de spikkelschaduw van bomen loop of de jasmijn ruik, dat het de schaduw en de geur in Griekenland zouden zijn? Nee, dat niet. Dus spreek ik mezelf toe: het is beter om niet te veel herinneringen op te halen, dan kunnen ze zomaar in verlangens gaan veranderen.   Buiten ligt de tuin te zinderen in de zon. Oh, de sensatie van een glas met parelende drupjes aan de buitenkant – die is wel bereikbaar. ||https://www.nrc.nl//nieuws/2022/07/24/het-verlangen-naar-wat-je-al-kent-dat-is-het-sterkst-a4137237
2022-07-24||Lorena Wiebes pakt gele trui in Tour de France Femmes na eerste etappe||De Nederlandse wielrenner Lorena Wiebes heeft zondag de eerste etappe van de Tour de France Femmes gewonnen. Ze was de snelste bij de sprint op de Champs-Élysées in Parijs en heeft daarmee de gele trui veroverd.  De eerste etappe begon bij de Eiffeltoren en werd gevolgd door de voor mannen bekende rondjes over de Champs-Élysées, langs de Arc de Triomphe. Wiebes, die rijdt voor Team DSM, werd van tevoren al getipt als favoriet. Ze versloeg tijdens de sprint landgenoot Marianne Vos. De Belgische Lotte Kopecky werd derde.  De tweede etappe maandag is ook een vlakke rit: dan wordt er gekoerst van Meaux naar Provins. De Tour de France voor vrouwen eindigt volgende week zondag met een zware bergrit in de Vogezen. Het is voor het eerst sinds 2009 dat er in Frankrijk een koers voor vrouwen wordt verreden. ||https://www.nrc.nl//nieuws/2022/07/24/lorena-wiebes-pakt-gele-trui-in-tour-de-france-femmes-na-eerste-etappe-a4137234
2022-07-24||Het tempo zit er goed in op zomeravondconcert vol vrolijkheid||Belgian National Orchestra o.l.v. Antony Hermus: Romeo en Julia, fantasie-ouverture in b van Tsjaikovski, pianoconcert nr. 2 in A van Liszt, ‘Italiaanse’ symfonie nr. 4 in A van Mendelssohn. Alexandre Kantorow piano.  Gehoord:  23/7 Concertgebouw Amsterdam  Waar gaat Shakespeare’s Romeo en Julia over? Onmogelijke liefde? Of over een bode die wegens oponthoud nét te laat arriveert met een belangrijk bericht? Dat laatste zal de interpretatie zijn van Antony Hermus’, getuige zijn uitvoering van Tsjaikovski’s Romeo en Julia-ouverture in het Concertgebouw. ‘Elke noot precies op tijd’, leek het devies van de dirigent die vanaf september chef wordt van het Belgian National Orchestra. Hij glom van gretigheid en hield zijn musici strak in het gareel. Bijna elke maat werd volledig uitgeslagen. Niet heel ontspannen, maar het voordeel is dat het klinkt als een klok. Het tempo zat er bovendien goed in, en het geheel kreeg er een nerveuze, huiveringwekkende kwaliteit van.  Tijdens het changement legde Hermus aan het publiek uit dat het tweede pianoconcert van Liszt draait om thematische transformatie: het thema trekt steeds een andere jas aan. „En dat is eigenlijk heel mooi.”   Enter Alexandre Kantorow, de 25-jarige Fransman die Liszt speelde met een ontwapenende kalmte en ernst. Geen spoor van aanstellerij of uitsloverij, waardoor het ook voor mensen die minder van Liszt houden een prachtige kans was te genieten van zijn virtuoze en toch subtiele spel. De Italiaanse symfonie van Mendelssohn werd vervolgens gespeeld met een zelfde gedecideerdheid als Tsjaikovski, en dat paste die muziek met z’n frisse karakter prima. Op de wandeling door het muzieklandschap werd niet stilgestaan om elk bloemetje in het veld uitgebreid te bewonderen: onder het hele stuk zat een hel-de-re puls. Je kan bij een zomeravondconcert denken aan lome, zwoele zindering, of aan de brandende bal energie die de zomerzon toch ook is. Het Belgian National Orchestra verklankte dat laatste, vol aanstekelijke vrolijkheid.   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/24/het-tempo-zit-er-goed-in-op-zomeravondconcert-vol-vrolijkheid-a4137236
2022-07-24||Rinus Ferdinandusse leidde Vrij Nederland in hoogtijdagen, toen het blad geen leiding accepteerde||Ook al was hij ruim een kwarteeuw hoofdredacteur, bij Vrij Nederland was Rinus Ferdinandusse nooit de baas. In de jaren dat hij het vroegere verzetsblad aanstuurde, was er op de redactie geen sprake van hiërarchie. Redacteuren bepaalden zelf waarover ze schreven, en het was aan Ferdinandusse – die zaterdag op 90-jarige leeftijd overleed – om dat proces zo goed mogelijk te organiseren. „De redactievergadering was vooral bedoeld om iedereen de gelegenheid te bieden mee te delen wat hij ging doen”, blikte Ferdinandusse jaren later in Vrij Nederland terug, in één van de weinige interviews die hij gaf. „De één riep: ‘Zullen we een stuk maken over…’ waarop de ander zei: ‘Fantastisch, dat doen we’. Zo ging het. Meer was het niet.”  De stem van de hoofdredacteur was in zulke discussies gelijk aan die van elk ander, misschien zelfs wel ondergeschikt. Wat Ferdinandusse dan deed? Organiseren, stimuleren. Als politiek redacteur Joop van Tijn besloot waarover hij ging schrijven, dan zorgde Ferdinandusse „dat er op het afgesproken tijdstip een fotograaf verscheen. Ik zei hooguit: Jongens, we moeten weer wat onderwerpen voor [de legendarische interviewster] Bibeb bedenken.”  Ferdinandusse voelde zich geen journalist. Hij werd geboren in Goes en verhuisde naar Den Haag toen zijn vader op het ministerie van Landbouw ging werken. Thuis ontvingen ze  Elsevier, waar Ferdinandusse veel in las. Hij droomde  van „cursiefjes” schrijven, zoals Godfried Bomans of Simon Carmiggelt. „Ik was een klein humoristje”, zei hij in VN. „De journalistiek zei me niks.” Tijdens een studie aan de christelijke hbs begon Ferdinandusse met schrijven. Hij richtte het Haags Studentencabaret op, waarvoor hij teksten bedacht en regisseerde. Zijn sollicitatie voor Vrij Nederland in 1959 berustte volgens hem op een misverstand: Ferdinandusse hoorde dat het weekblad iemand zocht om stukjes uit buitenlandse kranten te knippen, hoofdredacteur Mathieu Smedts dacht dat hij wilde schrijven en benoemde hem als redacteur. Ferdinandusse had wel een redacteurschap bij studentenblad Propria Cures achter de rug. In de 36-jarige loopbaan die volgde schreef Ferdinandusse vele honderden stukken voor Vrij Nederland, waaronder meerdere rubrieken. Toch zag hij zichzelf nooit als „groot verslaggever”, zei hij later in gesprek met het weekblad. „Ik ging er niet vaak op uit.” Het meest hield hij van „thrillers schrijven en komische stukjes”. Zijn persoonlijke interesses lagen eigenlijk naast het blad, zei Ferinandusse. Zoals bij het maken van Zo is het toevallig ook nog eens een keer, een van de eerste satirische programma’s op de Nederlandse televisie. Of bij de 24 romans die op zijn naam staan, het merendeel thrillers.  Vrij Nederland is in de jaren dat Ferdinandusse er begint nog een kleine publicatie, maar de basis voor het latere succes wordt juist in die periode gelegd. Hoofdredacteur Smedts neemt een groep redacteuren aan die in de decennia erna zullen uitgroeien tot gezaghebbende journalisten, zoals Renate Rubinstein, Jan Eijkelboom, Igor Cornelissen en Joop van Tijn. Als Smedts in 1969 afzwaait, wordt Ferdinandusse zijn opvolger.  Ferdinandusse toonde zich een „drijvende kracht” achter het succes van Vrij Nederland, schreef Joop van Tijn toen de hoofdredacteur in 1996 met pensioen ging. „Drijvende kracht veronderstelt een drijver, een leider, een dictator misschien wel. Dat is hij juist nooit geweest.” Ferdinandusse was eerder het soort leider die vragen stelde. Meningen voorlegde. Een knipsel deelde als hij daar een verhaal in zag. De kracht van Vrij Nederland was dat het blad in die jaren iets héél anders deed dan de kranten in die tijd, zegt NRC-redacteur Jannetje Koelewijn, die haar loopbaan onder Ferdinandusse bij de publicatie begon. Vrij Nederland maakte grote, goeduitgezochte reportages. Gedurfde interviews. Dat kon omdat de redacteuren - stuk voor stuk „enorme persoonlijkheden” – de vrijheid namen om te maken wat ze wilden. En omdat Ferdinandusse hen daarin niet afremde.  Tijdens zijn hoofdredacteurschap groeide Vrij Nederland uit tot een invloedrijke publicatie, een links blad dat in de voorhoede liep bij de culturele omslag die Nederland vanaf eind jaren zestig doormaakte. Op de piek, eind jaren zeventig, had VN meer dan 120.000 abonnees.  Aan dat succes kwam medio jaren tachtig een eind. „Toen ik in 1984 werd aangenomen, zei Rinus al: onze groei en bloei is voorbij”, herinnert Koelewijn zich. Het is rond die periode dat Van Tijn, de latere opvolger van Ferdinandusse, zich nadrukkelijker met de aansturing ging bemoeien. „Hij  ging kritiek leveren. Dat werd niet geaccepteerd.” Het was voor het eerst dat op de redactie écht leiding werd gegeven, zei Ferdinandusse later. En dat leidde tot conflicten. „Voordien riepen ze steeds: ‘Rinus, geef nou godverdomme ’ns leiding.’ En toen die leiding er werkelijk kwam ging het mis.” Een gevolg van het eigen succes, zouden beide hoofdredacteuren daarover later zeggen. De redactie was zo groot geworden, dat er eilandjes konden ontstaan. Die donkere periode weerhield Ferdinandusse er niet van om nog meer dan tien jaar aan te blijven als hoofdredacteur, in de laatste jaren samen met Van Tijn. En toen hij op 65-jarige leeftijd met pensioen móést, bleef hij bij Vrij Nederland betrokken, onder meer bij de jaarlijkse Detective & Thrillergids. Omdat, in de woorden van wijlen Joop van Tijn, „beslissen misschien wel een grote kracht van hem had kunnen zijn, maar nooit een grote liefde zou zijn geworden.”||https://www.nrc.nl//nieuws/2022/07/24/rinus-ferdinandusse-leidde-vrij-nederland-hoogtijdagen-toen-het-blad-geen-leiding-accepteerde-a4137235
2022-07-24||Een taal als Zweeds of Spaans is snel te begrijpen. Maar pas op voor valse vrienden||Zweeds hoeft niet moeilijk te zijn: „Mark Rutte är en nederländsk politiker för det liberala Folkpartiet för Frihet och Demokrati (VVD) och Nederländernas premiärminister sedan 14 oktober 2010.”  Als je een taal spreekt, zijn er altijd wel een paar andere talen die daar zo op lijken dat je ze voor een deel wel kunt lezen. Voor Nederlandstaligen is het Afrikaans het duidelijkste voorbeeld van dit verschijnsel: „Rutte het geskiedenis aan die Universiteit Leiden gestudeer.” Ook het Fries is goed te doen: „Yn 2002 makke Rutte de oerstap fan it bedriuwslibben nei de lânlike polityk.”  Gaston Dorren (Valkenburg aan de Geul, 1965) is schrijver en wetenschapsjournalist. Hij heeft diverse boeken geschreven, waarvan er enkele ook zijn vertaald. Het meest schrijft hij over taal en taalkunde. Daarnaast levert hij bijdragen aan het tijdschrift Onze Taal en heeft hij artikelen geschreven voor diverse andere kranten en tijdschriften, waaronder The Guardian. Gaston Dorren, een wetenschapsjournalist die eerder de boeken Taaltoerisme en Babel schreef, speelt in zijn nieuwste boek, Zeven talen in zeven dagen, met dit verschijnsel van de leesbaarheid van verwante talen. Hij heeft gekozen voor zeven talen waar de Nederlandse toerist mee te maken kan krijgen. Het Fries. Drie Scandinavische talen. En drie Romaanse talen (Spaans, Italiaans, Portugees). Het boek richt zich op mensen die Nederlands en Engels spreken, en daarnaast iets weten van het Frans en het Duits. „De Scandinavische talen behoren tot de Germaanse familie, ze lijken op het Nederlands, het Engels en het Duits. Dat is natuurlijk heel vertrouwd. De Romaanse talen zijn minder vertrouwd voor ons. Maar dankzij onze Franse lesjes en zeker ook door het Engelse vocabulaire – want het Engels zit vol Romaanse woorden – zijn ze nog redelijk toegankelijk. Veel toegankelijker dan bijvoorbeeld de Slavische talen. „Je moet mensen er alleen wel op attenderen dat het zo is. En dat je, als je wat in zo’n taal wilt lezen, niet per se álles hoeft te begrijpen. Je mag gerust af en toe een zin overslaan. Je moet imperfectionistisch durven zijn. Je hebt wel altijd een klein beetje basiskennis nodig om eraan te beginnen, en die probeer ik in mijn boek te geven.”  Ik denk dat als je zo’n patroon vijf keer gezien hebt, dat het dan beter beklijft Wat je meteen herkent hoef je niet meer te leren. Dat krijg je gratis. Maar vervolgens zijn er toch heel veel dingen die je nét niet herkent? „Je kunt leren om die wél te herkennen. Mijn boek zit daarom barstensvol patronen. Bij elk patroon geef ik een heleboel voorbeelden. Want ik denk dat als je zo’n patroon vijf keer gezien hebt, dat het dan beter beklijft. Voor bijvoorbeeld het Zweeds is het goed om te weten dat de voltooid deelwoorden in de Scandinavische talen niet met ge- beginnen. Als je dat weet zie je sneller dat bijvoorbeeld ‘drivit’ een voltooid deelwoord is van drijven.” Ook begrijp je dan opeens dat ‘sund’ gezond is, ‘nog’ genoeg en ‘fara’ gevaar. „Ja, en als je weet dat wijn ‘vin’ is zul je eerder zien dat ‘väga’ wegen is en ‘svin’ zwijn. En soms moet je het hardop zeggen om het te herkennen. Wat is ‘foajé’? Een foyer. En er zijn ook altijd ‘valse vrienden’. Woorden die op een Nederlands woord lijken, maar iets totaal anders betekenen. Daar geef ik lijstjes van. In het Zweeds is ‘bord’ tafel, ‘mening’ betekenis, en ‘vacker’ mooi.” Wat is het lastigste? Iets wat totáál niet op het Nederlands lijkt?  „Ja, met name al die kleine woordjes voor hij, zij, het, op, onder, tussen en omdat en zo.” Het Zweedse ‘när’ betekent wanneer en klinkt toevallig hetzelfde als de tweede lettergreep van wanneer In de Zweedse zin over Mark Rutte zijn dat de woordjes: ‘är’ en ‘för’ ‘det’ ‘och’ ‘sedan’. „Maar een aantal daarvan herken je onmiddellijk, en er zijn er ook die je helemaal niet herkent. Geef ik ook weer lijstjes van. Het mooie is: je komt ze, als je hiermee aan de slag gaat, meteen heel veel tegen. Dus die leer je heel snel. Soms geef ik er een ezelsbruggetje bij. Het Zweedse ‘när’ betekent wanneer en klinkt toevallig hetzelfde als de tweede lettergreep van wanneer. „Daarnaast geef ik lijstjes van de meest voorkomende zelfstandige naamwoorden, werkwoorden en bijvoeglijke naamwoorden die je niet kunt herkennen. Bijvoorbeeld in het Zweeds: ‘kvinna’, ‘kväll’ en ‘vän’. Dat is achtereenvolgens: vrouw, avond en vriend.” Wat kunnen mensen bereiken met dit boek? „Als je in een land bent waar zo’n taal gesproken wordt kan het heel prettig zijn om 70, 80, 90 procent mee te krijgen van wat al die winkels, borden, informatieteksten en menukaarten tegen je proberen te zeggen. Door de context kun je dat vaak snel begrijpen. „En misschien koop je de plaatselijke krant, en probeer je daarin het internationale nieuws te lezen, want dat is redelijk voorspelbaar. Maar het kan ook leuk zijn om gewoon op internet dingen in zo’n taal te lezen. „Het boek is gebaseerd op het principe dat je, als je met een taal begint, met heel weinig inspanning al snel een heel groot effect kunt bereiken. Als je aan een taal begint ga je eerst pijlsnel vooruit, je leert ontzettend veel, je krijgt opeens inzicht in zo’n taal. Daar staat tegenover dat als je daarna die kennis zou willen perfectioneren, dat steeds langzamer gaat. Ik ben nu tegen de zestig en ik ben nog steeds iedere dag een beetje bezig met het leren van Engels.” Het Fries is de afgelopen 500 jaar heel erg door het Nederlands beïnvloed Het is verrassend hoe veel je bij de Romaanse talen aan het Engels hebt. „Engels is natuurlijk een Germaanse taal, maar heel erg geromaniseerd: het zit vol met woorden die het ontleend heeft aan het Latijn en vooral ook het Frans.” De afstand tussen het Nederlands en het Fries maar ook bijvoorbeeld het Deens is in de loop van de afgelopen duizend jaar kleiner geworden. Die talen zijn gemakkelijker geworden voor ons. „Ja, het Fries is de afgelopen 500 jaar, en zeker de afgelopen 100 jaar, heel erg door het Nederlands beïnvloed. Bij de Scandinavische talen zijn er drie ontwikkelingen geweest waardoor die voor ons toegankelijker zijn geworden. Ze zijn heel erg beïnvloed door het Nederduits, het Duits van het noorden van Duitsland, en dat lijkt weer op het Nederlands. „Daarnaast hebben de Scandinavische talen op hun beurt het Engels beïnvloed, in de tijd van de Vikingen, waardoor veel Engels verdacht veel lijkt op het Scandinavisch en andersom. En natuurlijk hebben de Scandinavische talen, net als veel andere Europese talen, de invloed van het Latijn en het Grieks ondergaan en ook veel internationale termen opgenomen: een soort algemene Europese woordenschat met woorden als organisatie en diagram, die wij moeiteloos herkennen.”||https://www.nrc.nl//nieuws/2022/07/24/een-taal-als-zweeds-of-spaans-is-snel-te-begrijpen-maar-pas-op-voor-valse-vrienden-a4137233
2022-07-24||Opinie | De rechtsstaat  en progressief liberalisme zijn geen synoniemen||In 2008 had ik als Europa-journalist een gesprek met Vytautas Landsbergis, de man die in 1988 Litouwen naar de onafhankelijkheid van Rusland leidde en later de eerste president van het land werd. Inmiddels zat hij in het Europees Parlement, maar EU-toetreding had niet opgeleverd wat hij verwacht had. Zeker, er waren vorderingen gemaakt rond economie en wetgeving, maar cultureel was Litouwen in een ander Europa beland. De EU had zich van zijn christelijke beschaving losgemaakt, wat zichtbaar was in de visie op abortus en euthanasie. „Als je zegt dat abortus normaal is klopt er iets niet”, aldus de politicus die stelde dat in Oost-Europa het leven meer gewaardeerd wordt, ook als dat niet perfect is. Marc Janssens is hoofdredacteur van het politiek-wetenschappelijke tijdschrift Christen Democratische Verkenningen. Openstelling van het huwelijk voor mensen van gelijk geslacht, abortus, euthanasie, meerouderschap, genderidentiteit en straks misschien ‘voltooid leven’ vormen voor veel West-Europeanen een liberale verworvenheid die ze als noodzakelijk verbinden aan rechtsstaat en democratie. Zo zei GroenLinks-Kamerlid Ellemeet in mei in Buitenhof  dat de abortuswetgeving „de kanarie in de kolenmijn” is. „In landen waar de democratie onder druk staat, kijk naar Polen en Hongarije, daar staat ook het recht op abortus onder druk of is zelfs al afgeschaft. Dat is geen toeval.”  En onlangs stelde D66-Europarlementariër Rafaela zelfs dat de anti-abortusbeweging uit het Europarlement geweerd moet worden. „Destructieve ideologie die fundamentele mensenrechten beknot, behoort niet tot het domein van de vrije meningsuiting”, schreef ze aan de voorzitter van het Europarlement.  Een dergelijke eis is echter uiterst risicovol. In recente studies die de schaduwkanten van het liberalisme bespreken komt de diversiteit van die ideologie aan de orde. Terwijl het neoliberalisme met zijn nadruk op de markt als ordenend principe van de samenleving zelfs bij liberalen onder kritiek staat, is het cultureel liberalisme, dat nadruk legt op de vrijheid van elk individu om vooral zichzelf te zijn, nog altijd aan een opmars bezig. Regels vanuit overheid, kerk, gemeenschap of traditie vormen een hindernis voor het individu om volgens zijn eigen gevoel te leven. Naast dit progressief-liberalisme en het neoliberalisme kennen we de ‘liberale democratie’, een begrip dat zeker in het Engels – liberal democracy – staat voor de democratische rechtsstaat met zijn vrije pers, volwaardige oppositie en onafhankelijke rechtspraak.  Het is van groot belang deze verschillende vormen van liberalisme te onderscheiden. Menen dat je om volwaardig onderdeel van de liberale rechtsstaat te zijn, ook progressief-liberale standpunten moet innemen, zet  de pluriformiteit van onze samenleving  op het spel. Én zorgt ervoor dat cultureel  conservatieven de gelegenheid krijgen om zich tegen de democratische rechtsstaat te verzetten. Hoe vaak wordt er door FVD-politici en panelleden van Ongehoord Nederland niet beweerd dat ín de liberale democratie op bepaalde conservatieve standpunten een taboe ligt. Ondertussen grijpen ze dit aan om aan de poten van het hele liberalisme te zagen, inclusief de democratische rechtsstaat met zijn trias politica. Dat is ‘het systeem’ dat kapot moet. Jaag Oost-Europese landen niet in de armen van China en Rusland door van ze te verlangen het homohuwelijk te omarmen De regels en instituties van de democratische rechtsstaat moeten onverminderd verdedigd worden, ook als die in Polen en Hongarije onder vuur liggen door aantasting van de onafhankelijke rechtspraak of het bemoeilijken van vrije pers of oppositie. Wat dat betreft is de ‘illiberale democratie’ van Viktor Orbán niet alleen een verzet tegen een progressief liberalisme en gooit ook hij, net als GroenLinks, D66 en FVD, de diverse vormen van liberalisme op één hoop. Maar zoals Thatcher ooit ten onrechte beweerde dat er „no alternative” was voor het neoliberalisme, moeten progressieven niet stellen dat er geen alternatief is voor hún visie, alsof elke kritiek op abortus(wetgeving) of diversiteitsbeleid een aanval op de rechtsstaat zelf is. Progressief en conservatief denken hebben beide hun waarden én valkuilen. Deze benadering is al helemaal van belang nu de EU door Brexit en toetreding van Oost-Europese landen meer naar het oosten opschuift. De visie op onderwerpen als multiculturaliteit en familie is daar anders dan in West-Europa. Bovendien: de EU gaat niet over zaken als abortus en homohuwelijk, maar respecteert de verschillen tussen lidstaten. Natuurlijk kunnen zich situaties voordoen waarin verzet tegen progressief-liberalisme in een aanval op de democratische rechtsstaat ontaardt. Wanneer een lidstaat ‘lhbti-vrije zones’ wil invoeren, druist dat in tegen Europese antidiscriminatiewetgeving. De EU is ook een waardengemeenschap. Maar dat betekent niet dat enkel de waarden van progressieve, vaak geïndividualiseerde westerlingen ertoe doen en conservatieve waarden die meer nadruk leggen op gemeenschap, traditie en religieuze overtuiging geweerd mogen worden. Deze antidemocratische uitsluiting is ook om geopolitieke redenen laakbaar. Vanwege de Russische inval in Oekraïne lijkt de eenheid in Europa even hersteld, maar deze kan alleen bestaan als we elkaar de vrijheid gunnen om vanuit ieders levensovertuiging aan de Europese ruimte bij te dragen. Conservatieve opvattingen weren tast de Europese eenheid in verscheidenheid aan en jaagt landen in de armen van China en Rusland, waar ze met de rechtsstaat echt niets op hebben. Om die reden moeten we bijvoorbeeld niet verlangen dat Oost-Europese landen het homohuwelijk omarmen, omdat ze anders nog in de Middeleeuwen zouden leven. Nederland heeft het zelf pas deze eeuw aanvaard en in veel kerken is het ondanks de terechte homo-emancipatie niet geaccepteerd. Ook ten aanzien van abortus moeten progressieven het hoofd koel houden. De neiging bestaat om uit vrees voor wat er in de VS plaatsvindt, de abortuswetgeving verder te verruimen, terwijl technologische vooruitgang rond de levensvatbaarheid van foetussen  eerder ervoor pleit de grens van 24 of 22 weken te heroverwegen. Laten we in Nederland en Europa scherp zijn op elke aantasting van de rechtsstaat, maar daarbinnen ieders overtuiging respecteren en onszelf niet opsluiten in de eigen ideologische overtuiging alsof die de enige neutrale visie is. Dat beperkt het gezichtsvermogen, geeft tegenstanders van de rechtsstaat onnodige munitie, maar is ook in strijd met wat het liberalisme ooit was. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/24/de-rechtsstaat-en-progressief-liberalisme-zijn-geen-synoniemen-a4137232
2022-07-24||De visionair die Volkswagen net iets te snel wilde veranderen||Toen was het toch opeens voorbij. Al jarenlang waren er speculaties over het vertrek van Volkswagen-topman Herbert Diess een terugkerend fenomeen. Steeds weer laaide de strijd op tussen de excentrieke Tesla-fan en de bij Volkswagen zeer machtige ondernemingsraad. Over een efficiënter ploegendienstsysteem. Of over het verdwijnen van arbeidsplaatsen. Tot dusver wist Diess steeds aan te blijven. Maar vrijdagavond werd duidelijk dat hij  een stemming binnen de raad van commissarissen – waar de ondernemingsraad ook inbreng heeft – niet had overleefd. Diess zal binnen vijf weken vertrekken als topman van Volkswagen, één van de grootste industriebedrijven van Europa (660.000 werknemers, omzet ruim 250 miljard euro). Een officiële reden voor het vertrek is niet bekendgemaakt, in een statement hield rvc-voorzitter Hans-Dieter Pötsch het bij een bedankje aan Diess. Diess zelf plaatste op Twitter een foto waarop hij liefdevol naar het Volkswagen-logo kijkt en iedereen een fijne vakantie toewenst. Ondanks de summiere informatie is voor Volkswagen-volgers wel duidelijk waarom Diess moet vertrekken. De positie van de Oostenrijker, de architect van Volkswagens ambitieuze elektrificatiestrategie, is nooit onomstreden geweest. Bij Volkswagen woedde bijna voortdurend een machtsstrijd tussen ondernemingsraad (or) en de topman over de koers van het megaconcern. De or, onder leiding van Daniela Cavallo, is al jarenlang niet te spreken over het functioneren van de geboren Oostenrijker. Volgens hem  moest het enorme en logge Volkswagen-concern (tevens onder andere Skoda, Audi, Porsche) radicaal veranderen om niet ten onder te gaan in de concurrentie met  Tesla, producent van elektrische auto’s.    Daarbij schuwde Diess het schrappen van arbeidsplaatsen niet en tornde hij ook aan gunstige arbeidsvoorwaarden. Voor zijn veranderagenda wist Diess tot dusver de steun van andere belangrijke commissarissen te behouden, waaronder de invloedrijke aandeelhoudersfamilies Porsche en Piëch, en de president van de deelstaat Nedersaken, Stephan Weil. Maar met name die eerste verloren volgens Duitse en internationale media de afgelopen maanden ook hun vertrouwen, nadat softwareproblemen bleven optreden bij nieuwe elektrische modellen – een feit waar or-voorzitter Cavallo graag de aandacht op vestigde. Het vertrek van Diess betekent het einde van een van Europa’s meest uitgesproken en controversiële topmannen. Iemand die Volkswagen een belangrijke elektrische duw gaf, maar uiteindelijk niet goed paste bij het conservatieve bedrijf. De 63-jarige ingenieur en manager, die carrière maakte bij BMW (uniek voor een Volkswagen-topman), werd in 2018 de baas van het concern. In de nasleep van het dramatische sjoemeldieselschandaal, waarbij Volkswagen jarenlang uitstootdata manipuleerde, besloot Diess vol in te zetten op de elektrificatie van Volkswagen, waarvoor het miljardeninvesteringen deed. Inmiddels is dat de norm in de autowereld, maar Diess was er in 2019 relatief vroeg bij en sloot al snel andere opties zoals waterstofauto’s uit. Volkswagen moest volgens hem hard aan de slag. Anders zou Wolfsburg - de stad van het hoofdkantoor en de grootste fabriek - eindigen als een soort Detroit, de Amerikaanse stad die ooit het middelpunt was van de Amerikaanse auto-industrie maar die positie verloor. Diess prees Tesla-oprichter Elon Musk graag op Twitter en ging zelfs een stukje met hem in een elektrische Volkswagen rijden op het vliegveld van Braunschweig.  Neem een voorbeeld aan deze man, die met innovatie en een start-upcultuur de autowereld op z’n kop zette, was zijn boodschap aan het personeel.  Buitenstaander Diess vond Volkswagen eigenlijk maar een ingeslapen, bureaucratische boel. Het bedrijf moest véél flexibeler worden, sneller, wendbaarder, efficiënter. Diess zou eind 2021 intern hebben gezegd dat de helft van de 60.000 werknemers bij de grote fabriek in thuisstad Wolfsburg  hun baan zou kunnen verliezen als het bedrijf niet sneller aan de elektrische transformatie werkte.  Voor het personeel was het allemaal totaal nieuw – en vaak iets te radicaal. Werknemers zagen geen visionair, maar een  harde saneerder die hen niet leek te respecteren. Dat waren ze niet gewend: Volkswagen functioneert van oudsher als mini-maatschappij, waar de topman veel verschillende belangen tegen elkaar moet afwegen. Deelstaat Nedersaksen is aandeelhouder, vakbond IG Metall is machtig, de voorzitter van de ondernemingsraad geldt als ‘schaduw-directeur’. Wat niet hielp, was dat dat Diess ook regelmatig met relletjes zijn eigen imago schaadde. Hij ging  de mist in toen hij op een bijeenkomst voor managers de slogan ‘Ebit macht frei’ bleef herhalen: wie met zijn bedrijfsonderdeel winst maakt (ebit, in jargon), krijgt meer vrijheid, was het idee. Maar het klonk vooral als het ‘arbeit macht frei’ wat op poort van Auschwitz stond.  Diess zelf bleef  heilig geloven in zijn  visie, en deze tenminste ten dele uitvoeren. Volkswagen lanceerde onder zijn leiding een groot aantal nieuwe elektrische modellen, waarbij met name de ID.3 in het oog sprong. Ook begon het concern aan de bouw van meerdere batterijfabrieken. En het imago van Volkswagen vergroende en ‘verhipte’ onder zijn leiding duidelijk. De laatste maanden bleef grote ophef over de koers van Volkswagen uit. Maar er waren grote andere problemen. Zo liep het invoeren van nieuwe softwaresystemen voor auto’s keer op keer vertraging op. Ook bleef de verkoop van nieuwe elektrische modellen achter in China. Or-voorzitter Cavallo gaf Diess van beiden de schuld, en deze keer kreeg ze de families Porsche en Piëch mee. Samen met de andere commissarissen besloten de twee families uiteindelijk Oliver Blume aan te stellen als nieuwe topman. Op dit moment geeft hij binnen het Volkswagen-concern leiding aan Porsche. De verwachting is dat hij de elektrische koers doorzet – van alle luxemerken is Porsche relatief succesvol met elektrische modellen, zoals de Taycan. Maar rustiger zal het vermoedelijk wel worden: Blume is geboren vlakbij Wolfsburg, werkt al zijn hele leven bij het concern en kent de cultuur van Volkswagen door en door. ||https://www.nrc.nl//nieuws/2022/07/24/de-visionair-die-volkswagen-net-iets-te-snel-wilde-veranderen-2-a4137231
2022-07-24||De hand van bondscoach Mark Parsons werd op EK nooit goed zichtbaar||„Tover een glimlach op je gezicht en geniet van het proces.” Dat antwoordde Mark Parsons op de vraag van journalisten, vlak voor het EK,  welke opdracht de KNVB hem had meegegeven als bondscoach. Of hij serieus was bleef onduidelijk. Parsons spreekt soms in raadselen. „We gaan de puntjes op de ‘i’ zetten”, was de afgelopen maanden zijn mantra, als EK-titelhouder Oranje teleurstelde. Zoals na de 3-1 nederlaag tegen Frankrijk, in februari, bij het Tournoi de France. Of na de 5-1 nederlaag bij een vriendschappelijk duel tegen Engeland, vorige maand. „Een groot leermoment”, noemde Parsons die laatste wedstrijd. Hij had „slimmer moeten zijn” en zijn speelsters „beter moeten beschermen door het veld compacter te maken”. Die openlijke hand in eigen boezem kwam de bondscoach op kritiek te staan. Waarom liet hij zijn speelsters zwemmen? Waarom greep hij niet in? Hij zag wat hij moest doen, maar dééd niks. Natuurlijk kon het spel beter, gaf Parsons toe. Maar het team was in ontwikkeling. Hij ging er volle bak tegenaan in de tijd die restte tot het EK. Waar verdediger Stefanie van der Gragt na de nederlaag tegen Engeland klaagde over het „Nederland-onwaardige-niveau”, had Parsons „in de eerste zestig minuten veel positieve dingen gezien”. Na de matige EK-groepswedstrijd tegen Zwitserland zei de sterk ingevallen Ajax-spits Romée Leuchter dat ze besefte dat het in de kwartfinale tegen Frankrijk beter moest. Parsons maakte zich geen zorgen: „Het gaat om details.” Zaterdagavond bleek dat er meer voor nodig is dan puntjes op de ‘i’ om oude tijden te doen herleven bij Oranje, dat drie jaar geleden nog tweede werd op het WK. In Rotherham ging de ploeg in de verlenging met 0-1 onderuit tegen Frankrijk, dat  woensdag tegen Duitsland strijdt om een plek in de finale. Anders dan de uitslag doet vermoeden was het krachtsverschil tussen Nederland en Frankrijk groot. Geen moment maakte Oranje aanspraak op de overwinning. Frankrijk miste veel kansen, onder meer dankzij goed keeperswerk van Daphne van Domselaar, samen met verdediger Stefanie van der Gragt uitblinker bij Nederland. Maar een overtreding van Dominique Janssen op Kadidiatou Diani, tien minuten in de verlenging, werd de ploeg van Parsons fataal. De strafschop van Ève Périsset verdween in de hoek. De verzachtende omstandigheden voor het matige spel van Nederland zijn de afgelopen weken vaker aangevoerd: Sari van Veenendaal verliet de selectie met een schouderblessure,  Aniek Nouwen ging door haar enkel, Lieke Martens keerde huiswaarts met een voetblessure. Jackie Groenen en Vivianne Miedema liepen een coronabesmetting op. „What doesn’t kill you makes you stronger”, reageerde Parsons. Ongelukkig was ook het interview dat Jill Roord aan de Volkskrant gaf, twee dagen voor het groepsduel tegen Zweden. Alle ophef erover was misschien wat overdreven, en volgens Roord waren haar uitspraken over de bondscoach sarcastisch bedoeld, maar dat ze niet onbesproken zouden blijven was te voorzien. „Hij gaat graag de diepte in en dan haakt bij ons 50 procent wel af”, zei Roord. En, over zijn lange besprekingen: „De eerste keer dat hij er was hebben we dat meteen aangegeven: dit duurt te lang. Nu zijn ze korter, maar soms denk ik: was hier een bespreking voor nodig en zo lang? Maar hij is aan het leren, het wordt beter.” Karaktermoord, oordeelde een tv-analist. Onder Parsons’ voorganger Sarina Wiegman had je dat niet moeten flikken. Maar Parsons wilde – in elk geval naar buiten toe – geen woorden vuil maken aan de kritische noten van zijn middenvelder, die tegen Frankrijk op de bank begon. Hij zat niet op ‘dat soort vragen’ van journalisten te wachten. „Het wordt groter gemaakt dan het is.” Parsons is geen man van piketpaaltjes, vertelde een ingewijde eind vorig jaar. Hij is aardig en heeft veel oog voor het gevoelsleven van zijn speelsters. Maar wat wil hij nou precies? Wat is zijn visie? Hééft hij wel een visie? In de Verenigde Staten had de Brit als clubcoach op het hoogste niveau gewerkt, maar kun je dat met het werk van een bondscoach in Europa vergelijken? Het feit dat hij zijn nieuwe functie de eerste maanden combineerde met een job bij het Amerikaanse Portland Thorns, getuigt van zelfoverschatting, werd hier en daar gefluisterd. En ook: de KNVB had die dubbelfunctie  nooit mogen toestaan. De ‘hand van Parsons’ is op het EK nooit goed zichtbaar geworden. Veel van zijn tactische experimenten leidden tot wrevel bij speelsters, al was het ergens ook een kwestie van gewenning in een ploeg waar doorgeselecteerd moest worden. De kwaliteiten van voetbalsters die op eerdere eindtoernooien uitblonken, kwamen in Engeland niet goed tot hun recht. Tekenend is ook dat Parsons spits Miedema in de rust van de zware groepswedstrijd tegen Zweden naar haar ‘gedachten’ had gevraagd. Zij kwam met het idee om Roord op 10 te zetten en Daniëlle van de Donk naar rechts te verplaatsen. „Als we in de kwartfinale eruit gaan hebben we gefaald”, zei Roord  voor het EK tegen Voetbal International. Veel ploeggenoten zullen het met haar eens zijn. „Maar door alle tegenslag zijn de speelsters wel dichter naar elkaar toe gegroeid”, zei Van der Gragt na afloop van de wedstrijd tegen Frankrijk. Dat, én de sterke optredens van een aantal debutanten, zoals Esmee Brugts, Kerstin Casparij, Romée Leuchter en de onvermijdelijke Van Domselaar, biedt hoop voor de toekomst.||https://www.nrc.nl//nieuws/2022/07/24/de-hand-van-bondscoach-mark-parsons-werd-op-ek-nooit-goed-zichtbaar-a4137229
2022-07-24||Oranje verliest na verlenging met 1-0 van Frankrijk||De Nederlandse vrouwenploeg is uitgeschakeld op het EK voetbal. Oranje is in de kwartfinale in het Engelse Rotherham in de verlenging door een penalty met 1-0 uitgeschakeld door Frankijk.  Tot aan de rust was Frankrijk gevaarlijk voor Oranje, met zes schoten op doel, waarvan één op de paal - tegen nul schoten op doel van Nederland. Ook in de tweede helft stond Oranje onder druk. In de laatste minuten van de reguliere speeltijd voorkwam keeper Daphne van Domselaar een Frans doelpunt met een indrukwekkende redding.  Door een overtreding in het strafschopgebied van verdediger Dominique Janssen kreeg Frankrijk een penalty toegewezen. De Franse rechtsback Ève Périsset schoot raak en maakte de 1-0.  Oranje is tijdens het EK geplaagd geweest door veel spelersuitval: de coronabesmettingen van middenvelder Jackie Groenen en spits Vivianne Miedema, de blessures van verdediger Aniek Nouwen en  keeper Sari van Veenendaal. Topscorer Miedema was tijdens het duel tegen Frankrijk weer uit isolatie en stond opgesteld. ||https://www.nrc.nl//nieuws/2022/07/23/oranje-verliest-na-verlenging-met-1-0-van-frankrijk-a4137228
2022-07-24||Van Aert wint tijdrit Tour, gele trui Vingegaard niet in gevaar||De Belg Wout van Aert heeft zaterdag de voorlaatste etappe in de Tour de France, een tijdrit van ruim veertig kilometer, gewonnen. Zijn ploeggenoot bij Jumbo-Visma Jonas Vingegaard werd tweede, waardoor hij nu zo goed als verzekerd is van de eindzege in de Ronde van Frankijk. De 25-jarige Deen rijdt ook zondag in de laatste etappe, de traditionele ronde door Parijs, in de gele trui. Van Aert wist de rit van 40,7 kilometer tussen Lacapelle-Marival en bedevaartsplaats Rocamadour af te leggen in iets minder dan 48 minuten. Vingegaard was 19 seconden langzamer.  Achter hem eindigde Tadej Pogacar als derde op 27 seconden. Voorafgaand aan de etappe had Pogacar al een achterstand van 3.26 minuten op Vingegaard in het algemeen klassement.  De laatste, prestigieuze slotetappe naar de Champs-Élysées in Parijs verandert over het algemeen niks meer aan dat klassement. Voor Jumbo-Visma betekent de overwinning van Van Aert de zesde etappezege in deze Tour de France. De Nederlandse ploeg won een dag eerder ook al een rit. Toen was Christophe Laporte de snelste in een rommelig slot van de negentiende etappe naar Cahors.  Jumbo-Visma heeft sinds zaterdag nog vijf renners in koers, omdat de Belg Nathan Van Hooydonck wegens privé-omstandigheden de Tour voor de tijdrit moest verlaten. Eerder vielen Primoz Roglic en Steven Kruijswijk vanwege blessures uit.||https://www.nrc.nl//nieuws/2022/07/23/van-aert-wint-tijdrit-tour-gele-trui-vingegaard-niet-in-gevaar-a4137227
2022-07-24||WHO geeft hoogste waarschuwing voor apenpokkenvirus||De Wereldgezondheidsorganisatie (WHO) heeft zaterdag het hoogste waarschuwingssignaal afgegeven voor het apenpokkenvirus. Volgens de organisatie vormt het virus wereldwijd een noodsituatie voor de gezondheid nu het sinds mei in meer dan zeventig landen is opgedoken, zo heeft WHO-directeur Tedros Adhanom Ghebreyesus zaterdag bekendgemaakt. Dat melden internationale persbureaus.  Het uitroepen van een wereldwijde noodsituatie betekent dat de verspreiding van het virus een „buitengewone gebeurtenis” betreft die zou kunnen overslaan naar meer landen en daarom een gecoördineerde reactie vereist. Het betekent niet noodzakelijkerwijs dat een ziekte bijzonder overdraagbaar of dodelijk is. Michael Ryan, hoofd van het noodprogramma voor gezondheid van de WHO, stelde dat de organisatie het waarschuwingssignaal afgeeft om er zeker van te zijn dat de internationale gemeenschap de uitbraak serieus neemt.  De commissie van de WHO die bepaalt of een ziekte de stempel ‘wereldwijde noodsituatie’ krijgt, was verdeeld over het afgeven van het hoogste waarschuwingssignaal, zei WHO-directeur Tedros. Negen van hen waren tegen, zes commissieleden waren voor, waardoor Tedros de uiteindelijke beslissing zelf heeft genomen. „Ik weet dat dit geen gemakkelijk of rechtlijnig proces is geweest”, aldus Tedros. Eerder riep de WHO de wereldwijde noodsituatie uit voor onder meer Covid-19, een ebola-uitbraak in West-Afrika in 2014 en de uitbraak van het Zika-virus in Latijns-Amerika in 2016.  Volgens de Amerikaanse gezondheidsdienst CDC zijn momenteel wereldwijd bijna 17.000 besmettingen met het apenpokkenvirus vastgesteld, waarvan volgens het RIVM 712 in Nederland. Aangezien een infectie ook asymptomatisch kan zijn, zonder de kenmerkende pokkenblaasjes op de huid, ligt het werkelijke besmettingsaantal mogelijk hoger.  Voor dit jaar kwam het virus hoofdzakelijk in Afrika voor. Volgens de WHO sterft op het continent gemiddeld 3 tot 6 procent van de geïnfecteerden aan het virus; het is daarmee iets minder dodelijk dan het ‘normale’ pokkenvirus. Besmetting verloopt volgens het RIVM meestal mild, maar kan bij kinderen en mensen met een verzwakte afweer ernstiger zijn. Sinds de uitbraak in mei begon, overleden wereldwijd vijf mensen aan het virus, van wie geen enkele in Nederland.  Het virus is via de huid overdraagbaar en daardoor zou in theorie iedereen het kunnen krijgen. Desalniettemin lijken mannen die wisselende seksuele contacten met mannen hebben het meeste risico te lopen. Het kabinet is van plan de risicogroepen - daartoe behoren bijvoorbeeld ook onder meer transgender personen die nu de hiv-preventiepil PrEP krijgen - preventief te laten vaccineren. Zo’n 32.000 mensen komen voor preventieve vaccinatie in aanmerking.  Op 7 juli schreef minister van Volksgezondheid Ernst Kuipers (D66) „zo spoedig mogelijk” te willen beginnen met de vaccinaties. Komende maandag moeten de eerste prikken daadwerkelijk gezet worden, maakten de GGD’s van Amsterdam en de regio Haaglanden eerder deze week bekend. Kuipers zei eerder deze week dat het mogelijke uitroepen van het apenpokkenvirus tot een wereldwijde noodsituatie niet direct gevolgen zal hebben voor het Nederlandse beleid.||https://www.nrc.nl//nieuws/2022/07/23/who-geeft-hoogste-waarschuwing-voor-apenpokkenvirus-a4137021
2022-07-24||Oekraïense havenstad Odessa getroffen door Russische raketten, kort na graandeal||De Oekraïense havenstad Odessa is zaterdag getroffen door Russische raketten. Dat melden internationale persbureaus op basis van het berichtgeving van het Oekraïense leger. Twee raketten zouden de haven hebben geraakt, terwijl Oekraïne twee raketten onschadelijk zou hebben gemaakt. De aanval volgt kort op de afzonderlijke graandeals van Rusland en Oekraïne met Turkije en de Verenigde Naties van vrijdag. De parallelle overeenkomsten moeten de weg vrijmaken voor de export van de grote hoeveelheden Oekraïens graan én van Russisch graan en kunstmest. Oekraïne, een van de grootste graanproducenten ter wereld, exporteert normaal een groot deel van haar graan via de haven van Odessa. Door de langdurige Russische blokkade van Oekraïense havens aan de Zwarte Zee ligt zo’n 22 miljoen ton graan en andere landbouwproducten te wachten op export. Een mondiale voedselcrisis ligt daarmee op de loer. De akkoorden hadden moeten garanderen dat vrachtschepen een veilige doortocht krijgen van en naar Odessa en twee andere Oekraïense havens. Het Oekraïense ministerie van Buitenlandse Zaken roept de VN en Turkije zaterdag op ervoor te zorgen dat Rusland zich aan de veiligheidsafspraken houdt. De Verenigde Staten laten weten het Kremlin verantwoordelijk te houden voor de raketaanval. De ambassadeur van de VS in Oekraïne Bridget Brink noemt de aanval „schandalig” en zegt dat Rusland door blijft gaan met het „aanvallen van voedsel”.||https://www.nrc.nl//nieuws/2022/07/23/oekraiense-havenstad-odessa-getroffen-door-russische-raketten-kort-na-graandeal-a4137225
2022-07-24||Met  onconventioneel optreden veranderde Piet Doedens de advocatuur|| Doordrammen om te winnen, dat deed Piet Doedens in de rechtszaal. Alles uit de kast halen om een veroordeling te voorkomen. Soms leidde dat tot grote irritatie van de rechters, herinnert vriend en biograaf Cees Koring zich. In een grote drugszaak sprak de vicepresident zijn ergernis uit richting Doedens: „Als u zo doorgaat, kunt u vertrekken.” Het antwoord: „Mag ik mijn cliënt dan wel meenemen?” Koring: „Met zo’n opmerking en de lach die daarop volgde maakte hij alles weer goed.”  Piet Doedens overleed op 15 juli op 79-jarige leeftijd, afgelopen vrijdag was de uitvaart in besloten kring. De laatste vijftien jaar was zijn leven eigenlijk al voorbij, vertellen vrienden en oud-collega’s. In oktober 2007 kreeg hij een ernstige hersenbloeding, waardoor hij verlamd raakte. De laatste jaren wilde Doedens vrijwel niemand meer zien. Hij kon het niet verkroppen dat de glans van zijn leven was verdwenen en koos uiteindelijk voor euthanasie.  De advocaat begon zijn loopbaan in 1973 bij Max Moszkowicz sr. en werd daarna een van de bekendste strafrechtadvocaten van het land, in een tijd dat weinig advocaten zich daar echt serieus mee bezig hielden. Een van de grote successen boekte Doedens in de zogeheten Zaanse paskamermoord, de moord op kledingverkoopster Sandra van Raalten in 1984. Hij toonde aan dat fietsenmaker Rob van Zaane, die in eerste instantie een gevangenisstraf van twaalf jaar kreeg, onschuldig was.  Doedens stond regelmatig bekende beroepscriminelen bij. Het was een andere tijd, herinnert vriend en collega Jan Boone zich, die samen met Doedens de IRT-affaire blootlegde, die draaide om  omstreden opsporingsmethoden tegen de georganiseerde misdaad. „Wij reisden het hele land door om zaken te winnen. Onze klanten kwamen ons cash geld brengen, dat kon toen nog. Piet was soms zo slordig dat hij vergat dat hij die bankbiljetten in een dossier had gestopt. Stonden we het hele kantoor overhoop te halen op zoek naar het geld.” „Pietje”, zo zegt Boone, was buiten de zittingszaal erg gezellig en erin buitengewoon intelligent. „Hij bedacht in de rechtszaal soms een rollenspel met mij. Dan moest ik hem in de rede vallen, omdat hij een plan had de rechter te verwarren. En dat werkte, zo slim was hij.”  Volgens advocaat Jan-Hein Kuijpers, die het vak leerde van Doedens, was de grote kracht van Doedens zijn dossierkennis. „Hij had altijd enkel een heel klein tasje bij zich, want hij vond: als je papieren niet in dat tasje passen, moet je het dossier nog eens lezen.” Kuijpers kreeg eind jaren negentig precies zo’n tasje van Doedens, en gebruikt die tas en de les nog steeds.  Zijn leermeester was volgens Kuijpers een pionier, die alles deed om een zaak te winnen. Hij was een van de eerste advocaten die soms tientallen getuigen opriep. „Het was een tijd dat boeven de politie soms afluisterden. Dat mocht natuurlijk niet, maar Doedens heeft me geleerd dat het de taak van een advocaat is om bij wijze van spreken onrechtmatig verkregen informatie te gebruiken, als het waar is. Als de voorzitter hem dan vroeg: ‘Meneer Doedens, hoe komt u aan die informatie’, dan zei Doedens: ‘Ik zat in de trein, toen liet ik mijn pen vallen, en onder mijn stoel lag het ineens.’ Dat was enorm onconventioneel. Piet Doedens heeft de advocatuur veranderd.”   Maar uiteindelijk vond de man die altijd wilde winnen, dus toch dat hij verloren had van het leven. Na de hersenbloeding miste hij zijn ankerpunt: de rechtszaal. Op het eind kwam hij zijn bed nauwelijks nog uit, Boone en Kuijpers hadden hem al een tijdje niet meer gezien. Biograaf Cees Koring wel. „Ik had een podcast gemaakt, waarin oud-rechter Frits Lauwaars vertelde hoe Doedens een enorme ontneming van tafel pleitte. Dat heb ik hem laten horen. Ik wilde hem laten zien: je was een van de grootste advocaten van het land. De lach die toen op zijn gezicht doorbrak is de mooiste nalatenschap die ik kan hebben.”  ||https://www.nrc.nl//nieuws/2022/07/23/de-advocaat-die-altijd-wilde-winnen-vond-dat-hij-verloor-van-het-leven-a4137226
2022-07-24||Minister Dijkgraaf wil meldpunt voor bedreigde wetenschappers||Minister Robbert Dijkgraaf (Wetenschap, D66) wil dat er komend najaar een meldpunt komt voor bedreigde wetenschappers. Dat laat hij zaterdag weten in een interview met het AD. Het meldpunt Wetenschapveilig moet er komen naar voorbeeld van het in 2019 opgerichte Persveilig, waar bedreigde journalisten zich kunnen melden. Dijkgraaf zegt „met pijn in het hart” dat er momenteel onvoldoende oog is voor de bescherming van wetenschappers. De minister wil daarom dat er een website, een meldnummer en aanspreekpunten komen. Ook moet er volgens hem meer onderzoek worden gedaan naar hoe wetenschappers in veiligheid kunnen blijven, ook als zij zich in het publieke debat mengen. Volgens Dijkgraaf is de koepelorganisatie Universiteiten van Nederland momenteel bezig met het opzetten van het meldpunt. Het initiatief van de minister volgt op ernstige bedreigingen richting onder meer RIVM-directeur Jaap van Dissel en plaatsvervangend hoofd Analyse van de NCTV Nikki Sterkenburg. Van Dissel had een tijdlang 24 uur per dag beveiliging nodig omdat hij werd bedreigd door drie complotdenkers. Zij kregen meerdere maanden celstraf.  Dijkgraaf noemt zelf de bedreiging van de Belgische viroloog Marc van Ranst. Hij zat vorig jaar wekenlang met zijn familie ondergedoken omdat de militair Jürgen Conings, op wie een klopjacht ontstond en die zichzelf later om het leven bracht, had gedreigd hem te vermoorden. Van Ranst kreeg ook dreigementen uit Nederland.  Pieter Duisenberg, voorzitter van de vereniging van universiteiten VSNU, zei in juni 2021 tegen NRC dat wetenschappers sinds corona vaker en op een heftigere toon worden geïntimideerd en bedreigd. Volgens hem hebben de bedreigingen „een gigantische impact” op wetenschappers. Duisenberg zei ook dat het aantal openbaar bekende bedreigingen slechts „het topje van de ijsberg” is.||https://www.nrc.nl//nieuws/2022/07/23/minister-dijkgraaf-wil-meldpunt-voor-bedreigde-wetenschappers-a4137224
2022-07-24||Advocaat Piet Doedens (79) overleden||De bekende advocaat Piet Doedens is op 15 juli op 79-jarige leeftijd overleden. Vrijdag is de strafpleiter in besloten kringen gecremeerd. Dat meldt De Telegraaf zaterdag.  Doedens begon zijn carrière in 1973 bij leermeester Max Moszkowicz sr. in Maastricht. In 1980 nam hij het kantoor over van de toen bekende strafpleiter mr. B.F.J. Simon. Doedens werd in 1987 bekend toen hij fietsenmaker Rob van Zaane bijstond in de Zaanse paskamermoord. Hij toonde aan dat Van Zaane, die in eerste instantie een gevangenisstraf van twaalf jaar kreeg, onschuldig was aan de moord op een verkoopster. Doedens wist Van Zaane vrij te pleiten doordat hij de resultaten van een geurproef met speurhonden van tafel veegde.  De advocaat verdedigde ook verdachten in de Puttense moordzaak en verdachten in de zaak rond de moord op de 13-jarige Sybine Jansons uit Maarn in 1999. Ook stond hij regelmatig drugscriminelen bij, zoals Johan Verhoek, alias ‘De Hakkelaar’, en Henk Rommy.  In 2007 kreeg Doedens een hersenbloeding, waardoor hij stopte als advocaat. Ex-misdaadverslaggever en goede vriend Cees Koring schreef in 2013 een boek over zijn leven met de titel De waarheid bestaat niet, dus zoek iets dat erop lijkt. ||https://www.nrc.nl//nieuws/2022/07/23/advocaat-piet-doedens-79-overleden-a4137223
2022-07-24||Litouwen heft verbod op spoortransport naar Kaliningrad op||Litouwen heft de beperkingen op het vervoer van goederen per trein naar de Russische exclave Kaliningrad op. Dat meldt het Russische persbureau RIA vrijdag. Litouwen weigerde vorige week nog om het goederenvervoer naar de exclave toe te staan, ondanks nieuwe regels van de Europese Commissie die goederenvervoer naar Kaliningrad opnieuw toestond. Litouwen wilde dat die regels eerst werden uitgewerkt.  De Litouwse spoorwegmaatschappij LTG Cargo liet haar klanten vrijdag weten dat transport naar Kaliningrad weer mogelijk is. Zij kunnen goederen als cement, staal en hout daardoor weer vervoeren vanaf het Russische vasteland naar Kaliningrad. Goederentreinen van en naar Rusland moeten van de Europese Commissie wel gecontroleerd worden. De exclave, die tussen Polen en Litouwen ligt ingeklemd, heeft geen directe landverbinding met Rusland. Goederenvervoer met treinen via Polen is niet mogelijk, omdat de treinrails vanuit dat land niet aansluiten op die van Kaliningrad. Litouwen hield zich aan de Europese sanctieregels en weerde daarom sinds juni het goederenvervoer naar Kaliningrad. Sinds de oorlog in Oekraïne raakte de Russische exclave behoorlijk geïsoleerd. De spanning tussen Rusland en Litouwen liep de afgelopen weken hoog op vanwege de door de Europese Unie opgelegde vervoersbeperking tussen het Russische vasteland en Kaliningrad. Het Russische ministerie van Buitenlandse Zaken eiste vorige maand dat de „blokkade” van goederen naar Kaliningrad onmiddellijk werd opgeheven. Het ministerie dreigde met „maatregelen ter verdediging van de nationale belangen”.||https://www.nrc.nl//nieuws/2022/07/23/litouwen-heft-verbod-op-spoortransport-naar-kaliningrad-op-a4137221
2022-07-24||Oostenrijkse dirigent Stefan Soltész (73) overleden tijdens optreden||De Oostenrijkse dirigent Stefan Soltész is vrijdagavond tijdens een optreden in het Nationale theater München in elkaar gezakt en overleden. Dat heeft de Beierse Staatsopera  „met afschuw en verdriet” gemeld via twitter. Soltész dirigeerde in de Beierse staatsopera de voorstelling Die schweigsame Frau van de beroemde componist Richard Strauss. Soltész was tientallen jaren dirigent bij grote Europese opera’s. Hij begon zijn carrière in 1971 bij het Weense Theater An der Wien. In de jaren daarna was hij onder meer dirigent bij de Weense Staatsopera, de Deutsche Oper in Berlijn en de Vlaamse opera in Antwerpen en Gent. Ook was Soltész meer dan vijftien jaar lang werkzaam als artistiek leider en muzikaal directeur van het Aalto Muziektheater in Essen. Het Essener Philharmoniker kreeg onder zijn leiding grote internationale bekendheid en waardering. Serge Dorney, algemeen directeur van de Beierse Staatsopera, laat via Twitter weten „diep bedroefd” te zijn over de dood van Soltész. „We verliezen een begenadigd dirigent,” aldus Dorney.  ||https://www.nrc.nl//nieuws/2022/07/23/oostenrijkse-dirigent-stefan-soltesz-73-overleden-tijdens-optreden-a4137222
2022-07-24||Femke Bol pakt zilver op 400 meter horden tijdens WK atletiek||Femke Bol heeft bij de finale van de 400 meter horden op het WK atletiek de zilveren medaille gewonnen. In het Amerikaanse Eugene werd de Nederlandse atlete alleen geklopt door de grote favoriet Sydney McLaughlin. Het is de tweede zilveren medaille voor Bol dit wereldkampioenschap, nadat zij met het gemengde Nederlandse team op de 4×400 meter ook al tweede werd. Bol, de eerste Nederlandse atlete met een WK-medaille op de 400 meter horden, eindigde de race in 52,27 seconden. Sydney McLaughlin was ruim 1,5 seconde sneller en zette met een tijd van 50,68 een wereldrecord neer. Dalilah Muhammad eindigde als derde. Zij had Bol vorig jaar op de Spelen in Tokio nog van het zilver afgehouden. Dat Bol een wedstrijd niet als eerste eindigt, is een zeldzaamheid: in Europa won de 22-jarige atlete dit jaar al haar wedstrijden op de 400 meter. McLaughlin had dit jaar echter al een wereldrecord gevestigd op die afstand en kwam daar in het stadion Hayward Field nog eens onder.||https://www.nrc.nl//nieuws/2022/07/23/femke-bol-pakt-zilver-op-400-meter-horden-tijdens-wk-atletiek-a4137220
2022-07-24||#40 Haagse Zaken in de zomer: de grote crisisaflevering||Het huidige kabinet regeert inmiddels een half jaar en het lijstje ‘politieke onderwerpen met veel urgentie’ lijkt met de maand langer te worden. In deze eerste zomeraflevering van Haagse Zaken leggen vijf redacteuren je meer uit over de crisis in hun portefeuille. Je hoort van Pim van den Dool, Patricia Veldhuis, Eppo König, Erik van der Walle en Denise Retera over asielopvang, zorg, onderwijs, klimaat en de ruimtelijke indeling van Nederland. Per onderwerp bespreken we het probleem, hoe het kabinet-Rutte IV dat wil oplossen en wat we na het reces kunnen verwachten.  Het is reces in Den Haag, het Tweede Kamergebouw is uitgestorven, het kabinet werkt met zomerroosters en wij bieden je de komende weken zomerafleveringen. Over onderwerpen die vaak zijdelings in Haagse Zaken worden besproken, maar waar we nu eens goed de tijd voor willen nemen.  @LamyaeA // @pimvandendool // @pveldhuis // @e_konig // @erikvderwalle // @DeniseRetera Lees hier het interview van Patricia Veldhuis en Frederiek Weeda met ministers Robbert Dijkgraaf en Dennis Wiersma. Lees hier het artikel van Erik van der Walle over het uitgewerkte klimaatbeleid van het huidige kabinet.  Lees hier het artikel van Denise Retera over de plannen van het asielcrisisteam.||https://www.nrc.nl//nieuws/2022/07/23/40-haagse-zaken-in-de-zomer-de-grote-crisisaflevering-a4137219
2022-07-24||Suriname is nepotisme en crisis moe||Al een week lang zijn er hevige protesten in Suriname tegen de regering van president Chan Santokhi. Een paar duizend ontevreden Surinamers zijn onder leiding van een groep die zichzelf ‘Team Organic’ noemt dagen achter elkaar de straat opgegaan om te protesteren. Ze willen dat de regering haar beleid acuut verandert. In Paramaribo rommelt het, maar ook daarbuiten in de districten is het onrustig. Vrijdag barricadeerden bewoners van het district Brokopondo de weg. Ze zijn slachtoffers van de wateroverlast in het binnenland en voelen zich door de regering in de steek gelaten.  President Santokhi zegt in gesprek te willen met de demonstranten. Maar die stelden elf eisen op waar de regering eerst mee aan de slag moet gaan, voor er gepraat wordt, vinden ze. Ze willen nu niet met de regering in „achterkamertjes praten”, omdat het dan zou lijken of ze zich lieten omkopen.  De demonstranten worden aangevoerd door een comité van vijf, onder wie twee hoofdcommissarissen van politie en de bekende activiste Maisha Neus, die tussen 2017 en 2020 al grote protesten organiseerde tegen ex-president Bouterse. „Bij de demonstraties van toen waren ook jongeren, nu zijn het vooral volwassenen. Het is echt de werkende klasse, de groep die het meeste te lijden heeft onder de economische crisis en de inflatie. De mensen hebben honger en zijn woedend: ze voelen zich misleid door president Santokhi”, stelt Maisha Neus telefonisch. De groep wil onder meer verlaging van de hoge brandstof- en elektriciteitstarieven en betere zorg in de ziekenhuizen. Maisha Neus: „Je krijgt het gevoel dat alles zo langzamerhand instort. Laten ze dan meer Cubaanse artsen halen zodat we geen last meer hebben van de braindrain van verpleegsters die in Nederland in de zorg gingen werken,  omdat ze hier niet genoeg verdienen!’.  Terugkerend thema in de betoging is de corruptie en de vriendjespolitiek.  Zo zijn zowel de echtgenote van president Santokhi als de broer van vicepresident Brunswijk benoemd in de raad van Commissarissen van Staatsolie. De demonstranten willen dat deze benoemingen worden teruggedraaid. Wat veel mensen kwetst is dat juist Santokhi dit doet, die tijdens de verkiezingscampagne beloofde een einde te maken aan het nepotisme.  Spraakmakend voorbeeld is de omstreden verdeling van percelen in het zogeheten Sabaku-project. Volgens de Surinaamse wet hebben alle Surinamers recht op een gratis stuk grond. Maar in de praktijk moeten mensen soms jaren wachten voordat ze hiervoor in aanmerking komen. Onlangs werd een lijst openbaar waaruit bleek dat bij dit bouwproject stukken grond in een korte tijd zijn uitgedeeld aan politici, vrienden en familieleden van leden van de regering en hoogeplaatste ambtenaren. „Hier is maar een woord voor: corruptie”, roept een vrouw boos op beelden van de betoging op sociale media.  Ook de economische crisis en alle prijsstijgingen drijven de mensen tot wanhoop. Was de euro in 2019 nog 8,35 Surinaamse dollar waard, nu is dat 23,17 Surinaamse dollar.  Suriname heeft de crisis mede te danken aan een schuld van 2,5 miljard euro die Santokhi erfde van zijn voorganger Bouterse. Santokhi was daardoor gedwongen de hulp in te roepen van het IMF, wat betekent dat er flink bezuinigd moet worden. De fraudezaak die vorige week aan het licht kwam, toen bleek dat er omgerekend  1,8 miljoen euro was verdwenen bij het ministerie van Financiën, was de spreekwoordelijke druppel voor de betogers. Via valse betalingsbewijzen, zo bleek, werd er geld bij de Centrale Bank weggesluisd naar privérekeningen. „Waarom worden deze mensen niet aangepakt? Waarom zit de minister daar nog?” zegt Neus fel.  Na een week protesten beloofde Santokhi vrijdag een aantal ministers te zullen vervangen. Eerder zei Brunswijk al dat het geen probleem te vinden zijn broer Leo diens functies weer te ontnemen.  ||https://www.nrc.nl//nieuws/2022/07/23/suriname-is-nepotisme-en-crisis-moe-a4137215
2022-07-24||Column | Vertrouw ík de overheid eigenlijk wel?||Het vertrouwen in de overheid lijkt de laatste tijd een gletsjer in de zomerzon: beetje bij beetje smelten er stukjes vanaf. Volgens de laatste peiling van I&O Research, die donderdag verscheen, vertrouwt nog 34 procent van de Nederlanders de overheid; 2 procent minder dan in de meting van vorige maand.  Vergeleken met andere OESO-landen scoort Nederland nog goed, bleek deze week uit het eerste grote OESO-onderzoek naar vertrouwen in 22 landen. In deze meting (gedaan in 2021) vertrouwde 49 procent van de Nederlanders de overheid, boven het OESO-gemiddelde van 41 procent.  In welke categorie val ik zelf eigenlijk, vroeg ik me af terwijl ik de staafdiagrammen bekeek. Wat zou ik antwoorden als iemand mij vroeg of ik de overheid vertrouw? Dat is best een moeilijke vraag. Ik vertrouw in het algemeen op de goede intenties van politici, ik denk niet dat ze de boel willen belazeren. Maar ik vertrouw er niet op dat ze altijd de waarheid spreken, dat ze het algemeen belang in alle gevallen boven hun eigenbelang laten gaan, en zelfs als ze dat wel doen, vertrouw ik er niet per se op dat ze competent genoeg zijn om de juiste keuzes te maken. Hoe je de vraag beantwoordt, hangt er dus maar vanaf aan welk aspect je denkt. En ook wat je vergelijkingsmateriaal is. Zelfs als mijn vertrouwen in de overheid even wat minder is, ben ik blij dat ik in Nederland woon en niet in Rusland, om maar iets te noemen. Als ik die relatieve positie meeweeg, geef ik mijn vertrouwen zeker een voldoende.  Het is dus de vraag wat het precies betekent als mensen aangeven de overheid niet te vertrouwen. En de volgende vraag hangt daarmee samen: hoe ernstig het is als dat vertrouwen afneemt.  ‘Vertrouwen’ is een woord met een goede uitstraling, net als bijvoorbeeld liefde en openheid. Maar net als bij die andere termen hangt het van de context af of het inderdaad een goede zaak is. Liefde voor foute figuren is slecht, openheid jegens de vijand is slecht, en vertrouwen in een malafide persoon of instantie net zozeer.  Er wordt te vlug van uitgegaan dat vertrouwen altijd nastrevenswaardig is, aldus Harvard-politicoloog Pippa Norris in haar nieuwe boek In Praise of Skepticism, dat begin augustus verschijnt – de eerste drie hoofdstukken staan al online. Iemand kan volgens Norris ook te veel vertrouwen hebben: goedgelovigheid, heet dat. Complotdenkers staan bijvoorbeeld cynisch tegenover de gevestigde macht maar zijn juist goedgelovig jegens hun zelfgekozen autoriteiten. Een tekort en een overschot aan vertrouwen gaan hier samen.  Sociale wetenschappers bekijken vertrouwen te veel vanuit de ogen van gezagsdragers, schrijft Norris. Voor hen is vooral een tekort aan vertrouwen zorgwekkend. Maar een overschot kan net zo goed problematisch zijn: als mensen politici blindelings vertrouwen, kan wangedrag ongestraft voortbestaan. Een sceptische houding tegenover autoriteit bevindt zich midden op het spectrum tussen cynisme en goedgelovigheid, aldus Pippa Norris. Zoals Aristoteles al zei: elke deugd is een midden tussen twee ondeugden. Dat vond ik vroeger een saaie open deur van Aristoteles, maar nu denk ik: best leuk en leerzaam om eigenschappen op een as in te delen.  Volgens  Norris moet niet het vertrouwen gemaximaliseerd worden, maar de trustworthiness, of vertrouwenwaardigheid. Dat is het sceptische oordeel over iemands prestaties, aan de hand van drie aspecten: integriteit, onpartijdigheid (het laten voorgaan van het algemeen belang boven eigenbelang) en competentie. Dit zijn precies de drie dingen waarover ik, zoals ik hierboven schreef, soms twijfels heb. Dat vind ik niet overdreven wantrouwend van mezelf, als ik kijk naar de afgelopen jaren. Politici die aantoonbaar niet de waarheid spraken, en die dus matig scoren op integriteit, zitten nog steeds op hun plek. Het telkens uitstellen van besluiten over de stikstofaanpak lijkt eerder in het eigen belang te zijn geweest van conflictvermijdende politici dan in het algemeen belang. En erg competent komt het ook niet over.  Het goede nieuws is: als vertrouwen in elk geval deels samenhangt met prestaties, kan het dus ook weer toenemen. In dat opzicht ziet het er voor het vertrouwen in de overheid beter uit dan voor de gletsjers.  Floor Rusman (f.rusman@nrc.nl) is redacteur van NRC 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/23/vertrouwen-2-a4137212
2022-07-24||Poetin twijfelt in verdeeld Kremlin|| De Russische minister van Buitenlandse Zaken Sergej Lavrov gaf afgelopen week een interview aan propagandazender RT, toen hem werd gevraagd hoe Moskous oorlog in Oekraïne zou moeten eindigen. „In geografisch opzicht”, preciseerde RT-hoofdredacteur Margarita Simonjan.  „De geografie is nu anders”, zei Lavrov met een uitgestreken gezicht. „We praten  allang niet meer over alleen Donetsk en Loehansk: het gaat om de regio Cherson, om de provincie Zaporizja en een hele reeks andere gebieden.”  Dat was opmerkelijk. Op 24 februari, de eerste dag van Russische invasie, zei de Russische president Poetin dat Moskou Oekraïne niet wilde veroveren, maar ‘denazificeren’ – waarmee Poetin doelde op het afzetten van regering-Zelensky. Toen de aanval op Kiev was uitgelopen op een smadelijke nederlaag, stelde het Kremlin ineens dat de oorlog draaide om de ‘bevrijding’ van de oostelijke Donbas. Nu formuleerde Lavrov, bijna uit de losse pols, nieuwe oorlogsdoelen die neerkwamen op de verovering van zo ongeveer een kwart van het grondgebied van Oekraïne. „Het proces voltrekt zich stap voor stap, maar onafwendbaar”, zei Lavrov. Nieuwe westerse wapenleveranties – zoals het raketlanceersysteem HIMARS, met een nog groter bereik – zullen de Russische landhonger volgens de minister slechts aanwakkeren: „Dan schuiven de geografische doelstellingen nog verder op vanaf de frontlijn.” Het klonk dreigend en dat was ook de bedoeling, zegt de Russische politicoloog Valeri Solovej. Volgens Solovej zou het Kremlin graag onderhandelen over een eervolle vrede: geen NAVO-lidmaatschap voor Oekraïne en annexatie van de door Rusland veroverde gebieden. Nu de stroom van westerse wapens een nieuw evenwicht op het slagveld heeft veroorzaakt, heeft Kiev daar echter weinig trek in. „Oekraïne wil niet tegemoetkomen aan de Russische eisen”, zegt Solovej. „Dus zoekt Moskou zijn toevlucht tot dreigementen: als jullie nu niet willen praten, veroveren we nog meer land.” Na vijf maanden is de oorlog in Oekraïne in een cruciale fase beland, zegt Solovej, maar achter de hoge muren van het Kremlin heerst verwarring over de te volgen koers. Een kleine maar invloedrijke groep hardliners wil het Russische offensief doorzetten totdat de hele Zwarte-Zeekust en het oosten van Oekraïne is veroverd. Daar tegenover staat een grote meerderheid van realisten, zowel in het ambtelijke apparaat als in de strijdkrachten, die meent dat zoiets niet langer haalbaar is. „Veel militairen denken dat  de situatie zich voor Rusland ongunstig kan ontwikkelen als het Westen Oekraïne massaal blijft steunen. In dat geval bestaat er zelfs het risico de nieuw veroverde gebieden weer kwijt te raken.”  In de afgelopen drie maanden hebben de Russische strijdkrachten langzaam maar zeker terrein gewonnen in de Donbas. De verovering van de stad Lysytsjansk, begin deze maand, markeerde de eerste Russische ‘overwinning’ na de pijnlijke terugtocht uit het noorden van Oekraïne: de verovering van de hele provincie Loehansk. Nu heeft Moskou zijn oog gericht op de provincie Donetsk.  Maar is het Russische leger daar nog toe in staat? Volgens de Oekraïense generale staf zijn er inmiddels bijna 40.000 Russische militairen gesneuveld. CIA-baas William Burns hield het deze week op ten minste 15.000 Russische doden en 45.000 gewonden.  „Rusland beschikt waarschijnlijk niet langer over de militaire capaciteit om zijn doelen te realiseren”,  stelde het Canadese ministerie van Defensie  donderdag. Volgens voormalig FSB-officier Igor Girkin, op internet de belangrijkste spreekbuis van Russische nationalisten, sneuvelen of deserteren er  meer soldaten dan dat er nieuwe rekruten instromen. Met alleen beroepssoldaten kan Rusland de oorlog niet winnen, zegt Girkin: Rusland moet reservisten en dienstplichtigen mobiliseren.  De plannen daarvoor, zegt Solovej, liggen klaar. Vorige week vrijdag werd de Russische Doema ineens teruggeroepen van reces. Tot op het laatste moment was niet duidelijk waar de parlementariërs over zouden moeten stemmen, maar volgens Solovejs bronnen waren er verstrekkende voorstellen voorbereid, van het uitroepen van de staat van beleg in de Russische grensregio’s tot het afkondigen van (gedeeltelijke) mobilisatie.  Op het laatste moment zag Poetin ervan af, stelt Solovej. Het Russische parlement stemde uiteindelijk alleen over de promotie van de Russische minister van Industrie en Buitenlandse Handel tot vicepremier.  De omstandigheden aan het front zouden Moskou tot duidelijke keuzes moeten dwingen. Oekraïne bereidt zich voor op een tegenoffensief richting de zuidelijke stad Cherson. Om dat  het hoofd te kunnen bieden moet Poetin deze zomer mobiliseren, anders is het te laat. Maar Poetin weifelt: het oproepen van reservisten en dienstplichtigen zou wel eens kunnen leiden tot binnenlandse onrust. Het is niet het enige besluit dat de Russische president voor zich uit schuift. „Iedereen die hem spreekt,  zegt dat hij is opgehouden beslissingen te nemen”, zegt Solovej. „Hij is vervallen in een soort bestuurlijke inertie. Hij laat allerlei besluiten voorbereiden, maar hij hakt geen knopen door. Dat schijnt al een maand zo te gaan.”   ||https://www.nrc.nl//nieuws/2022/07/23/poetin-twijfelt-in-verdeeld-kremlin-a4137201
2022-07-24||Wat vindt NRC | Noodmaatregelen nodig én langetermijnbeleid voor opvang asielzoekers||De deadlines stapelen zich op: als het Rijk op 1 augustus niet genoeg  opvangplekken voor asielzoekers heeft geregeld, stapt Vluchtelingenwerk naar de rechter. Per 1 oktober stoppen de 25 veiligheidsregio’s met noodopvangplekken zoeken, zo kondigde voorzitter Hubert Bruls dinsdag aan. Het gebrek aan plekken voor asielzoekers, die nu met enkele honderden per nacht buiten het overvolle aanmeldcentrum Ter Apel slapen, wordt met de dag schrijnender. En als er niets verandert, zijn er dit jaar nog 14.000 plekken te weinig.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Sommige regio’s doen meer dan andere om Ter Apel te ontlasten. De gemeenten Oss, Nijmegen, Alkmaar, Voorschoten en Wolfheze, bijvoorbeeld, hebben noodopvanglocaties geopend – in Van der Valk-hotels, sporthallen en leegstaande ggz-instellingen. De gemeente Noordoostpolder kreeg op haar beurt twee weken geleden te horen dat ze naast het huidige  azc in het dorp Luttelgeest een ‘tweede aanmeldcentrum’ zal krijgen, een mini-Ter Apel. Of de gemeenteraad ermee in stemt, is nog onduidelijk.  Dit was allemaal niet nodig geweest als Justitie niet in hoog tempo asielzoekerscentra had gesloten. In 2016 stonden er nog 113 in Nederland en nu 72. Het Centraal Orgaan opvang asielzoekers (COA) krijgt een vergoeding van Justitie – per beslapen bed. Leegstand kost dus geld. Een kleine buffer is daardoor duur. Minder asielzoekers? Bedden sluiten. Alsof er na de dieptepunten in de Syrische oorlog in 2015 voor altijd minder mensen naar Nederland zouden vluchten. Toegegeven, Oekraïense vluchtelingen had niemand verwacht, maar die vallen dan ook buiten het systeem van het COA. Zij worden opgevangen in privéhuizen en leegstaande verzorgingshuizen, hotels, vakantieparken en kantoren. Er is nóg een crisis die niet helpt: de woningcrisis. Daardoor zijn er voor elke vrijkomende huurwoning honderden gegadigden. In de stad Utrecht wachten mensen gemiddeld elf jaar op een sociale huurwoning – vandaar de boze reacties op de voorrang die statushouders er krijgen deze zomer. Normaal gesproken wordt 30 procent van de sociale huur in het hele land gereserveerd voor ‘urgenten’, onder wie statushouders. Maar dat lijkt onvoldoende want de doorstroming úit azc’s is alsnog helemaal vastgelopen.  Staatssecretaris Eric van der Burg (VVD, Asielzaken) en de veiligheidsregio’s zijn het erover eens dat de omstandigheden in Ter Apel, maar ook in sommige noodlocaties, geen dag langer zo mogen blijven. Een maand geleden beschreven de Inspecties voor de Gezondheidszorg en Justitie en Veiligheid in een brief aan Van der Burg dat 8.801 begeleide kinderen en 1.450 alleenstaande minderjarige vreemdelingen verblijven in opvanglocaties waar „de leefbaarheid onder de maat is” en „de rechten en veiligheid niet worden gewaarborgd”. In april meldde burgemeester Koen Schuiling van Groningen na een bezoek aan Ter Apel al dat „kinderen tussen het afval spelen. Er hangt een rioollucht in de opvangtenten en urinoirs zitten vol. Er is nul privacy en het is brandgevaarlijk. Een festivalterrein heeft betere voorzieningen.”  Een langetermijnstrategie is dringend nodig want het aantal mensen dat naar Europa vlucht zal voorlopig niet afnemen. Om te beginnen moet de IND veel sneller dan nu ‘kansrijke en kansarme’ asielzoekers scheiden, adviseerden de Raad voor het Openbaar Bestuur en de Adviescommissie voor Vreemdelingenzaken in juni. Asielzoekers uit veilige landen als Marokko en Algerije worden bijvoorbeeld voor 95 procent afgewezen ná de asielprocedure, die soms wel twee jaar duurt. Zij hangen lang rond in azc’s en sommige veroorzaken forse overlast. Werken mogen ze niet. Die overlast verkleint weer het draagvlak bij gemeenten om meer asielzoekerscentra te openen. Gemeenten zouden volgens datzelfde advies wettelijk verplicht moeten worden ‘kansrijke’ asielzoekers op te nemen en te begeleiden. Van der Burg is bezig zo’n wet op te stellen, die gemeenten dwingt. Volgens het advies zou het Rijk ook moeten betalen voor een ‘ijzeren voorraad’ aan opvangplekken die niet meeveert met het aantal inkomende asielzoekers.  De weerstand is in sommige gemeenten groot, zei voorzitter Bruls maandag. Dat is te begrijpen als men de overlast in Ter Apel van ‘veilige landers’ ziet. En als men bedenkt hoe veel taken gemeenten sinds 2015 op hun bord hebben gekregen zonder bijbehorende budgetten: jeugdzorg, delen van de ouderenzorg én jeugdpsychiatrie.  Toch zal elke gemeente nu iets moeten ondernemen, het Rijk zal moeten helpen en betalen. En in hemelsnaam snel beleid maken voor de lange termijn. ||https://www.nrc.nl//nieuws/2022/07/23/noodmaatregelen-nodig-en-langetermijnbeleid-voor-opvang-asielzoekers-a4137181
2022-07-24||Plots veel telefoontjes uit cel om gratie||Strafrechtadvocaten krijgen dezer dagen opvallend veel telefoontjes uit  de gevangenis. Hun veroordeelde cliënten vragen om namens hen een  gratieverzoek in te dienen.  Als het oud-quizmaster en veroordeeld cocaïnesmokkelaar Frank Masmeijer lukt, waarom hen dan niet?    Deze week maakte  Masmeijer zelf bekend in een interview met De Telegraaf dat hij gratie heeft gekregen, van minister Franc Weerwind (Rechtsbescherming, D66). Masmeijer was in 2014 opgepakt en in 2017 in België tot negen jaar veroordeeld voor  cocaïnesmokkel, wat in hoger beroep werd bevestigd.  De reden voor gratie mag het gerechtshof Arnhem-Leeuwarden niet openbaar maken.  Een opmerkelijke gratieverlening, vindt strafrechtadvocaat Maarten Pijnenburg. Hij benadrukt dat het „in deze verharde tijd van drugshandel [is] toe te juichen dat de menselijke maat wordt toegepast”. Toch kwam deze beslissing voor hem „als een baksteen uit de hemel”. Zelfs in zeer schrijnende gevallen slagen gratieverzoeken volgens hem „zelden”. Hij overweegt sinds woensdag een nieuw verzoek in te dienen voor een cliënte van hem, een terminaal zieke  vrouw van boven de 80 jaar wier gratieverzoek in maart werd afgewezen.   „Zelf heeft mevrouw nooit enig voordeel gehad van de acties die haar verweten worden”, benadrukt Pijnenburg. Dat ze op hoge leeftijd is en aan darmkanker lijdt, mocht bij het gratieverzoek niet baten. „Dat heeft mijn rechtsgevoel aangetast”, zegt hij.  Bij Masmeijer speelde mogelijk een rol dat hij eind vorig jaar door de Belgische autoriteiten aan Nederland is overgedragen. Dat gebeurde op grond van de Wet wederzijdse erkenning en tenuitvoerlegging vrijheidsbenemende en voorwaardelijke sancties.  Deze wet regelt dat EU-burgers het laatste deel van hun straf in hun thuisland mogen uitzitten. Een belangrijke voorwaarde is dat de overdracht naar het thuisland nooit tot een zwaardere straf mag leiden, zegt de Tilburgse strafrechtadvocaat Geoffrey Woodrow. Net als Pijnenburg benadrukt hij de specifieke omstandigheden van deze zaak niet te kennen. Maar het zou hem niet verbazen   als Masmeijer succesvol heeft aangevoerd dat veroordeelden in België na het uitzitten van een derde van hun celstraf in aanmerking kunnen komen voor vervroegde vrijlating. Ze komen dan   voor een speciale commissie van rechters die daarover besluit. „Het is niet standaard dat je dan vervroegd vrijkomt, maar wel reëel”, aldus Woodrow. Het probleem, zegt hij, is dat op het  moment dat de gedetineerde aan Nederland wordt overgedragen, nog niet duidelijk is of de straf in België verkort zou worden. „Dan gaan we hier uit van het principe dat een gevangene in Nederland in ieder geval twee derde van de straf uitzit.” Over vervroegde voorwaardelijke invrijheidstelling, die maar maximaal 2 jaar kan bedragen, beslist hier geen rechter maar het OM. De vanzelfsprekendheid dat je na twee derde van je straf voorwaardelijk wordt vrijgelaten, is hier vorig jaar afgeschaft.  Een beroep op de Belgische procedure kán reden zijn voor gratieverlening, beaamt een  woordvoerder van minister Weerwind, mits „gecombineerd met persoonlijke omstandigheden”. Hij zegt dat Masmeijer ook goed gedrag heeft getoond, onder meer tijdens zijn proefverlof in België.  Woodrow ziet steeds vaker dat in België veroordeelde Nederlanders eenmaal hier een kort geding aanspannen om alsnog in aanmerking te komen voor vervroegde vrijlating die in België gebruikelijk is. „Als Masmeijer het via een kort geding had gevraagd, was hij wellicht ook in aanmerking gekomen”, denkt hij, „maar in dit geval heeft hij in het gratieverzoek dit argument mogelijk aangevuld met persoonlijke redenen.”    Woodrow kan  „niet meer op een hand tellen” hoeveel van zijn cliënten sinds woensdag vanuit de gevangenis hebben gebeld met de boodschap dat ze ook gratie willen. Hij vertelt ze  dat het „heel moeilijk” is om daarvoor in aanmerking te komen. Hij is al sinds 1996 advocaat, sindsdien heeft slechts één cliënt  gratie gekregen.   Er kwam veel kritiek op het gratiebesluit, onder meer de politie vindt dat de bestrijding van drugscriminaliteit hiermee wordt ondermijnd. Weerwinds woordvoerder snapt de kritiek, maar werpt tegen dat Masmeijer „nog anderhalf jaar te gaan had”. Ook noemt hij dat hij via de media heeft vernomen dat er „veel discussie was over de waterdichtheid van [diens] veroordeling”. Mogelijk heeft Masmeijer ook dit in zijn gratieverzoek aangevoerd.   Strafrechtadvocaat Pijnenburg wijst dit argument van de hand. „Hij is door een Europese rechter veroordeeld en Nederland heeft de straf overgenomen. Zijn schuld staat keihard vast.” Woodrow verwacht, los van de vele telefoontjes naar advocaten vanuit de bajes, een ander gevolg van Masmeijers gratie. „Ik denk dat België voortaan terughoudender om zou kunnen gaan met overdragen van straffen, indien zij de indruk krijgen dat veelal gratie verleend zou worden. Zij kunnen zich beroepen op het vertrouwensbeginsel en zeggen dat ze erop moeten kunnen vertrouwen dat hun straffen ook worden uitgevoerd.”||https://www.nrc.nl//nieuws/2022/07/23/plots-veel-telefoontjes-uit-cel-om-gratie-a4137213
2022-07-24||Column | De oorlog brengt alles  in een stroomversnelling||
		Iedere week schrijft wetenschapper Rosanne Hertzberger over de raakvlakken tussen wetenschap en het dagelijks leven.
	 

							Iedere week schrijft wetenschapper Rosanne Hertzberger over de raakvlakken tussen wetenschap en het dagelijks leven.
						
 
Ze is initiatiefnemer en bestuursvoorzitter van Stichting Crispatus, waar een vrouwenonderzoekscollectief een vaginaal probioticum ontwikkelt. Sinds 2017 doet ze onderzoek naar het metabolisme van vaginale melkzuurbacteriën in het Systems Biology Lab aan de VU Amsterdam. 
Eerder was ze als postdoctoraal onderzoeker werkzaam bij de afdeling moleculaire microbiologie van Washington University (St. Louis, Missouri, USA) en deed ze in samenwerking met Nestle Research Center promotie-onderzoek bij SILS, UvA & NIZO Food Research. Ze publiceerde twee boeken:  ‘Het Grote Niets – waarom we te veel vertrouwen hebben in de wetenschap’ (2019) en ‘Ode aan de E-nummers -Waarom e-nummers, kant-en-klaar-maaltijden en conserveermiddelen ons leven beter maken‘ (2017). 
Meer over Rosanne Hertzberger is  te lezen op haar site. 
 Ze is initiatiefnemer en bestuursvoorzitter van Stichting Crispatus, waar een vrouwenonderzoekscollectief een vaginaal probioticum ontwikkelt. Sinds 2017 doet ze onderzoek naar het metabolisme van vaginale melkzuurbacteriën in het Systems Biology Lab aan de VU Amsterdam.  Eerder was ze als postdoctoraal onderzoeker werkzaam bij de afdeling moleculaire microbiologie van Washington University (St. Louis, Missouri, USA) en deed ze in samenwerking met Nestle Research Center promotie-onderzoek bij SILS, UvA & NIZO Food Research. Ze publiceerde twee boeken:  ‘Het Grote Niets – waarom we te veel vertrouwen hebben in de wetenschap’ (2019) en ‘Ode aan de E-nummers -Waarom e-nummers, kant-en-klaar-maaltijden en conserveermiddelen ons leven beter maken‘ (2017).  Meer over Rosanne Hertzberger is  te lezen op haar site.  

								Meer artikelen van Rosanne Hertzberger
							
 Er stond een lange rij op de West-Kruiskade. Daar werd een gratis energiebox uitgedeeld met tochtstrips, radiatorfolie, ledlampen en een waterbesparende douchekop. Het is een soort ducttape-achtige klimaatoplossing en als ducttape-fan bedoel ik dat niet negatief. Door kieren en gaten in oude huizen dicht te plakken kan er een indrukwekkende hoeveelheid gas worden bespaard. Een beetje folie tegen de slecht geïsoleerde buitenmuur achter de radiator scheelt zo 20 procent. De doodeenvoudige maatregelen bungelden ergens onderaan de prioriteitenlijstjes van menig huishouden, maar stijgen nu net zo hard als de gasprijs. Van gaslek Aerdenhout tot de kleinste sociale huurwoningen, iedereen heeft plotseling haast met verduurzamen en isoleren.  Het is een lichtpuntje, in deze duistere tijden nu half Europa spontaan in de fik vliegt en we weer bijna de 40 graden aantikken. Na een tiental jaren van pogingen om goedschiks te verduurzamen (met confetti-energiefestivals, goeddoenerigheid en een boel isolatiesubsidies) gaat het nu kwaadschiks. De markt doet zijn meedogenloze werk. Het maakt gehakt van bedrijven die alleen aan cosmetisch groen deden en rekent elke fossiele verbranding door tot in de eindproducten. Er is niet aan te ontsnappen. Zo ontstaat er heel voorzichtig hoop dat de twee recente mokerslagen – de pandemie en de oorlog –  ons  helpen te verduurzamen en die derde crisis – klimaat –  te beteugelen. Eerst legde Covid de mensheid, inclusief al zijn voertuigen, aan de ketting. Tijdens de lockdowns bloeide de natuur op en zagen we verrassend genoeg dat naast alle Covid-zieken de algemene gezondheid van mensen daar ook baat bij had. Gynaecologen zagen plotseling minder vroeggeboortes, cardiologen zagen minder hartinfarcten en aorta-aneurysma’s, en kinderartsen zagen minder astma-aanvallen. De oorzaak is nog onduidelijk, maar wat minder fijnstof zou best eens een groot deel van de verklaring kunnen zijn. Bovendien betekende de pandemie de definitieve inburgering van Zoom en thuiswerken. De files verdwenen als sneeuw voor de zon. Vliegen voor ‘business’ maakte recent een rebound mee naar pre-pandemieniveau, maar het zou zomaar  een inhaalslagje kunnen zijn. Iedereen die elkaar weer even in levende lijve wil zien op inhaalconferenties en inhaaljaarbeurzen. En die inhaalslag zou ook zomaar op kunnen gaan voor toerisme. De ceo  van Etihad Airways  bestempelde de huidige vakantiegolf als „revenge tourism”. Gaat iedereen straks nog echt voor elk wissewasje het vliegtuig in? En is dat ook nog zo na de recente ervaringen op Schiphol en andere Europese luchthavens? Dan de oorlog. Aanvankelijk leek het erop dat dat alleen maar desastreus kan uitpakken voor alle klimaatinspanningen. De nummer  één van de meest vervuilende menselijke activiteiten is steen- en bruinkoolcentrales en juist die werden weer aangeslingerd. Nieuwe olieputten boren is plotseling financieel weer interessanter nu de prijzen zo hoog zijn. Zo betekende de Russische invasie op meer dan één manier een stap terug in de tijd. Maar investeringen in die kolencentrales blijven uit. Het lijkt een kortetermijnoplossing terwijl Europa in razend tempo alle kieren aan het dichtplakken is, al het laaghangend fruit plukt en zo snel mogelijk nieuwe energiezekerheid probeert te vinden. Als Rusland iets voor elkaar heeft gekregen is het wel dat het nu voor eens en altijd duidelijk is wat een onbetrouwbare energieleverancier het is en hoeveel haast we hebben om het fossiele afkickproces te versnellen.  Ik zie lichtpuntjes. Vleesvervangers zijn nu goedkoper dan vlees. Elektrisch rijden is drie tot vier keer goedkoper dan op benzine rijden. Duitsland zet politieke taboes opzij door de maximale snelheid op de Autobahn te heroverwegen en de Kernausstieg weer wat uit te stellen. In Nederland bouwen we een waterstoffabriek, in Finland staat een eerste zandbatterij die huizen verwarmt met opgeslagen zon- en windenergie. De ontwikkelingen in kernfusie zijn weer een versnelling hoger gegaan. Dat doet een oorlog. Het brengt de ontwikkelingen in stroomversnelling. Ook met bijna 40 graden vertrouw ik nog steeds op het menselijke vermogen om onszelf steeds weer uit de nesten te werken. ||https://www.nrc.nl//nieuws/2022/07/23/de-oorlog-brengt-alles-in-een-stroomversnelling-a4137179
2022-07-24||Sudoku van zaterdag 23 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/23/sudoku-a4137177
2022-07-24||Scrypto||Horizontaal: 1. Ontlaad in de tussentijd, hoe tweeslachtig ook (7)   6.  + 10. Gebruikmaken van een coup heeft iets slordigs (3+2+6+4)  10.  Zie 6 horizontaal  11.  Zoethout is typisch iets voor bij een Aziatische maaltijd (10)  12.  Wat ze in het café doen, klinkt als een balletoefening (3+2+3+6)  14.  Zo'n fundering vereist stuurmanskunst (8)  15.  Zo Scandinavisch als een incompleet stalletje (6)  16.  Zo wordt de helft van de helft genoemd (3)  17.  Zeker geen strijdpunt (9)  18.  Verzoek om meer zachtheid (8+4+2)  21.  Luchtbescherming (6)  22.  Grote gaten (6)  23.  (Meer dan) een dak  boven je hoofd hebben (6+3) Verticaal:   2.  Even (niet dus) (10+8)   3.  In Italië zorgt de actie van een handvol beroemdheden voor instabiliteit (18)   4.  Rotland (5+3+10)   5.  De lang gekoesterde wens van iemand met een midlifecrisis (10)   7.  Groeit uit ergernis (3)   8.  Familielid van pestvogel en jenever (11)   9.  Te driftig om zonder surveillanten te kunnen (4+8)  13.  Worden door het lichaam afgescheiden in het water (5)  19.  Die figuur krijgt ander haar (4)  20.  Aflossing in een debat (6) Drie inzenders van een goede  oplossing krijgen een boekenbon van  20 euro. Oplossingen moeten uiterlijk  a.s. woensdag om 9 uur in het bezit  zijn van de Scryptogram-redactie. Per  brief, briefkaart: postbus 20652,  1001  NR Amsterdam; per e-mail: scrypto@nrc.nl Oplossing scryptogram  van 16 juli:  Horizontaal:  2. Sardinië; 6. gegoed; 7. hadj; 8+11+13. Je stampte met je voet  op de grond en er was een feest;  15. stoffers; 16. lolly; 18. neon; 19.  krukassen; 20. indiajurk. Verticaal:  1. vrijdom; 2. stof tot nadenken; 3.  is het geen plaatje; 4. in de marge; 5. Feyenoordfans; 9. ton; 10. geen steek; 12. pretstudie; 14. Smyrna; 17. laser. De boekenbonnen  zijn toegekend aan: L. Roodbol, Driebergen-Rijsenburg; H. Marquat Scholtz, Haren; Fam.  Van Wessem, Diepenveen.||https://www.nrc.nl//nieuws/2022/07/23/scrypto-a4137176
2022-07-24||Foute eed: haarkloverij of vele  zaken opnieuw?|| Het gebeurde begin juli, tijdens de beëdiging van een raadsheer bij het gerechtshof in Den Bosch. Was dat wel de tekst van de juiste ambtseed, vroeg de voorzitter zich af. Nee, zo bleek, het was die voor gerechtsambtenaren, niet voor rechters en raadsheren. Twee teksten met kleine, maar duidelijke verschillen. Het was geen incident. Uit onderzoek bleek dat bij het Bossche hof afgelopen jaren 30 raadsheren verkeerd beëdigd zijn, aldus het hof deze week.   Deze raadsheren zijn betrokken bij 400 strafzaken en 700 belastingzaken die nog niet onherroepelijk zijn. Dat zijn zaken waarbij er cassatie is ingesteld, of dat nog mogelijk is. Maar het totaal aantal zaken waarbij raadsheren verkeerd beëdigd zijn is veel groter.   Het eerste geval stamt  al uit 2003. Dat was volgens een woordvoerder „een incident”, maar verkeerde beëdiging speelt volgens haar meer structureel sinds een jaar of tien. Bij hoeveel zaken  kan ze niet zeggen.   De fout speelt ook bij de zaak van Jos B., dit jaar in hoger beroep veroordeeld voor het doden van Nicky Verstappen,  zo meldde Royce de Vries, woordvoerder van de nabestaanden aan De Telegraaf. Gerald Roethof, advocaat van Jos B., zei in tv-programma Op1 dat de zaak opnieuw moet door andere rechters.  Of dat gebeurt is de vraag. Medio september komt de procureur-generaal bij de Hoge Raad met een vordering cassatie in belang der wet. Dat is een advies. De vordering zal ingaan op de mogelijke gevolgen voor nog lopende zaken maar het aspect van de onherroepelijke zaken komt naar verwachting ook aan de orde. De Hoge Raad buigt zich daar dan  later dit jaar over.   Volgens Geert-Jan Knoops, advocaat en bijzonder hoogleraar politiek van het internationaal recht aan de UvA, zijn twee redeneringen mogelijk. Het meest waarschijnlijk acht hij dat de Hoge Raad zal betogen dat het hier misging, maar de zaken niet over moeten. „Raadsheren zouden met de juiste eed geen ander oordeel hebben geveld. Dus, zou je kunnen zeggen: wat is het juridisch nadeel dat verdachten is aangedaan? In dat geval, dat verwacht ik, oordeelt de Hoge Raad in de geest van de samenleving.”  Maar, zegt Knoops, als je strikt juridisch kijkt, moet je concluderen dat er met een onjuiste eed sprake is van een raadsheer die niet bevoegd is geweest om het ambt te vervullen. „En dan zou de Hoge Raad de rechtsgang nietig kunnen verklaren. Maar dat zal grote gevolgen hebben, niet alleen voor de 1.100 zaken die nog niet onherroepelijk zijn, ook voor al die andere zaken.”  Een eed is belangrijk, stelt ook rechter Frank Wieland, die Willem Holleeder tot levenslang veroordeelde. „Vooral bij raadsheren moet alles honderd procent volgens de regels gaan. Maar als deze zaken opnieuw gaan, zal dat aan de beslissing niks veranderen. Dus die zaken opnieuw doen is wel juridische haarkloverij, ik denk dat je naar de geest van de wet moet kijken.”  De fout zorgt bij slachtoffers en nabestaanden voor onzekerheid, laat Slachtofferhulp Nederland weten. „Het is goed dat de rechtspraak naar buiten treedt. De onzekerheid is niet bevorderlijk voor het herstel van slachtoffers.” De Raad voor de rechtspraak zegt dat de gebeurtenissen de organisatie op scherp zetten en werkprocessen tegen het licht worden gehouden. „Maar linksom of rechtsom: wij hadden dit als organisatie beter moeten doen.” ||https://www.nrc.nl//nieuws/2022/07/23/foute-eed-haarkloverij-of-vele-zaken-opnieuw-a4137193
2022-07-24||Column | Houd je mondappjes!||Aan het grote aantal overlijdensadvertenties in de zaterdagkrant kan je zien dat het afgelopen week warm was. Veel bejaarden zijn een zachte dood gesmolten. Ondanks de bemoeitips van onze overheid. Wat waren die tutadviezen ook alweer? Veel drinken, zoek de schaduw op, neem af en toe een koude douche en zet ’s avonds de ramen en deuren tegen elkaar open. Zodat het huis lekker doortocht. Soms zijn we net één groot gesticht met verstandelijk gehandicapten. Muziekje van de Jostiband eronder en in polonaise naar het strand. Zijn er inmiddels al officiële hittecoaches? En koelteyogaconsulenten?  Zo’n hittegolf doet met sommige types rare dingen. Zag u die hitsige nymfomane met een zonnesteek, die in Zandvoort op een bijna aangespoelde dolfijn ging liggen? Voor het arme beest een mooie reden om in paniek weg te vluchten en nooit meer terug te komen. Hij zwom langs het cruiseschip met asielzoekers en schreeuwde naar de arme vluchtelingen: „Ga terug naar je land van herkomst! Hier zijn ze totaal krankjorum!”  De dame in kwestie wordt inmiddels bedreigd. Door wie? Door andere idioten, die geen idee hebben wat ze met de rest van hun leven moeten. Waarom de dame bedreigd wordt? Weet ik veel. Misschien was Flipper non-binair en werd het seksueel overschrijdende incident gezien als een rechtstreekse aanval op de genderfluïde dolfijnengemeenschap.   De vrouw is even vastgezet en zat misschien wel in de cel van Frank M., die door een krabbel van onze koning weer gewoon Frank Masmeijer genoemd mag worden. Frankie kan gaan en staan waar hij wil. Er is veel gedoe over zijn gratie. Half gedetineerd Nederland schijnt nu een brief naar Willem-Alexander te sturen met de vraag of zij ook in aanmerking kunnen komen voor ‘genade’, zoals gratie in België genoemd wordt. Maar de koning is voorlopig even met vakantie naar zijn Griekse buitenpaleis. Tenminste, als dat er nog staat na alle bosbranden. Heeft hij nog meegekregen dat onze Sywert ontslagen is bij zijn nobele stichting? En dat zijn kompaan Bernd ook zijn lucratieve baantje kwijt is? Die derde jojo, ene Camille, was zelf al opgestapt bij die hulptroep omdat hij door zijn vrienden te hard werd uitgelachen. Sywert en Bernd niet? Die schijnen geen vrienden meer te hebben. Maar wel miljoenen op de bank. Tenminste als ze nog aan die zuurverdiende centen kunnen komen. Op een deel is inmiddels beslag gelegd, maar er gaan geruchten dat er op een obscuur Maagdeneiland nog een flink portie beukennootjes op hen ligt te wachten. Die drie hebben komende winter echt geen gastekort.  Weet u zo langzamerhand ook zeker dat Hugo de Jonge de chauffeur van de overval is geweest? Waarom wordt er anders zo geheimzinnig gedaan over zijn Sywert-appjes? Die kunnen toch gewoon worden vrijgegeven? Het lijkt het beroemde bonnetje van Fredje & Ivo wel. In het ministerie van VWS hangt inmiddels een ondraaglijke putlucht. En wat is het argument om ze niet openbaar te maken? Ja, de boel is al aan de schildpadden van Deloitte gegeven. Nou en?  Dat rapport verschijnt pas in 2029. Maar kan die Ernst Kuipers als baas niet zeggen dat de boel open moet? Dat we hier geen Rusland zijn. Ernst is toch een keurige dokter? En ook nog eens van D66. De partij van Sigrid, die het na de formatie expliciet over de nieuwe bestuurscultuur had? Kom op Sigrid, dans op tafel tot de onderste steen boven is.  Ach ja, onze lieve politici. Ik schrijf dit stukje op grote afstand. In Vancouver. Heerlijke stad met één dramatisch minpunt: de camping in East Hastings Street waar duizenden drugsverslaafden in sheltertjes kansloos liggen te sterven. Frank Masmeijer, mocht je tijd hebben, ga daar eens een half uurtje kijken. Voordat je je nog eens met die rommel wilt gaan bezighouden. Die zielenpoten daar gaan zo kansloos dood en krijgen echt van niemand gratie. Zelfs niet van god.  Maar misschien is zo’n reisje voor een geplukte ex-gedetineerde veel te duur. Pak dan maar het openbaar vervoer. Ofwel: probeer eens een dolfijn.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/23/houd-je-mondappjes-a4137186
2022-07-24||Opinie | Blik||In de tramhalte zaten twee lange slungels met hoodies breeduit op het bankje. Voor hen stond een oude dame met een rollator. Ik heb in mijn jaren in het onderwijs een bepaalde blik ontwikkeld. Daarmee keek ik de jongens onderzoekend aan. Ze gingen meteen rechtop zitten en de ene zei: „We hebben het gevraagd, maar ze wou niet!” De dame: „Weet u, als ik ga zitten, kan ik niet zo snel opstaan als de tram komt.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/23/blik-a4137184
2022-07-24||Dit zijn de indrukwekkendste foto’s van deze week||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/22/dit-zijn-de-indrukwekkendste-fotos-van-deze-week-129-a4137018
