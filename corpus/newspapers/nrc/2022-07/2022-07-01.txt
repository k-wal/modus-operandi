2022-07-01||Burgers onder vuur: een week oorlog in Oekraïne||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/01/burgers-onder-vuur-een-week-oorlog-in-oekraine-a4135140
2022-07-01||Harder optreden van  overheid kan boeren verder radicaliseren|| Smeulende hooibalen en met trekkers vernielde politieauto’s als voorbode van een burgeroorlog. In de week waarin de boerenprotesten voor het eerst in jaren uitmondden in grof geweld was daarover speculeren in de Tweede Kamer geen taboe meer. Nederland is „als een vulkaan die op uitbarsten staat”, zei PVV-leider Geert Wilders donderdag. Caroline van der Plas van de BoerBurgerBeweging doceerde als volleerd historicus dat revoluties meestal begonnen met een boerenopstand. „Ik heb er al eerder voor gewaarschuwd”, sprak Van der Plas. „Er sluimert heel veel.”  Begrip voor de boerenwoede maakte afgelopen week bij partijen van links tot rechts plaats voor een scherpe veroordeling van geweld en intimidatie. De politiek wil een duidelijke grens stellen nu het opzoeken van bewindslieden en Kamerleden thuis aan de orde van de dag is, politiebusjes met sloophamers worden bewerkt, en boze boeren het recht in eigen hand wilden  nemen door gearresteerde collega’s uit de gevangenis in Apeldoorn te bevrijden. Tegelijkertijd worstelt Den Haag met het dilemma tussen harder ingrijpen en de-escaleren.  Het karakter van de boerenprotesten veranderde deze week, ziet Jacquelien van Stekelenburg, hoogleraar sociale verandering en conflict aan de Vrije Universiteit Amsterdam. De boerenorganisaties trokken vorige week bij de grote manifestatie in Stroe nog samen op. „Dat was een positief getoonzette actie, met stevige ondertoon”, zegt Van Stekelenburg. Toen de stikstofplannen een dag later in het Kamerdebat niet wezenlijk veranderden, viel de boerencoalitie uit elkaar. „Het gevoelen werd: leuk zo’n gematigd geluid, maar zo wordt er niet naar ons geluisterd. Toen zijn de radicale flanken in actie gekomen.” Ook hoogleraar recht en samenleving Jan Brouwer (Rijksuniversiteit Groningen) ziet radicalisering. „Wat heel erg zorgen baart is dat de organisatiegraad afneemt. Landbouworganisaties als LTO kunnen niet of nauwelijks meer aansturen en boeren hitsen elkaar in online groepen op tot steeds extremere acties.” Van Stekelenburg ziet dat radicale anti-overheidsbetogers, die eerder tegen het coronabeleid demonstreerden, zich bij de boeren aansluiten. „Ze zien in wat de boeren overkomt het bewijs voor het idee: de overheid legt een strop om onze nek, we worden beknot in onze vrijheid.”  Politici benadrukken steeds: het is maar een heel klein deel van de boeren dat de rellen veroorzaakt. „Zeker niet alle boeren zijn relschoppers”, onderstreepte SGP-fractievoorzitter Kees van der Staaij in de Kamer. In het boerendebat hebben rechts en links van toon gewisseld: waar het vaak linkse partijen zijn die de achterliggende oorzaken van rellen willen begrijpen, tonen zij nu veel minder begrip. PvdA-leider Attje Kuiken wees in het Kamerdebat gesprekken van de hand met „tuig” dat juist hard moet worden „aangepakt”.  Lokaal wordt al steviger ingegrepen. De gemeente Harderwijk stelde deze week tot twee keer een noodverordening in rond de woning van minister Christianne van der Wal (VVD). De politie verrichtte deze week meer dan tien arrestaties, het OM zet snelrecht in waar mogelijk. Concrete zorgen zijn er over aanstaande maandag, de dag dat boeren het land zouden willen „platleggen” door onder meer op te trekken naar vliegvelden en de Rotterdamse haven. Is meer machtsvertoon van de staat nodig om aan de ontwrichting een einde te maken?   Grootschaliger geweld van de kant van de politie kan beter voorkomen worden, denkt Otto Adang, lector Openbare Orde & Gevaarbeheersing aan de Politieacademie. „Boeren kunnen dan zeggen dat ze niet alleen slachtoffer zijn van het stikstofbeleid, maar ook van politiegeweld. Dat werkt enorm mobiliserend en is precies het effect dat je niet wil hebben.” Het kabinet kan hopen dat de acties vanzelf minder worden en de steun van de bevolking slinkt, zoals begin 2020 na de vorige boerenprotestgolf. Toen trok opeens de coronacrisis alle aandacht, nu belooft stikstof nog maanden hét politieke thema te blijven, met de Provinciale Statenverkiezingen van volgend jaar maart op komst.  Premier  Rutte (VVD) ging donderdag mee in de suggestie van de Kamer om het aanstellen van een onafhankelijke bemiddelaar te onderzoeken, die de spanningen tussen overheid en boeren zou moeten wegnemen. Het kabinet staat open voor dialoog, zei Rutte, maar onder voorwaarden: het wil niet met relschoppers aan tafel en er valt niet te tornen aan de in de coalitie afgesproken doelstelling om de stikstofuitstoot in 2030 te halveren. Terwijl de actievoerende boeren het hele stikstofplan van tafel willen.  Dat zijn twee zó uiteenlopende posities dat het bij voorbaat de vraag is of een bemiddelaar, hoe bedreven ook, overheid en boeren weer tot elkaar kan brengen. Zelfs als dat lukt, is het onwaarschijnlijk dat de radicale boerenflank een compromis zomaar accepteert. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/01/harder-optreden-van-overheid-kan-boeren-verder-radicaliseren-a4135344
2022-07-01||Provincies kunnen amper aan de slag met de stikstofcrisis door onduidelijkheid van het kabinet||Alle twaalf provincies willen dat het kabinet sneller duidelijkheid geeft over de invulling van de stikstofaanpak. Zonder die duidelijkheid kunnen zij amper aan de slag met de taak die het kabinet hen vorige maand heeft opgelegd om de uitstoot van stikstof fors te beperken. Dat blijkt uit een rondgang van NRC langs de twaalf gedeputeerden die in hun provincie verantwoordelijk zijn voor de stikstofaanpak. Provincies hebben van het kabinet een grote rol gekregen in die aanpak: zij moeten per gebied met alle sectoren, van landbouw en natuurorganisaties tot industrie en transport, een plan maken voor het terugdringen van de uitstoot van stikstof. Op 1 juli 2023 moet per gebied duidelijk zijn hóe dat precies gaat gebeuren. Aan wil ontbreekt het bij geen enkele provincie: allemaal onderschrijven ze de noodzaak van herstellen van kwetsbare natuurgebieden en het terugbrengen van de stikstofuitstoot. Maar het leggen van die puzzel wordt volgens gedeputeerden vertraagd door onduidelijkheid en versnipperde informatie vanuit het kabinet. De kaart van 10 juni  waarop per gebied stond hoeveel de uitstoot verminderd moet worden, is volgens gedeputeerden „onbruikbaar”, soms zelfs „onjuist” en schepte „onnodige onrust”. Provincies hebben zélf ook al een eigen stikstofaanpak, maar weten in veel gevallen nog amper hoe die zich verhoudt tot de nieuwe doelen. Dat komt onder meer door onduidelijkheid over de benodigde extra reductie. Een recente herberekening van het RIVM kwam per provincie weer op andere cijfers uit dan die begin juni gepresenteerd werden.  Daarnaast wachten provincies nog op duidelijkheid over de richtlijnen voor het beschermen van de waterkwaliteit en op maatregelen voor andere sectoren die stikstof uitstoten. Het kabinet is van plan die informatie tussen het najaar en begin volgend jaar te geven. Ook komen er nog specifieke klimaatdoelen. „Zonder die informatie kunnen we de puzzel per gebied niet leggen”, zegt de Friese gedeputeerde Klaas Fokkinga (Friese Nationale Partij). „In gesprekken met agrariërs en natuurorganisaties moeten we vaak zeggen: we weten het nog niet, we wachten op informatie van het kabinet.” Onduidelijkheid is er ook over het geld dat nodig is om boeren die willen stoppen uit te kopen. „We hebben ook nog geen koffertje met geld als we naar de gebieden gaan”, zegt Fokkinga. Ook boeren hebben volgens de bestuurders meer duidelijkheid nodig van het kabinet. Het gaat hierbij onder meer om mestregelgeving en de staat van ‘PAS-melders’: dit  zijn bedrijven die momenteel kleine hoeveelheden stikstof uitstoten volgens een vergunning waar de Raad van State in 2019 de juridische basis onder weg sloeg. „Kunnen zij hun werk voortzetten?”, vraagt Mirjam Sterk (Utrecht, CDA) zich af. Verder moet het kabinet boeren schetsen hoe ze de omslag naar duurzame ‘kringlooplandbouw’ kunnen maken, vinden gedeputeerden. Volgens Jeannette Baljeu (Zuid-Holland, VVD) moet minister Henk Staghouwer (Landbouw, CU) met een nieuwe „perspectiefbrief” komen. De brief die hij vorige maand schreef was ook volgens Baljeu een „gemiste kans”.      Dat de maatregelen voor onder meer de industrie en het verkeer nog volgen, geeft boeren onterecht het idee dat zíj het hele stikstofprobleem moeten oplossen, denken gedeputeerden. Ze manen het kabinet haast te maken.  „Ik wil best al jullie shit hebben”, heb ik tegen de andere gedeputeerden wel eens gezegd. In Zeeland hebben we een mesttekort. We hebben weinig intensieve veeteelt, en veel akkerbouw - daar heb je mest voor nodig.” „Voor ons is de   stikstofreductie van ammoniak ook niet haalbaar. We zijn een kustprovincie, tegen West-Vlaanderen aan met meer intensieve veehouderij en de haven in Antwerpen. Zeventig procent van de stikstof die in Zeeland neervalt, komt van het buitenland, de industrie en schepen op zee. Slechts 20 procent komt van de landbouw hier.”   „Dus het is voor ons niet haalbaar, bij lange na niet. We hebben uitgerekend: als álle landbouw in Zeeland weggaat, álle akkerbouwers en veehouders, dat scheelt maar 5 procent van de kritische stikstof op natuurgebieden.” „Wat wij nodig hebben voor de stikstofaanpak, zijn mensen en geld. En stikstofafspraken op Europees niveau, met Vlaanderen, Noord-Frankrijk en Groot-Brittannië. Ook verduurzaming van de scheepvaart, zoals elektrificatie. En als de schepen voor de kust langzamer zouden varen, heb je minder uitstoot, maar dan komt Antwerpen in het geweer. Dat zijn afspraken, waar ik met gebonden handen naar kijk.”   „Of de stikstofdoelen van het kabinet haalbaar zijn, vind ik lastig te beantwoorden. Geen van de reductiepercentages  staan vast. Op het beruchte kleurenkaartje van 10 juni staat voor Limburg 52 procent, in de alternatieve doorrekening van het RIVM 48 procent. Het uitgangspunt van al die getallen is 2018. Sindsdien is hier in Limburg al veel gebeurd. Veel nertshouderijen zijn gestopt, er hebben zich al 43 boeren gemeld voor de eerste vrijwillige stoppersregeling van de overheid. Het gaat hier inmiddels dus echt om andere percentages. „Het grote probleem is dat we geen duidelijkheid en middelen krijgen – dát verwijt ik Den Haag. Zolang niet duidelijk is hoe een nieuwe opkoopregeling eruit zal zien, en het geld pas over een jaar komt, weten boeren niet waar ze aan toe zijn. Er moet nu al budget van het Rijk komen, als voorfinanciering voor vrijwillige uitkoop. In de Provinciale Staten is vorige week een motie aangenomen die oproept afstand te nemen van het Haagse stikstofbeleid. In twee andere moties wordt tegelijkertijd gevraagd voortvarend ons eigen beleid door te zetten. Dat is precies mijn plan: het maximale doen om emissies te verminderen. Niet vrijblijvend,  en niet dogmatisch.” „De kaart die het kabinet heeft gepubliceerd is voor ons onwerkbaar en beschouwen we als ‘niet verzonden’. De kabinetsplannen verstoren onze aanpak, omdat ze voor veel onrust zorgen onder agrariërs. Veel agrariërs zijn welwillend en willen meepraten. Maar ze worden afgeschrikt door de harde acties en vrezen voor intimidaties.” „Met ons eigen programma kunnen we de doelen halen, in alle elf de gebieden waar het om gaat. Maar er is een belangrijk voorbehoud: we wachten nog op de doelen voor water en klimaat en op de generieke maatregelen voor alle sectoren. Die komen pas in het najaar en begin volgend jaar. Zonder die informatie kunnen we de puzzel per gebied niet leggen. In gesprekken met agrariërs en natuurorganisaties moeten we vaak zeggen: we weten het nog niet, we wachten op informatie van het kabinet.  Bovendien ontbreekt het belangrijkste: wat is het langdurige perspectief voor landbouw? Welke functie heeft landbouw voor ons land? Het moet concreter worden. Wat zijn de randvoorwaarden, wat is de mestregelgeving, welke sturingsinstrumenten zijn? Dat missen we allemaal. We hebben ook nog geen koffertje met geld als we naar de gebieden gaan. Het is niet compleet. Zo kunnen we niet aan de slag.” „Gelderland is Nederland in het klein.Alle vraagstukken vind je bij ons. Een kwart van de provincie is natuur: 80 procent daarvan is Natura 2000-gebied dat overbelast is met stikstof, dat is 40 procent van het totaal in Nederland. Dus ja, het vraagstuk is  groot.” „We zijn hier als sinds 2019 bezig met stikstof en er zit ook al zestig miljoen Gelders geld in. De stikstofdoelen voor Gelderland zitten ook al in ons eigen beleid. In dat stikstofkaartje van het kabinet  konden we ons niet herkennen, maar we hebben alle ruimte het zelf uit te werken.”    „Ik ben nooit bang geweest voor verkiezingen. Het beste wat we nu kunnen doen, is een goede voorzet maken met de stikstofaanpak. Laat bij de Provinciale Statenverkiezingen op 15 maart volgend jaar dan maar naar voren komen hoe men daar over denkt. Eerlijk gezegd, ik doe dit niet om op het pluche te zitten. Ik zie 8.700 boeren in Gelderland vertwijfeld kijken. Ik zie de natuur achteruitgaan. Dáár ben ik voor ingehuurd.”     „Als we nu niet wat doen, dan laten we Den Haag voor ons besluiten. Dat zijn we niet gewend in Gelderland. We willen baas in eigen huis blijven. En de stikstofaanpak gaat niet makkelijk worden. Maar we hebben dit met elkaar veroorzaakt door twintig, dertig jaar alles voor ons uit te schuiven.” „Pas als er duidelijkheid is van het kabinet over een aantal zaken, kan ik zeggen hoe de stikstofdoelen voor ons haalbaar zijn.”  „We hebben daarom een brief gestuurd naar het kabinet met een aantal vragen. Wat is de status van de Natuurnetwerk Nederland-gebieden? Daar ligt ook ineens een stikstofopgave voor, hoe zit dat? Wat is precies doorgerekend in de doelen en wat niet? Welke instrumenten kunnen we gebruiken? En de minister moet werk maken van de PAS-melders (boeren met een onzekere vergunning): kunnen zij hun werk wel voortzetten?” „Het is onhandig dat wij worden geacht voor 1 juli volgend jaar duidelijkheid te geven over de plannen als veel informatie pas begin volgend jaar komt. Zoals over de klimaatdoelen en generieke maatregelen voor andere sectoren. Ik snap daarom wel dat boeren het gevoel hebben gepakt te worden, terwijl de industrie buiten schot blijft. Dat is niet zo, maar het was beter geweest als alle doelen voor alle sectoren gelijktijdig waren gemeld. We hebben antwoorden nodig voordat we per gebied de gesprekken kunnen aangaan. Alles hangt samen, dus je kunt pas écht aan het werk als overal duidelijkheid over is. Je wilt niet steeds opnieuw beginnen als er weer nieuwe afspraken bijkomen.” Correctie (1 juli 2022): aanvankelijk stond hier ten onrechte dat Mirjam Sterk zich afvraagt ‘of’ de stikstofdoelen haalbaar zijn. Dat is veranderd in ‘hoe’ die doelen haalbaar zijn.   „We nemen kennis van de brieven van de ministers. Heel formeel: we hebben de wet te volgen, en de Stikstofwet schrijft voor dat in 2035 van de Natura 2000-gebieden 74 procent een gezond stikstofniveau moet hebben. Dat is vooralsnog ons uitgangspunt, niet de 43 procent stikstofreductie in Drenthe waar het kabinet  over schreef. Dan moet  de wet maar aangepast worden.” „Het zijn richtinggevende doelen, maar ze zijn te onduidelijk. Ook rondom gebieden die onder het Natuurnetwerk Nederland vallen moet de stikstof ineens omlaag, terwijl het alleen om Natura 2000-gebieden zou gaan. En van een gebied als de Bargerveen kan ik nu al zeggen dat we het doel niet gaan halen, want de meeste stikstof die daar neerdaalt, komt vanuit Duitsland.” „We waren al goed op weg met onze eigen aanpak. Maar op veel plekken zeggen boeren die eerst wél wilden meedenken nu: als het zo moet, ga ik me bezinnen. Iedereen zit hier nog aan tafel gelukkig, maar ik maak me er wel zorgen over. De onrust vertraagt het proces, want de boeren horen aan tafel. Staghouwer moet met perspectief komen door alle randvoorwaarden te schetsen. Pas dan kunnen boeren een besluit nemen. Het kaartje schuiven we daarom opzij, want het geeft een valse start.” „Het is geen vraag of we de stikstofdoelen willen bereiken. Het móet.”  „Ik denk dat we hier in Noord-Brabant een heel eind gaan komen, vooral omdat we al twee jaar bezig met zowel het reduceren van de stikstofuitstoot als met een gerichte aanpak bij Natura 2000-gebieden.”  „We denken vooral met stalmaatregelen veel uitstoot te kunnen beperken. Bovendien zijn er veel agrariërs die omschakelen naar natuur-inclusieve landbouw of biologisch. En van de negenduizend Brabantse agrariërs hebben zo’n tweeduizend geen opvolger. Als je die hele puzzel goed kunt leggen, dan kom je al een heel eind.”  „Om de ruimte die het kabinet provincies geeft te pakken, hebben we wel duidelijkheid nodig. De brief van minister Staghouwer (over de toekomst voor de landbouw) had veel inhoud, maar weinig concrete maatregelen. Het mestbeleid is bijvoorbeeld onduidelijk. Ook rammelen veel regelingen,  voor stoppende boeren bijvoorbeeld.”  „Er moet  perspectief zijn voor boeren, voor een betere natuurkwaliteit en de kwaliteit van het water moet op orde zijn.  We gaan geen gebieden leegvegen, maar ik moet eerlijk zeggen dat er wel plekken zijn waar het gaat knellen.” „Op 9 juni, een dag voor de kabinetsbrief naar de  Tweede Kamer ging, kregen we in een digitale vergadering met alle betrokken gedeputeerden van de minister het  kaartje te zien. ‘Dit kan niet!’, zei ik, want ik zag meteen al dat het niet klopte. Rond het IJsselmeer bijvoorbeeld is een bufferzone ingetekend met een reductie van 70 procent. Maar het IJsselmeer ís geen stikstofgevoelig natuurgebied;  die zone lijkt mij dus  onnodig.” „Als de minister dat kaartje nou eerder had gestuurd, hadden we  aanpassingen kunnen voorstellen. Jammer, want door dat kaartje is veel onrust ontstaan. Ik ben er niet in paniek over. De Staten hebben vorig jaar zelf al stikstofdoelen vastgelegd, gebaseerd op de Commissie-Remkes. Ik  werk al twee jaar aan een gebiedsaanpak, in goed overleg met de betrokken partijen.”  „Ik denk dat het goed mogelijk is onze doelen te halen, maar ben bang dat de termijn lastig wordt.  We  hebben een  jaar om onze plannen naast de landelijke doelen te leggen. Ik hoop dat we het eerder kunnen aftikken want in maart zijn de provinciale verkiezingen. Daarna zijn we even demissionair en kunnen we geen grote besluiten nemen. Ik wil niet dat we dan weer op nul staan.”  „Wij zitten er in Flevoland dubbel in. Enerzijds hebben we het laagste percentage van Nederland, qua stikstofreductie. Anderzijds is het algemene doel voor heel Nederland van 12 procent lager dan we hadden verwacht.”  „Dat betekent voor ons dat we toch méér moeten verlagen, terwijl we weinig knoppen hebben om aan te draaien. Flevoland is namelijk een unieke provincie met geen enkel stikstofgevoelig Natura 2000-gebied.  Tegelijkertijd hebben we ook geen grote uitstootpunten: de Maxima-elektriciteitscentrale is de  enige ‘piekbelaster’.”   „Stel dat we dan de uitstoot verlagen in Lelystad, dan heeft dat weinig effect. Want Lelystad ligt bij het IJsselmeer, maar op behoorlijke afstand van de Weerribben-Wieden, een Natura 2000-gebied op de grens van Flevoland en Overijssel. „Veel boeren willen wel verduurzamen, maar hebben geen geld voor die innovatie. De sleutel ligt volgens mij bij het Rijksvastgoedbedrijf. Als het Rijk grond gaat verpachten tegen een  maatschappelijke prijs in plaats van een commerciële, kunnen boeren de omslag maken. Alleen zegt  het ministerie van Financiën dan tegen het ministerie van Landbouw: ‘Wie betaalt dat, legt u het verschil even bij?’”  „In Groningen hebben we ook aardbevingsproblematiek. Veel agrarische bedrijven zijn bezig met schade en herstel, bijvoorbeeld van mestkelders waar scheuren inzitten. Dat zijn best complexe opgaven, waardoor zulke boeren terughoudend zijn met investeringen om te verduurzamen.”  „Tijdens de algemene beschouwingen heb ik termen voorbij horen komen als ‘kaalslag van het platteland’ en ‘de sector gaat naar de knoppen’. Ik denk dat we met onze Groningse en de Nederlandse aanpak een heel eind gaan komen. Groningen is en blijft een landbouwprovincie.” „Wat ik zie, is dat er best veel desinformatie wordt verspreid over de effecten voor de agrarische sector. Een beetje populistische benadering.”     „Provincies  hebben tijd en ruimte nodig om dit zelf op te lossen. De stikstofdoelen zijn ‘indicatief’, ‘richtinggevend’ en we mogen er ‘gemotiveerd van afwijken’: dat zijn de drie toverwoorden die ik steeds hoor. Maar de middelen voor de uitvoering zijn nog niet concreet genoeg. Ik heb begrepen dat van die 25 miljard voor stikstof er ongeveer 4 miljard is voor de transitie naar ‘kringlooplandbouw’. Maar dat zie ik nog nergens terug, het perspectief voor de agrarische sector.”   „De boer uit de Krimpenerwaard die uit verzet oude knotwilgen heeft gekapt heb ik niet gesproken – die actie kan natuurlijk niet. Ik ken zijn casus ook niet, maar ik begrijp dat het kaartje  bij veel boeren heel moeilijk ligt. Als hun boerderij in een gebied met 95 procent verlaging ligt, vragen ze me: ‘Moet ik dan 95 procent van mijn dieren wegdoen?’”  „Voor mij was het kaartje om een andere reden een verrassing. In  de afgelopen maanden ging het alleen over Natura 2000-gebieden. Nu bleken álle gebieden in de provincies te zijn ingetekend en dat was niet zo met ons besproken. We gaan aan de slag met onze opgave, een reductie van 2 kiloton, maar zullen dat kaartje niet een-op-een volgen.” „We zullen nog veel informatie uit Den Haag moeten krijgen. Allereerst een nieuwe ‘perspectiefbrief’ van minister Staghouwer voor de landbouw. Plus de doelstellingen voor andere sectoren dan de landbouw en wat de generieke maatregelen van het Rijk zullen zijn, die ook tot stikstofreductie zullen leiden.” „Ik ben blij dat er een fors bedrag is gereserveerd, maar het gaat pas komen in de begroting van 2023. Ik hoop dat we nú al projecten kunnen starten. Ik heb om financiering gevraagd,  maar heb er nog geen groen licht voor gekregen.” Correctie (2 juli 2022): in de uitspraken van Jeanette Baljeu ontbrak het woordje ‘niet’ voorafgaand aan ‘zo met ons besproken’. Dat is hierboven verbeterd. „Ja, de woorden die we als provinciebestuur voor de kabinetsplannen hebben gebruikt, waren zwaar (‘onhaalbaar’, ‘niet passend’). Maar die hoorden wel bij de brieven van 10 juni . We willen niet dat er van bovenaf wordt gezegd: zo moet het. Dat heeft zoveel verdriet en onzekerheid gebracht. Wij willen het op ónze manier doen.” „Het natuurdoel staat niet ter discussie, dus er zal forse stikstofreductie moeten komen. Maar er zijn voor ons ook twee ándere doelen: de leefbaarheid in de provincie moet verbeteren en de landbouw moet in stand blijven, op een toekomstbestendige, duurzame manier. Wij organiseren onze plannen van onderaf, we spreken met de betrokkenen en bekijken gezamenlijk wat er specifiek per gebied nodig is en wat realistisch is.  Het kabinet heeft de natuurdoelen van 2035 naar 2030 geschoven, ik weet niet of dat wel kan.” „Ik ben ervan overtuigd dat als we het zo doen alle partijen bereid zullen zijn om tot een zo goed mogelijke oplossing te komen, in het belang van Overijssel. Je zult zien: het zal tot verrassende resultaten leiden. We zullen misschien niet overal een negen of een tien voor halen, maar wij zullen zorgen voor goed draagvlak en daar zal de minister ongetwijfeld blij mee zijn.”||https://www.nrc.nl//nieuws/2022/07/01/provincies-eisen-duidelijkheid-a4135333
2022-07-01||‘Ze hebben mijn leven geruïneerd’, zegt oud-bondscoach Vera Pauw over de KNVB||In de zonovergoten tuin van het KNVB-complex in Zeist klinkt op 1 juni 2021 applaus. Bondscoach Sarina Wiegman, die de Oranje Leeuwinnen in 2017 naar de  EK-titel leidde, heeft net haar eigen standbeeld onthuld door een gouden doek weg te trekken. Even verderop staan de beelden van onder meer Abe Lenstra, Johan Cruijff en Marco van Basten. „Het is ongelooflijk eervol,” zegt Wiegman. „Er zijn ook zoveel mooie woorden gesproken. Ik ben er sprakeloos van.” Ze is de eerste vrouw die is vereeuwigd in de beeldentuin van de voetbalbond. Opmerkelijk, vinden sommige aanwezigen. Komt de voormalig bondscoach en grondlegger van het vrouwenvoetbal in Nederland, Vera Pauw, die eer niet toe? En waar is Pauw eigenlijk? Ze is een opvallende afwezige tussen alle mannelijke en vrouwelijke boegbeelden van de voetbalsport. In tegenstelling tot de andere aanwezigen blijkt Pauw niet te zijn uitgenodigd door de KNVB. „Gepland vernederingsbeleid,” zegt ze nu, in gesprek met NRC. Pauw mag voor de buitenwacht dan de goedlachse coach en wegbereider zijn van het vrouwenvoetbal in Nederland, achter de schermen blijkt ze al jaren een ernstig verstoorde  verstandhouding te hebben met de bond waar ze in 2010 gedesillusioneerd vertrok. Het aantal vrouwelijke leden neemt begin jaren negentig weliswaar toe, maar serieus geld wordt er nog altijd niet geïnvesteerd in het vrouwenvoetbal, publiek trekt het amper en media-aandacht blijft uit In de afgelopen weken deed NRC onderzoek naar wat zich in de laatste decennia afspeelde tussen Pauw en de KNVB en sprak meerdere keren  met haar en 25 betrokkenen. In de gesprekken vertelde Pauw uitgebreid, gedocumenteerd en gedetailleerd, al bleken niet alle herinneringen na verificatie te kloppen of te onderbouwen. Aan het einde van het eerste gesprek vat ze, na ruim vijf uur praten, haar doel om haar verhaal te doen kernachtig samen: „Ik wil erkenning voor het leed dat me is aangedaan.” Een aantal weken eerder heeft de KNVB een vertrouwelijk rapport van een extern onderzoeksbureau ontvangen waarin staat dat de bond „onvoldoende alert” heeft gereageerd op meldingen van Pauw over „seksueel misbruik” door de jaren heen. Ook „staat vast” dat er „onvoldoende waardering en niet-erkenning door de KNVB” is van haar prestaties en haar bijdrage aan de ontwikkeling van het Nederlandse vrouwenvoetbal, schrijft hoofdonderzoeker Marjan Olfers, hoogleraar sport en recht. „Daar zijn tal van voorbeelden van.” Vera Pauw in mei 1988 Foto Michiel Wijnbergh/ANP
 De negatieve gedragingen van KNVB-functionarissen tegenover Pauw hebben „een systemisch karakter”, getuige het rapport. Binnen de KNVB-geledingen „bestaat een negatief beeld van haar” dat „in stand wordt gehouden en telkenmale wordt gevoed waardoor een en ander een self-fulfilling prophecy is geworden”. Het gevolg is onder meer dat Pauw niet wordt uitgenodigd voor bijeenkomsten „waar dat wel in de rede zou hebben gelegen”. Dat alles is de sportbond „te verwijten”, luidt de slotsom van het rapport. „Wij bevelen de KNVB aan om ruimhartig het leed wat zij heeft ervaren te erkennen en te zoeken naar mogelijkheden om daar een goede vorm en inhoud aan te geven.” Maar daarmee maakt de bond begin deze zomer, opnieuw, geen enkele haast. Iets dat Pauw „niet langer wil en kan accepteren”, zegt ze bij aanvang van het eerste gesprek. „Ik laat ze niet wéér over mijn grenzen heengaan.” Een verhaal over seksueel misbruik, weerstand, succes, tegenwerking en isolatie. Ofwel, hoe het Nederlandse vrouwenvoetbal groeide en tot wasdom kwam, ondanks de diepgewortelde masculiene dominantie. Vera Pauw is deel van een drieling, die in de jaren zestig opgroeit in Vianen. Haar twee broers voetballen bij de plaatselijke club Brederodes. Zij niet. „Voetbal was voor jongens.” Vader Peter is directeur bij Readers Digest en stemt VVD. Moeder Els is als maatschappelijk werkster juist links georiënteerd en kampt met psychische problemen. Als kind heeft ze vier jaar doorgebracht in een Japans interneringskamp. Het verblijf laat diepe sporen na. „Uiteindelijk was ze niet meer in staat om te werken,” vertelt zoon Evert Pauw.  De ziekte van haar moeder leidt tot aanhoudende spanning in huis en later tot een scheiding. Pauw: „We leerden al vroeg op eigen benen te staan.” Broer Evert: „Vera kon verschrikkelijk boos worden als ze het gevoel had dat haar onrecht werd aangedaan.” Als ze dertien is, verzoeken haar ouders de KNVB hun dochter dispensatie te verlenen. Met succes. Ze mag meedoen met het enige vrouwenteam van Brederodes. Pauw scheelt gemiddeld meer dan tien jaar met de rest van het team. Eén vrouw is zelfs al moeder. Bij de KNVB, in de bestuurskamers en bij de pers heerst in die jaren vooral neerbuigendheid over vrouwenvoetbal. De Telegraaf noemt  „het balletje trappen door vrouwen” de „nieuwste evolutie” in het voetbal. Pauw is een sporttalent. Ze volgt de Academie Lichamelijke Opvoeding in Amsterdam, haalt aansluitend op het CIOS haar eerste trainersdiploma en speelt in  het Nederlands elftal. In de zomer van 1985, Pauw is 22 jaar, begeleidt ze met haar hartsvriendin Miriam Konijnenberg jeugdteams bij een jaarlijks KNVB-toernooi in Zeist. Ervaren coaches staan de jonge begeleiders bij om ze het vak te leren. Een van hen is een veertien jaar oudere man. „Hij was een niet te missen figuur. Grappig, zelfverzekerd”, zegt Pauw. Ze is ontvankelijk voor zijn grappen en geflirt. „Ik vond hem leuk en hij mij, dacht ik.” Ondanks het leeftijdsverschil zoenen de twee met elkaar. Konijnenberg, die in de Verenigde Staten  woont, herinnert zich de zomerliefde nog goed, vertelt ze via Zoom. „Hij flirtte met haar. Spannend allemaal. Vera was verliefd.” Kwalificatiewedstrijd op WK vrouwenvoetbal tussen Nederland en Noorwegen in 1998. Het werd 0-0. Kopduel tussen Ann Kristin Aarones en Vera Pauw (rechts). Foto ANP Er volgt, zo herinnert  Konijnenberg zich, een periode waarin de coach soms geen en dan weer wel interesse toont in Pauw.  Konijnenberg: „Ik zei toen tegen Vera: ‘Let op. Hij is een stuk ouder dan jij en wil je alleen maar gebruiken.’ Maar die boodschap kwam niet echt aan.” Pauw knikt bij het horen van de herinnering: „Miriam had gelijk met haar waarschuwing.” Na maanden zonder contact treffen Pauw en de man elkaar in oktober ’86 bij toeval weer op het KNVB-kantoor in Zeist. Pauw: „Ik zei tegen hem: ‘Ik heb nooit meer iets van je gehoord.’” De man wil het haar dezelfde avond nog komen uitleggen, vertelt Pauw. Het is de eerste keer dat ze met elkaar naar bed gaan, bij haar thuis in de Rhijnvis Feithstraat in Utrecht. Het is voor haar een zeer pijnlijke ervaring. Van gelijkwaardige seks is volgens Pauw geen sprake. „Ik dacht: wat is hier gebeurd? Dit was geen vrijen met elkaar. Dus ik zei: ‘Dit flik je me nooit meer.’ Maar dat maakte geen indruk op hem.” Ze zucht. „Dat is mijn grootste fout, dat toen niet alle alarmbellen zijn afgegaan.” De volgende avond staat de coach weer voor haar deur. „Hij  zei: ‘Ik wil je laten zien dat ik het ook anders kan’. En dat geloofde ik, op dat moment.” Het is nog altijd een zichtbaar pijnlijke herinnering voor Pauw. „We belandden  weer in bed. Hij ramde ’m erin en was binnen een minuut klaar”, heeft ze in augustus 2021 al over die avond verklaard tegen Marjan Olfers en haar onderzoekscollega, getuige het gespreksverslag dat het bureau maakt. Terwijl de man bezig was, vertelt ze aan de onderzoekers, „heb ik nog gezegd dat ik dat niet wilde”. Uit het verslag: „Ik ben toch duidelijk geweest? Dit wil ik toch niet.” Het optreden van de man noemt ze tegen het onderzoeksduo „seksueel agressief”, maar „ik ervaarde het op dat moment niet als een verkrachting”. „Ik heb altijd volgehouden: ik ben nooit verkracht, het is mijn eigen schuld geweest.” Pauw belt op de bewuste avond in paniek haar hartsvriendin die elders in Utrecht woont. Konijnenberg: „Vera kon niet meer stoppen met huilen toen ik meteen daarna bij haar aankwam. Zo had ik haar nog nooit meegemaakt.” Pauw was volgens haar „totaal ontredderd”. „Dus ik zei: ‘Veer, wat is er?!’ Maar ze zei alleen maar: ‘Ik wil het niet zeggen, ik wil het niet zeggen.’” Om haar vriendin te kalmeren geeft Konijnenberg haar een halve valiumpil, die ze heeft meegekregen van haar vader, een hartpatiënt. Konijnenberg: „Ik heb Vera in bed gelegd en gewacht tot ze sliep.” De volgende dag gaat ze opnieuw bij Pauw langs, die absoluut niet wil vertellen wat er is gebeurd. „Ik schaamde me zó verschríkkelijk,” zegt Pauw nu. „Ik had hem immers zelf weer binnengelaten.” Die diepe schaamte leidt ertoe dat ze decennia zal zwijgen over wat haar is overkomen, zelfs tegen haar latere echtgenoot. Pauw: „Tot ik een paar jaar geleden de kwaadsprekerij door de KNVB over mij  echt niet meer trok, in therapie ben gegaan en we ook over die ervaring spraken.” Konijnenberg: „Vera heeft mij pas een paar maanden geleden verteld wat er toen precies is gebeurd. Vreselijk echt.” De eerste kwalificatiewedstrijd van Vera Pauw (midden) in 1985 tegen Frankrijk. Foto privé-collectie Na afronding van het onafhankelijke onderzoek en het lezen van het  rapport doet Pauw, na ruggespraak met deskundigen en intimi, begin juni alsnog aangifte van verkrachting tegen de man bij de zedenpolitie in Amsterdam. „Want dat is terugkijkend wat het was,” zegt ze. „Na die aangifte kwam er een rust over me. Voor het eerst werd mijn verhaal serieus genomen.”  Dat het is verjaard, maakt voor haar niet uit. „Ik doe dit voor mezelf. Om iets van de pijn weg te nemen, ook al zal hij  niet meer worden vervolgd.” Pauw is zich bewust van de ernst van de aantijging, zegt ze herhaaldelijk. Ze heeft de mogelijke consequenties besproken met Bénédicte Ficq, haar advocaat. Pauw: „Maar ik schaam me niet meer voor wat er is gebeurd en zegt het nu hardop, want ik sta voor de waarheid.”  De coach, benaderd door NRC, reageert in een telefoongesprek van een uur geschrokken. „Ik ben verbijsterd door de aantijging.” Hij erkent, schoorvoetend, dat hij destijds een affaire had met Pauw, maar ontkent dat er sprake is geweest van seksueel grensoverschrijdend gedrag. „Welnee. Er is in dat opzicht niets onoorbaars gebeurd. In mijn hele leven niet, trouwens.” Dat Pauw onlangs aangifte tegen hem heeft gedaan van verkrachting kan hij niet geloven. „Dat kán niet. Ik herinner me geen onmin of problemen.” Volgens Miriam Konijnenberg is de gebeurtenis in de Rhijnvis Feithstraat een bepalend moment. „Voor mij is er een Vera voor en een Vera na”, zegt ze. Haar vriendin is sindsdien „stiller” en „afstandelijker ten opzichte van onbekenden”. In hun gezamenlijke jaar op het CIOS liftten ze met regelmaat samen naar Arnhem, vertelt Konijnenberg. „Dat hebben we na die bewuste avond nooit meer gedaan. Pas nu begrijp ik waarom.”  Pauw: „Die avond is voor mij het begin van  veel ellende geweest.” Tot schrik van Pauw neemt de KNVB niet lang daarna de betreffende man in dienst. De bond, waar ook Pauw werkzaam is, is onwetend van hun gezamenlijke geschiedenis. Al snel treffen de twee elkaar weer tijdens het jaarlijkse zomerkamp van de KNVB. Pauw: „Dat was vreselijk, want hij dacht gewoon weer verder te kunnen gaan met me waar hij was gebleven.”   Ze maakt de man, naar eigen zeggen,  duidelijk niet van zijn avances te zijn gediend. „Hij kwam telkens op mijn kamer. Tot ik zei: ‘Als je nú niet weggaat, ga ik schreeuwen.’” Ze is even stil. „Toen sloeg hij om, als een blad aan de boom.” Pauw in een wedstrijd tegen Ierland. Foto privé-collectie De relatie tussen de twee verslechtert snel bij de KNVB. Pauw is als projectleider om het vrouwenvoetbal te promoten hiërarchisch ondergeschikt aan hem. En dat merkt ze. Zo overhandigt hij „mejuffrouw V. Pauw” in augustus 1987 een brief, die in bezit is van NRC. „Aangezien je (…) bent toegetreden tot de technische staf van de KNVB moeten wij je erop wijzen dat het voor het funktioneren als deze verboden is uit te komen in de vertegenwoordigende elftallen”, luidt de tekst, die door hem is opgesteld. Het is volgens de functionaris „immers mogelijk dat de buitenwereld zou kunnen denken dat van bevoorrechting sprake zou kunnen zijn”. Pauw moet als medewerkster van de KNVB per direct stoppen als international, is de boodschap. „Een gruwelijke streek,” zegt zij terugkijkend. De man kan zich de brief en het door hem opgelegde speelverbod „niet herinneren”.  „Ik lijk Rutte wel,” zegt hij telefonisch. „Maar als jullie die brief hebben, zal het zo zijn.” Spelen voor het Nederlands elftal is voor Pauw het hoogst haalbare in die dagen. Voormalig vrouwenbondscoach Bert van Lingen, met wie Pauw een goede band onderhoudt, doet op haar verzoek navraag over de brief bij Rinus Michels, de technisch directeur van de KNVB. Die ziet geen probleem in Pauws ‘dubbelfunctie’ en zegt toe het probleem op te lossen. Bij de eerstvolgende interland zit Pauw ‘gewoon’ bij de selectie. Pauw was de eerste Nederlandse vrouw die in Italië een contract krijgt bij een professionele voetbalclub (Modena). Foto Jeroen van Bergen Het Nederlands vrouwenelftal is in het najaar van ’87  op weg om zich te kwalificeren voor het Europees kampioenschap. Dat zou een unicum zijn, want niet eerder bereikten de vrouwen een eindtoernooi. Maar de functionaris, die nauw betrokken is bij het Nederlands vrouwenelftal, laat het er volgens Pauw niet bij zitten en maakt haar „het leven zuur”, bijvoorbeeld door tegen mensen te zeggen „dat er niet te werken viel met mij”.  Ze is niet de enige speelster die botst met de functionaris en in de zomer van ’88 bedankt Pauw, net als anderen, voor Oranje. Zonder deze internationals loopt het Nederlands elftal de kwalificatie voor het EK alsnog mis, tot teleurstelling van een paar sympathisanten bij de KNVB. „Voetballen in Nederland is nog zo’n ouderwets mannenbolwerk”, zegt bondsvoorlichter Ger Stolk in de Volkskrant. „Het is godgeklaagd.” Pauw verlaat terneergeslagen de KNVB. Ze „worstelt” in die dagen met haar woede en verdriet maar „piekert er niet over” de ware toedracht te onthullen. „De schaamte was nog altijd immens”, vertelt ze. Ze vertrekt naar Italië waar ze  gaat spelen voor Modena. „Het is absoluut geen wanhopige vlucht”, zegt ze in een interview met het blad Voetbal, dat haar opzoekt in Italië. Pauw grijnst bij het herlezen van het citaat. „Dat voelde die journalist goed aan, want het was natuurlijk wel een vlucht”, zegt ze. „Het was echt niet meer te doen. Op kantoor in Zeist stond mijn bureau tegen dat van hem aan, terwijl hij ondertussen tegen iedereen laatdunkend over me deed.” Na één jaar Italië keert Vera Pauw terug in Oranje en bij de KNVB, waar de functionaris is vertrokken. Bij de bond probeert ze het meisjes- en vrouwenvoetbal van de grond te krijgen. Jan de Koning, die destijds een werkkamer met Pauw deelde in Zeist: „Ze reisde  stad en land af om de sport te promoten.” Het aantal vrouwelijke leden neemt begin jaren negentig weliswaar toe, maar serieus geld wordt er nog altijd niet geïnvesteerd in het vrouwenvoetbal, publiek trekt het amper en media-aandacht blijft uit. De sfeer bij de KNVB is ook anders dan toen ze vertrok, merkt Pauw. Negatiever. „Hoe harder ik eraan trok, hoe meer weerstand ik ondervond bij het old boys network.” Ze is een van de weinige vrouwen in Zeist die geen secretariële functie heeft op het bondsbureau. De spanning van weleer is zelfs op slag terug als de oud-functionaris, die   nog als docent aan de KNVB is verbonden, haar op een dag op haar billen wil slaan. Pauw staat voorover bij een bureau bij het secretariaat met haar rug naar de deur, waar de man binnenkomt. Een voorval dat door een andere betrokkene wordt bevestigd. Pauw: „Ik zei: ‘Als je dat doet, sla ik je kapot.’” De man zegt zich het voorval desgevraagd  niet te herinneren. Ze is één van de weinige vrouwen in Zeist die geen secretariële functie heeft op het bondsbureau Marjan Wilts, secretaresse bij de KNVB in die jaren, memoreert „de paniek en de angst in de ogen” van Pauw. Wilts: „We hebben Vera toen opgevangen. Ze huilde en was totaal overstuur.” De oud-secretaresse is niet verbaasd over de ervaringen van Pauw met de man. „Oh nee. Het was een mannenwereld, als vrouw was je ondergeschikt.” De situatie op kantoor in Zeist wordt er voor  Pauw niet beter op als zij en bondscoach Bert van Lingen in het voorjaar van 1992 verliefd worden op elkaar. In strijd met de tijdsgeest legt hij, op eigen initiatief, zijn functie neer. Het was een mannenwereld, als vrouw was je ondergeschikt Marjan Wilts secretaresse KNVB Van Lingen vertrekt in stilte als bondscoach, maar op de burelen bij de KNVB leidt de relatie tot gesmoes. Marjan Wilts: „Daar werd over geroddeld.” Jan de Koning: „Hun relatie heeft Vera kwetsbaar gemaakt. Ik herinner me dat mensen binnen de KNVB zeiden: ‘Ze heeft er alles voor over om in het Nederlands elftal te spelen. Zelfs, als het moet, een relatie met de trainer.” Pauw knikt bij het horen van de herinneringen. „Heel pijnlijk, want Bert en ik zijn gek op elkaar. De reden dat we nog altijd samen zijn.” Ze richt zich na het vertrek van Van Lingen vol overgave op wat ze ziet als haar missie: de weg plaveien voor een nieuwe generatie speelsters. Het is zwemmen tegen de stroom in, ook buiten Zeist. „Enkele ‘vrouwen’ vinden het tegenwoordig noodzakelijk zich op alle terreinen van de samenleving te manifesteren. Ook Koning Voetbal wordt meer en meer slachtoffer,” schrijft F. van der Leur uit Den Haag in een ingezonden brief in het weekblad Voetbal International. „Voetballende vrouwen moeten maar eens beseffen dat ze geen mannen zijn. Of maken we het straks nog mee dat er op een zwoele zomeravond na een vrouweninterland shirtjes worden geruild?” Pauw strijdt ondertussen onophoudelijk voor de oprichting van een landelijke eredivisie voor vrouwen en voor gemengd jeugdvoetbal tot op het hoogste niveau. „Iedereen wil het,” zegt ze eind ’92 tegen het AD. „Wie zijn wij dan als KNVB om te zeggen dat het niet mag?” Eind 1995 verandert die situatie als een Groningse jeugdspeelster met steun van Pauw een rechtszaak aanspant tegen de KNVB. Met succes. De bond moet gemengd voetbal mogelijk maken. Van harte gaat dat niet. Toenmalig KNVB-woordvoerder Ger Stolk: „Er is een behoudende groep die stelt: ‘Damesvoetbal is zonde van het gras’.” De bond telt in die jaren zo’n 60.000 vrouwelijke leden. De vrouwonvriendelijke houding is  binnen de KNVB nog springlevend. Pauw wordt, naar eigen zeggen, op een dag in ’97 van achteren tussen haar benen gegrepen door een oudere docent, een andere dan de oud-functionaris. „Bizar natuurlijk”, zegt Pauw nu. „Maar toen dacht ik: als ik in deze wereld wil functioneren, is de consequentie dat ik me daartegen moet wapenen.” Er is een behoudende groep die stelt: ‘Damesvoetbal is zonde van het gras’ Ger Stolk voormalig KNVB-woordvoerder Melding maakt ze niet van het voorval. Op dat moment wordt bij de profsectie van de KNVB penningmeester Theo Aalbers verdacht en uiteindelijk veroordeeld voor de aanranding van een secretaresse. „Er was sprake van een overwegende mannencultuur, die als hard en horkerig wordt omschreven”, concludeert hoofdonderzoeker Marjan Olfers in haar onderzoeksrapport. „Binnen deze context” heeft de veeleisende Pauw „tegen de klippen op moeten werken om het vrouwenvoetbal een plaats te kunnen geven”. In mei 1998 zwaait Pauw af als international. Met 89 interlands is ze op dat moment recordhouder bij zowel de vrouwen als de mannen. In de kleedkamer zingen teamgenoten haar toe. „Vera Pauw: wat ’n vrouw, wat ’n vrouw”, luidt het refrein. Pauw tegen het Brabants Dagblad: „Een fantastisch gebaar.” Ook het schild met inscriptie dat zij op het veld van de KNVB krijgt overhandigd, ziet ze volgens de krant als een grote blijk van waardering. Met Bert van Lingen, met wie ze inmiddels is getrouwd, vertrekt ze in de zomer van ’98 naar Schotland. Hij wordt assistent van Dick Advocaat bij Glasgow Rangers, zij wordt bondscoach van de Schotse vrouwen. Pauw: „Een droom die uitkwam.” Ruud Bruijnis, directeur amateurvoetbal bij KNVB, belt in het voorjaar van 2004 Vera Pauw. Of ze bondscoach van het Nederlands vrouwenelftal wil worden. Pauw is vereerd maar niet meteen enthousiast. Om succes te boeken moet er iets veranderen in Zeist. Ze vreest daar opnieuw met roddel en achterklap te maken te krijgen.  Pauw besluit het toch te doen en laat er geen gras over groeien. Ze eist dat ze als eerste vrouw de cursus Coach Betaald Voetbal mag volgen. „Voor alle mannelijke bondscoaches voor mij was het diploma verplicht maar voor mij, als vrouw, niet”, zegt Pauw. „Dat vond ik onterecht.” Ze slaagt met lof en realiseert, ondanks weerstand in de profsectie van de bond, in 2007 een oude droom: de oprichting van de eredivisie voor vrouwen. Pauw: „Dé doorbraak voor het vrouwenvoetbal.” In hetzelfde jaar ervaart Pauw opnieuw dat „het seksisme” nog altijd rondwaart in Zeist. Bij een fotoshoot wordt ze naar eigen zeggen door een collega-coach van achter in haar kruis gegrepen. „Ik draaide me om en zei: ‘Als je me dat nog één keer flikt … Daar was hij niet erg van onder de indruk.” Opnieuw doet ze geen aangifte. „Ik dacht: niemand zal me geloven.” De naam van deze  coach is, net als die van de docent van het vergelijkbare voorval in 1997, bekend bij NRC en de politie. Beide namen zijn, op uitdrukkelijk verzoek van Pauw, niet in dit artikel opgenomen. „Deze zaken zijn misschien nog niet verjaard en kunnen, bij nieuwe meldingen, mogelijk tot vervolging leiden”, zegt ze. „Dat proces  wil ik niet frustreren.” In oktober 2008 voltrekt zich op het veld het gehoopte wonder: onder toeziend oog van de nieuwe KNVB-voorzitter Michael van Praag plaatst Nederland zich voor het eerst in de geschiedenis voor een eindtoernooi, het EK in Finland. Pauw, terugblikkend: „Een geweldige teamprestatie.” De voorbereidingen voor het EK in Finland in 2009. Foto Koen Suyk/ANP Zo enthousiast als de buitenwacht reageert op het succes, zo kil is de reactie in Zeist. „Vanuit de directie kreeg ik geen enkele felicitatie,” zegt Pauw. Ze wil presteren met Oranje op het EK en legt de directie haar technische plannen voor. Wanneer ze daar naar eigen zeggen lange tijd niets op hoort, stapt ze op verantwoordelijk directeur Ruud Bruijnis af. „Die ontplofte. Hij zei: ‘KNVB staat niet voor Koninklijke Nederlandse Vera Bond,’” zegt Pauw. „Daar was ik ontzettend boos over, want wéér werd ik weggezet als een onmogelijk iemand om mee te werken.” Nog moeizamer is de verhouding met de marketingafdeling. Exemplarisch is een fotoshoot in aanloop naar het EK 2009. Het blad Esquire wil aandacht besteden aan Oranje. Daarvoor moeten de speelsters uitgebreid op de foto. Pauw: „‘Prima’, zei ik, „maar niet na een  intensieve trainingsdag, zoals die was ingepland. Dan moeten de speelsters rusten.” Het conflict loopt hoog op en voedt de wederzijdse ergernis. „Zie je wel dat er met dat wijf niet valt te werken,” citeren de onderzoekers een betrokkene in hun rapport. Op het EK in Finland behaalt het Nederlands elftal een verrassende derde plaats. De bloedstollende halve finale tegen Engeland wordt in Nederland door 1,75 miljoen mensen gevolgd. Sportkoepel NOC-NSF beloont de ploeg met een A-status: het team kan zich vanaf dat moment fulltime richten op het voetbal. De ontvangst bij terugkeer in Zeist is daarentegen koud. „Op de receptionistes na zei niemand iets”, zegt Pauw. „Er was geen taart, niets.” Het contrast met de publieke opinie over Pauw kan niet groter. De emancipatieprijs die ze van het blad Opzij krijgt voor haar „onvermoeibare inzet voor gelijke kansen voor meisjes en vrouwen, zowel in de sport als daarbuiten”, is een van de onderscheidingen die ze in die periode ontvangt. Het succesvol verlopen EK blijkt een keerpunt, voor het vrouwenvoetbal én in het persoonlijk leven van Pauw. De sport is opeens hot. Het aantal vrouwelijke leden loopt op tot boven de 120.000. Voor Pauw zelf is het toernooi „een kantelpunt”, als het gaat „om de onderwaardering” van haar prestaties, concluderen de onderzoekers. De rode draad: speelsters en mensen met wie ze op het veld staat zijn enthousiast over haar. Daphne Koster, aanvoerder onder Pauw in haar tijd als bondscoach: „Vera is een vakvrouw. Zonder haar was er geen eredivisie, EK of WK voor Oranje geweest.” Leidinggevenden en kantoorpersoneel op enige afstand zijn vaker negatief. Ze noemen haar „pusherig” en „dwingend”, noteren de twee onderzoekers in hun eindverslag.  Pauw: „Dat zijn dus mensen die ik nooit sprak en oordeelden op basis van rondzingende verhalen over mij. Ik ben juist een teamplayer.” Vera is een vakvrouw. Zonder haar was er geen eredivisie, EK of WK voor Oranje geweest Daphne Koster speelster Oranje onder Pauw   Het gevolg van de kritiek, schrijven de onderzoekers, „is dat er binnen de KNVB-geledingen negatief over haar werd en wordt gesproken”. Aantijgingen waartegen Pauw zich volgens het  onderzoeksbureau amper kon en kan verdedigen, al is het maar omdat ze door de organisatiestructuur van de KNVB nooit zelf aan tafel zat bij de volledig door mannen gedomineerde directievergaderingen. Voor de vraag of ze ook zelf een bijdrage heeft gehad aan het giftige klimaat bij de bond rond haar persoon, neemt ze de tijd. „Dat heb ik me ook vaak afgevraagd.” Ze glimlacht: „Ik had en heb alleen moeilijkheden met mensen die problemen hebben met een vrouw in de voetbalwereld.” Steunbetuigingen op de tribune aan het adres van bondscoach Vera Pauw in 2010 tijdens de WK-kwalificatiewedstrijd tegen Slowakije. Pauw zit na deze wedstrijd nog eenmaal als coach op de bank, daarna stopt ze als bondscoach vanwege een conflict met de voetbalbond. Foto Vincent Jannink/ANP Een half jaar na de derde plaats op het EK barst de bom. Pauw wil dat het vrouwenvoetbal een eigen directeur krijgt. De KNVB-top weigert. Een breuk is onafwendbaar. „Vera is iemand die alles tot in de perfectie wil regelen, die controle wil houden”, zegt directeur Bruijnis in een toelichting tegen de NOS op haar vertrek begin 2010. „Maar ook het werken in het vrouwenvoetbal is een teamsport. En dat viel niet altijd mee.” Gedesillusioneerd verlaat  Pauw Nederland. Ze wordt technisch directeur bij de Russische voetbalbond. Maar het verleden laat haar niet los. Dat merkt ook bondsvoorzitter Michael van Praag. Hij kent Pauws onvrede en hoort de negatieve verhalen over haar in Zeist. Pauw: „Een paar maanden na mijn vertrek hebben we uitgebreid gepraat. Hij wilde mijn kant van het verhaal horen.” Alles kwam aan bod, zegt ze: vooral de tegenwerking van de bond in haar tijd als bondscoach, maar ook de framing, de isolatie en het seksueel misbruik. Pauw: „Daarbij ben ik wat betreft het seksueel misbruik niet in detail getreden.” Zo noemt ze niet de namen van de mannen die volgens haar seksueel over de schreef gingen. De ontmoeting leidt tot een vervolggesprek op Schiphol met de voltallige top van de KNVB in oktober 2013. Pauw vertelt opnieuw haar verhaal. „Daarop zei Van Praag: ‘Wij willen excuses maken voor de wijze waarop er met jou is omgegaan.” Toch krijgt ook deze melding van seksueel grensoverschrijdend gedrag geen vervolg, al herinneren niet alle aanwezigen  het zich later als een melding. Ik had en heb alleen moeilijkheden met mensen die problemen hebben met een vrouw in de voetbalwereld Vera Pauw  Bondsvoorzitter Van Praag polst Pauw aan het einde van het gesprek  om ambassadeur te worden van het bid om het EK in 2017 naar Nederland te halen. De KNVB komt er niet meer op terug. Een jaar later wordt het EK aan Nederland toegewezen. Een volgende mijlpaal voor het vrouwenvoetbal. Voor de loting van het toernooi, eind 2016 in het Luxor Theater in Rotterdam, krijgt Pauw geen uitnodiging. Het leidt tot verontwaardiging op sociale media, waarop de KNVB met een tweet reageert: „We hebben er helaas niet aan gedacht. Maar als ze ons een berichtje had gestuurd, hadden we haar direct uitgenodigd.” Het is voor Pauw het zoveelste bewijs dat ze persona non grata is in Zeist. Bij toeval komt ze eind  2016 in contact met Hans van Breukelen. De oud-doelman van Oranje is sinds een half jaar technisch directeur bij de KNVB. De voorbereiding op het vrouwen-EK in eigen land, waarvoor Nederland als organisator rechtstreeks is geplaatst, verloopt stroef. Van Breukelen praat met haar over de staat van het Nederlandse vrouwenvoetbal. „Hij zei: ‘Vera, zou je een afspraak met me  willen maken want het gaat helemaal niet goed met het vrouwenvoetbal?” De bond ontslaat kort daarna  bondscoach Arjan van der Laan. Pauw heeft ondanks alle ervaringen nog altijd de ambitie om kampioen te worden met Oranje. Ze hoort alleen niets van de KNVB na het eerdere contact met Van Breukelen. Ze belt hem. „Hij zei: ‘Grappig dat je het vraagt: we hebben helemaal niet aan jou gedacht als optie.’” Dat is opvallend, vindt Pauw gezien haar rijke (internationale) ervaring. De KNVB stelt tot haar verbazing haar oud-teamgenoot Sarina Wiegman aan. Een succesvolle clubcoach, maar zonder internationale ervaring. Pauw schrijft Van Breukelen een brief. „Beste Hans, na een nachtje slapen wordt het onbegrip voor jullie keuze alleen maar groter. In mijn ogen een absurde keuze.” In het schrijven van drie kantjes zet Pauw uiteen waarom dit „de uitgelezen mogelijkheid” is om haar aan te stellen. „De beste vrouwencoach is beschikbaar,” schrijft ze, doelend op zichzelf. Op Amerikaanse wijze somt Pauw haar  belangrijkste kwalificaties op. „Ik ben de beste optie omdat: ik een vrouw ben en functioneer in de absolute top. Ik alle topteams tot in detail ken. Ik toernooi-ervaring heb.” Pauw terugblikkend: „Het stond de KNVB uiteraard vrij om mij niet te kiezen maar zeg dan eerlijk dat het niet op inhoudelijke grond is gebeurd.” In haar brief vertelt ze over wat haar als speelster en bondscoach is overkomen met de KNVB. „Ik ben (seksueel)  geïntimideerd,” schrijft ze.    „Vraag me niet waarom mijn hart toch steeds maar weer Oranje blijft kleuren”, luidt de afsluiting. „Maar als er nu niet voor mij wordt gekozen, haak ik definitief af.” De brief wordt, na goedkeuring van Pauw, binnen de KNVB-top gedeeld met Jan Dirk van der Zee, directeur van de  amateurtak, waar de vrouwen nog altijd onder vallen. In een gesprek met de KNVB-top deelt Pauw in januari 2017 haar ergernis over het gebrek aan erkenning en vertelt ze opnieuw haar geschiedenis met de bond, inclusief het seksueel misbruik. Dat is de vierde keer, maar opnieuw geeft de KNVB er geen vervolg aan. Pauw met bondsvoorzitter Michael van Praag. Foto Vincent Jannink/ANP Wel hoort ze kort daarna dat de bond nog altijd haar bijdrage aan het vrouwenvoetbal probeert te minimaliseren. Zo praat Trouw-columniste en oud-wielrenster Marijn de Vries in mei 2017 op verzoek van de KNVB op een congres over haar ervaringen als vrouw in een sportbestuur. De bond had wel één „dringend advies”, vertelt De Vries (nu NRC-columnist) terugblikkend. „Ik mocht iedereen aanhalen, behalve Vera Pauw.” In juli van dat jaar start het EK in Utrecht. Bij de openingswedstrijd is het opnieuw Michael van Praag die een gebaar maakt. De KNVB-voorzitter onderscheidt Pauw, zeven jaar na haar vertrek, als bondsridder. Pauw grimast. „Het was eervol en een gemeend gebaar van hem maar door de bond ook bedoeld om me koest te houden.” Onder leiding van Sarina Wiegman wint het Nederlands elftal glansrijk het EK; de eerste titel ooit. Pauw gaat begin 2018 in de VS  aan de slag. Ondanks de fysieke afstand luwt de spanning tussen Pauw en de KNVB niet in de jaren die volgen. Integendeel. In 2019 escaleert de zaak. De Nederlandse vrouwenploeg plaatst zich voor het WK in Frankrijk. Pauw wordt door de KNVB uitgenodigd  voor de finale in Lyon, maar de daarbij horende kaarten blijken er bij aankomst niet te zijn. Pauw: „De uitnodiging was slechts voor de vorm.” Voor het daaropvolgende onthaal in Zeist  van de Oranje Leeuwinnen, die  tweede worden, krijgen alle bondsridders een uitnodiging. Behalve Vera Pauw en haar man Bert van Lingen, ook bondsridder. Het zijn een paar voorbeelden uit een reeks die door NRC zijn geverifieerd. „Het is juist dat meldster een aantal keren niet is uitgenodigd waar dat wel in de rede zou hebben gelegen,” stellen de onderzoekers. De KNVB erkent dat er fouten zijn gemaakt, maar „niet bewust”. Pauw schudt haar hoofd. „Het was gepland vernederingsbeleid.” Als voorbeeld noemt ze een webinar dat de UEFA in juni 2021 organiseert over gemengd voetbal. De KNVB geeft een presentatie en noemt haar naam niet. De Engelse bond  doet dat in haar presentatie wel. Pauw: „En daar heb ik niet eens gewerkt.” Het is onacceptabel dat Vera destijds niet de veilige werkomgeving heeft ervaren waar ze recht op had Reactie KNVB De aanhoudende isolatie en framing van haar persoon is in hetzelfde jaar de directe aanleiding voor haar om   contact op te nemen met KNVB-directeur Jan Dirk van der Zee. Pauw: „Het móest stoppen.” Ze is in traumatherapie geweest en wil het verleden achter zich laten. Ze appt Van der Zee. „Beste Jan Dirk, ik wil aan je kwijt hoe ik een en ander heb ervaren. Ik heb daar veel moeite mee gehad”, schrijft ze. „Wellicht kun jij me wat antwoorden geven.” Van der Zee appt terug: „Hoi Vera, gaat dit over het gesprek dat we vier jaar geleden hadden?” Het komt tot twee gesprekken waarin Pauw hem vraagt of hij iets met haar melding in 2017 heeft gedaan. Dat heeft hij niet, erkent Van der Zee. „Maar dat is geen bewuste actie,” zegt hij getuige het gespreksverslag dat Pauw na afloop maakt. Van der Zee stoort zich op zijn beurt aan haar stelligheid: „Je denkt zo zwart-wit.” Voor Pauw is de maat vol. Ze wil „publieke excuses” voor wat haar is aangedaan en vindt dat de bond moet zorgen „dat er intern een andere sfeer komt”. Van der Zee: „Het gaat je ook om erkenning.” Pauw: „Met name erkenning voor het leed en ik hoop op erkenning voor wat ik heb gedaan.” De KNVB besluit in mei 2021 tot een onderzoek dat, op voorspraak van Pauw, wordt uitgevoerd door hoogleraar Marjan Olfers. Olfers’ onderzoeksrapport wordt meerdere keren uitgesteld. „Het onderzoek was zeer complex, vooral door de veelheid aan aantijgingen door meldster en duurde daarmee langer dan verwacht,” schrijft ze  eind mei 2022 in het voorwoord. Het herhaaldelijke uitstel drijft Pauw naar eigen zeggen „tot wanhoop” in het voorjaar van 2022. Ze is bang dat de KNVB de afhandeling ervan over het komende EK heen wil tillen. En dat wil ze niet. „Ik heb lang genoeg gewacht. Dit is mijn grens.” Ze stelt de KNVB een deadline voor een gesprek over de  aanbevelingen uit het rapport: zondag 12 juni. Maar die termijn laat de bond verstrijken. Dan knapt bij Pauw het draadje. Ze mailt bondsvoorzitter Just Spee. „Beste Just, ik ben herhaaldelijk duidelijk geweest over mijn deadline. (…) Je kiest ervoor hier geen rekening mee te houden. Ik ben geduldig geweest maar de optie om in gesprek te gaan vervalt hiermee. Groeten, Vera.” Een reactie krijgt ze weken later, nadat de KNVB door NRC is benaderd over dit artikel. In het laatste Zoomgesprek, eind juni, vragen we haar of zíj, in al die jaren, iets verkeerd heeft gedaan. „Ik had in ’86 meteen naar buiten moeten treden over de verkrachting.” Nu is ze vooral opgelucht, zegt ze, dat ze haar verhaal heeft gedaan. „Ik schaam me niet meer en ik voel me niet meer schuldig.” Dan kijkt ze recht in de camera en zegt: „Ik wil dat mensen weten wat er is gebeurd en begrijpen wie ik echt ben, zodat ik weer kan leven in vrijheid.” This has been the toughest thing in my life but, finally, I'm ready to move on and be proud of who I am Vera 💚 pic.twitter.com/27v25nFViP — Vera Pauw (@verapauw) July 1, 2022   De KNVB stelt in een schriftelijke reactie „zeer geschrokken te zijn” van Pauws ervaringen. Uit het onderzoek blijkt volgens de bond dat ze „een aantal zaken anders had moeten aanpakken”. „Zo is Vera in het verleden helaas geconfronteerd met een aantal (inschattings)fouten en schadelijke opmerkingen van (oud) KNVB-medewerkers.”  Ook onderschrijft de KNVB de conclusie dat ze „niet scherp genoeg heeft gereageerd” op Pauws „signalen van seksueel misbruik”. Dat deze „soms verhuld” waren, „mag geen excuus zijn”.
De KNVB „erkent de fouten die in het rapport worden benoemd.” Die hadden haar „niet mogen overkomen”. „Het is onacceptabel dat Vera destijds niet de veilige werkomgeving heeft ervaren waar ze recht op had. In het  contact met Vera hebben wij ervaren dat deze situatie helaas zeer veel impact op haar heeft en dat spijt ons.” De bond zegt „zo snel mogelijk” maar „wel uitermate zorgvuldig” de aanbeveling uit het rapport intern en met Pauw te willen bespreken. „Zodat we acties kunnen uitzetten. Ook met het oog op herstelbemiddeling.”||https://www.nrc.nl//nieuws/2022/07/01/ze-hebben-mijn-leven-geruineerd-vertelt-oud-bondscoach-vera-pauw-over-haar-conflict-met-de-knvb-a4135293
2022-07-01||Soms kan een passie beter je passie blijven||‘Zuidas-advocaat zegt haar baan op en wordt meubelmaker.’ ‘Econoom is klaar met de corporate wereld en wordt dansleraar.’ Je hoort het steeds vaker: mensen die hun vaste, goedbetaalde baan opzeggen om hun passie of droom te volgen.   Want wat is er mooier dan van een nood een deugd maken? Om geld te verdienen aan je passie? Dan ben je verzekerd van geluk. Toch? Loopbaancoach Hanneke Zumker heeft zo haar twijfels. „Elke dag bevlogenheid? Elke dag enthousiasme? Onzin, dat bestaat niet. Van je passie je werk maken is geen vrijbrief voor geluk. Het is vooral gewoon heel hard werken”, ziet ze bij haar cliënten. Van passie je werk maken wordt ten onrechte gehypet, vindt Zumker. Er zijn dan ook mensen die van een koude kermis thuiskomen en alsnog een ‘normale’ baan moeten zoeken. Iemand die geitenhoeder in de Ardennen was geworden bijvoorbeeld, maar nu toch maar zijn dagen in een kantoortuin slijt. Maar, vindt Zumker, als je écht graag iets wilt, moet je het natuurlijk wel altijd proberen. Kijk alleen niet gek op als het minder rooskleurig uitpakt. „Ik zit op toneelles en de docenten zijn ontzettend gepassioneerd over hun vak, maar toch zitten ze periodes werkloos thuis. Of ze werken ernaast als office manager.” Van je passie je werk maken is misschien geen makkelijke weg, maar wel iets om naar te streven, vindt Aukje Nauta, bijzonder hoogleraar organisatiepsychologie aan de Universiteit Leiden. „Als je acht uur per dag werkt, is het wel zo fijn als je dat met passie kunt doen.” Toch zul je al snel merken dat je compromissen moet sluiten, zegt Nauta. Je passie zal niet alleen maar je passie zijn, maar ook erg op, tja, werk gaan lijken. „Het liefst wil je misschien de hele dag kunst maken, maar een cursus ondernemerschap is geen overbodige luxe als je er echt je brood mee wilt verdienen.” Daarbij is de kans dat je echt genoeg geld kunt verdienen aan je passie niet groot, waardoor het gevoel van falen op de loer ligt, zegt ze. Je droom moeten opgeven – om te kunnen rondkomen van je schilderijen bijvoorbeeld – kan hard aankomen en schaamte met zich meebrengen. „Deze schaamte treedt op als wie je bent en wie je wilt zijn niet met elkaar overeenkomen.”  Het liefst wil je misschien de hele dag kunst maken, maar een cursus ondernemingsschap is geen overbodige luxe als je er echt je brood mee wilt verdienen Aukje Nauta organisatiepsycholoog Dat kan ook gebeuren als je je identiteit te sterk koppelt aan je werk. In plaats van de ‘3 P’s’ in je werk te moeten verenigen (poen, prestige en plezier), kun je ze volgens Nauta beter verdelen over verschillende facetten van je leven. Je kunt een baan als receptionist hebben voor de poen, daarbij af en toe kunst verkopen voor het prestige, en optreden met je band voor het plezier. „Je kunt niet van je passie verwachten dat die je alles brengt. Net zoals je dat niet kunt verwachten van je werk.” Soms moet een passie ‘gewoon’ een passie blijven.  Zij maakten van hun passie hun werk, totdat het tijd werd voor een ‘normalere’ baan. Evelien de Jong met haar omapop in haar praktijkruimte voor haar werk als kinderwenscoach. Foto Diewertje Bravenboer
 „Toen ik in de stand-upcomedyfinale van het Amsterdams Kleinkunst Festival terechtkwam, werd alles duidelijk. Ik moest en zou cabaretier worden.  „Ik was al dertig jaar toen ik werd aangenomen op de Koningstheateracademie. Helaas werd ik er in het derde jaar alweer vanaf gestuurd. Ik was niet goed genoeg. Die afwijzing was een harde klap. Mijn droom om de volgende Claudia de Breij te worden, leek in duigen te vallen.   „Na een opleiding poppentheater begon ik voor mezelf. Met een wandelende informatiebalie en een zelfgemaakte pop stond ik op evenementen, festivals en beurzen. Het was ontzettend leuk werk, maar veel verdiende ik niet.   „Na een paar jaar drong het tot me door: mijn theaterdroom ging niet uitkomen. Ik was al 36 jaar en eigenlijk was alles mislukt. Geen huis, geen echte baan en geen kind.  „Na een moeilijke tijd kreeg ik op mijn veertigste eindelijk een kind. Mijn weg naar het moederschap inspireerde me om andere vrouwen te helpen. Ik was er nog niet aan toe om het theater helemaal op te geven.  „Totdat corona toesloeg en ik wel moest. Ik heb de hele Tozo geïnvesteerd in cursussen ondernemingsschap. Nu noem ik mezelf volmondig kinderwenscoach. Ik spreek ongeveer vijf huilende vrouwen per week. Prachtig werk is het.  „Ik heb me vaak in mijn carrière een mislukkeling gevoeld, maar dat ik mijn droom heb moeten opgegeven voelt niet als falen. Ik heb het tenminste geprobeerd en veel lol gehad. Wel zou ik me jongere zelf advies willen geven: het is oké om niet succesvol te zijn, er komen nog betere dromen aan.” Bianca Vet met haar röntgenlaborantkleding naast haar paard Reflex. Foto Dieuwertje Bravenboer „Werken met paarden was al van kleins af aan mijn droom. Ik wou niets liever dan er mijn werk van maken. En dat ben ik gaan doen. Twintig jaar werkte ik voor rijke mensen die paarden aan huis hadden. Ik verzorgde de paarden, reed op ze en ging mee naar wedstrijden. „Dit deed ik twintig uur in de week en verdiende maar 600 euro in de maand. Ik heb lang geprobeerd om alleen van de paarden te leven – zo gaf ik ook nog paardrijlessen – maar dat wilde maar niet lukken. Daarom werkte ik ook nog als dierenartsassistente.  „Toen ik 37 jaar werd begon de twijfel toe te slaan. Is dit wel wat ik tot aan mijn pensioen moet willen? Elk dubbeltje omdraaien en altijd maar tussen de paarden? Ik wilde niet een armetierig paardenvrouwtje worden.  „En toen viel ik van mijn paard. In het ziekenhuis werd ik heel goed geholpen door een röntgenlaborant. Hij was zo aardig en enthousiast, dat ik dacht: dit wil ik ook.  „Inmiddels werk ik dertig uur per week in het ziekenhuis en dat bevalt heel goed. Ik werk nu op mijn eigen denkniveau en verdien het driedubbele van wat ik verdiende als paardenverzorgster. Ik kan nu vaak op vakanties en alle boodschappen kopen die ik wil.  „Maar als ik echt moet kiezen en geld geen rol zou spelen? Dan kies ik toch de paarden. Zij blijven mijn grootste liefde.” „Mijn ouders waren allebei leraar van beroep. Maar ik wou iets anders. Ik wou bijzonder zijn en dacht dat ik het ging maken, zoals veel mensen dat dat nog denken als ze nog jong zijn misschien. Het werd de kunstacademie en later een master kunstgeschiedenis.  „Ik kwam als freelancer in de literatuursector terecht en had leuke banen als redacteur en schrijver, maar toch voelde ik me niet gelukkig. ik vond mezelf niet goed genoeg om er echt uit te springen. Daarbij voelde het ook maar een beetje als aanrommelen in de marge. Veel van mijn vrienden werden ‘echt’ succesvol. Zij deden iets creatiefs, zoals schrijven of musiceren.   „Toen ik zwanger werd, ging ik nadenken. Ik was toe aan meer zekerheid. Dat was bovendien geen overbodige luxe. Mijn man is zelfstandig grafisch ontwerper; twee freelancers met een koophuis en twee kinderen is niet ideaal.  „Nu ben ik inmiddels bijna een jaar juf. Tóch nog in de voetsporen van mijn ouders getreden. Het is een heerlijk beroep. Ik heb een eigen kantoor en kan al mijn creativiteit in het lesgeven kwijt.  „Bovendien ben ik nu in mijn vrije tijd veel creatiever. Ik schrijf en maak kleren zonder dat er druk op ligt. Ook de stabiliteit bevalt me goed. De komende dertig jaar zal ik genoeg verdienen om de hypotheek te betalen.  „Ja, ik heb nu een normaler leven dan ik voor ogen had. En dat is prima. Ik ben trots op de keuze die ik heb gemaakt. Toch zal er waarschijnlijk altijd iets blijven sluimeren. Het verlangen om echt iets te maken. Om bijzonder te zijn.” „Eigenlijk ging het me altijd voor de wind. Na mijn studie ‘Professional Dance and Musical Theatre’ in Londen danste ik in verschillende gezelschappen en in shows op tv. Maar ik wou meer dan dans alleen. Ik verhuisde naar Duitsland om musicalacteur te worden.  „En dat lukte. Na één keer auditeren werd ik meteen aangenomen. Ik heb daarna nooit meer zonder werk gezeten. Ik speelde in musicals als Mamma Mia en Chicago en verdiende 5.200 euro bruto in de maand. „Toen kreeg mijn moeder een ernstig ski-ongeluk en konden zij niet meer hun gezamenlijke hotel in Oostenrijk runnen. Ze verkochten de zaak, waarna mijn vader op zoek was naar een nieuwe uitdaging.   „Mijn vader vroeg me samen een onderneming te beginnen. En dat heb ik gedaan. Eerst hadden we een sportapp, nu een bedrijf in cafeïnekauwgom. Ik ben cold turkey gestopt met musicals.  „Voor het geld had ik het niet hoeven doen. Wel heb ik nu meer zekerheid. Ik ben niet meer afhankelijk van anderen, zoals in het musicalvak. Nu was ik misschien nog succesvol, maar voor iedereen komt een moment dat je niet meer goed in de markt ligt.  „Ik mis de musicalwereld niet, maar het dansen en zingen wel. Als ik mijn vrienden zie optreden moet ik wel even slikken. Maar dat ik dit nieuwe avontuur met mijn vader aanga, maakt heel veel goed.”  ||https://www.nrc.nl//nieuws/2022/07/01/soms-kan-een-passie-beter-je-passie-blijven-a4134592
2022-07-01||‘Zo anders is Frankrijk ook weer niet’||Thessa: „Ik werk nog steeds redelijk veel thuis. Dat scheelt met opstaan. Meestal sta ik rond 07.00 uur op. Ik werk bij een intern transportbedrijf op de contractafdeling. Thuis werk ik het fijnst. Ik kan mooi zelf bezig zijn. Voor mij is het wel belangrijk eerst even een goed ontbijt te eten, vaak iets met fruit of een smoothie. Dan aan het werk.  „Ik houd strakke uren aan. Als je thuiszit, heb je snel de neiging om toch nog even wat werk tussendoor te doen. Dat doe ik expres niet. Dan heb je helemaal geen scheiding meer tussen je werk en je privé. Ik neem een half uur middagpauze. Dat is mijn officiële pauzetijd, dus dat probeer ik aan te houden. „Ik vond mijn baan omdat ze iemand zochten die Frans sprak. Mijn ouders zijn naar Frankrijk verhuisd toen ik twaalf jaar was, zij komen uit de Achterhoek. Ik heb twaalf jaar in Frankrijk gewoond. Mijn ouders zijn eerder teruggegaan, ik heb er nog een paar jaar gewoond om mijn studie psychologie in Poitiers af te ronden. Toen was het klaar en dacht ik: ja, wat ga ik nou doen? Het leek me leuk om opnieuw mijn Nederlandse identiteit te ontdekken.  „Ik ben geen stadsmens, heb ik ontdekt, en mijn ouders woonden hier. Dus ben ik naar de Achterhoek gegaan. Inmiddels ben ik weer helemaal Nederlands. Dat was in het begin wel heel vreemd, hoor. Ik was er de helft van mijn leven tussenuit geweest. Maar ik heb er geen moment spijt van gehad. Zo anders is Frankrijk ook weer niet. En ik heb beide nationaliteiten in mij.” „Ik werk drie volle, en twee halve dagen bij het intern transportbedrijf. Het zit er wel aan te komen dat ik minder dagen wil werken. Want de dingen die ik naast mijn werk doe, daar ligt mijn hart. Ik doe veel vrijwilligerswerk en ben bezig met het opzetten van mijn eigen bedrijf.  „Toen ik hier kwam, ben ik vrij snel in het LHBTIQ+-circuit geraakt. In Frankrijk had ik dat nog vrij weinig, maar ik wilde het altijd wel. Ik ben non-binair en moet veel uitleggen. Op mijn veertiende wist ik dat ik meisjes leuk vond. En voor mij voelt het ongemakkelijk om me echt in het gender man of vrouw te zetten. Waarom weet ik niet. Het klopt gewoon niet. In het begin dacht ik: voel ik me hier ongemakkelijk bij? Maar het ongemak kwam van buitenaf. Zo van: ik zou me hier ongemakkelijk bij moeten voelen. Voor mezelf was het proces niet heel lastig. Ik weet wie ik ben. Het is het labeltje dat even zoeken was.    Thessa Banning (28, die/hen/hun) woont in een huurhuis in Lichtenvoorde en werkt 32 uur bij een intern transportbedrijf op de contractafdeling. Ook is Thessa bezig met het oprichten van een eigen adviesbureau voor diversiteit- en inclusie. Thessa woonde van hun twaalfde tot vierentwintigste jaar in Frankrijk, en studeerde er psychologie. Die verdient net beneden modaal. „Toen ik de term non-binair tegenkwam waren er een of twee voorbeelden in media, op tv, die zich ook zo noemden. Maar zo was ik niet. Een paar jaar later zag ik veel meer verhalen, meer voorbeelden. Sinds ik weet dat ik me ook non-binair mag noemen, voelt het wel prettig, eigenlijk.  Ik weet nu: het voelen, is genoeg. „Ik ben actief  als begeleider bij de Jong&Out-groep, de jongerengroep van het COC. En ik ben betrokken bij de klankbordgroep van de regenbooggemeente en bij een burgerinitiatief, Goed Geaard. Het ligt aan de periode hoeveel tijd ik daaraan kwijt ben. Sommige weken is het bijna niks, in juni was het een hele drukke periode. Ik heb vorige maand een pride georganiseerd in de Achterhoek. Dat hebben we op z’n Achterhoeks aangepakt. Iedereen die wat wilde bijdragen, kon dat doen. „Samen met een vriend ben ik ook bezig een adviesbureau voor diversiteit en inclusie op te zetten,  LHBTIQ+-zaken zijn onze expertise. Daar werk ik minstens twee ochtenden en een avond per week aan. „Als het kan, plan ik in het weekend niks, of leuke dingen voor mezelf. Ik ben een lezer, of ik kijk lekker dom Netflix. Ik heb een tuin bij deze woning. Daar gaat ook wat tijd in zitten. En ik doe dingen met vrienden. Nu overlappen mijn vriendengroep en de LHBTIQ+-zaken best wel veel. Dat scheelt weer tijd. Mijn ouders wonen in een dorpje verderop. Ik heb net een huis voor mezelf. Toen ik hier kwam, had ik geen netwerk en heb ik een hele poos bij hen ingewoond. En dat is wel heel veel samenzijn. Dus nu zie ik ze een periode even wat minder.” „Ik ben een beetje introvert. Soms kan ik een tijd prima tussen de mensen. En dan denk ik weer een tijdje: liever niet. Ik ben ook close met mijn oma van 90 jaar. Met haar ga ik iedere zaterdagochtend naar de markt, een leuke manier om te connecten met de roots. Mijn oma is misschien oud, maar ook heel erg open minded. Ik kan het heel goed met haar vinden.  „Er zijn mensen die constant drukte om zich heen moeten hebben. Daar heb ik geen last van. Ik plan wel veel, om verschillende redenen. Voor mezelf heb ik strikte planningen, anders kan ik verzeild raken in een ding en doe ik voor de rest niks meer. En vrije tijd plan ik ook in, anders zou ik ook geen mensen meer zien. Ja, echt. „Het liefst zou ik  willen dat mijn eigen bedrijf in de toekomst een succes wordt. Ik denk dat ik daar veel geestelijke voldoening uit kan halen. Het raakt aan alle dingen die voor mij belangrijk zijn. En ik wil veel ervaren in het leven. Reizen. Veel verschillende dingen zien en veel verschillende mensen ontmoeten. En veel verschillende verhalen horen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Vervoer Een Fiat Panda en een fiets. Sporten Thessa heeft momenteel weinig tijd om te sporten, wel wandelt die veel. „Ik hoop binnenkort weer iets te gaan doen. In Frankrijk heb ik nog een roller derby-vereniging opgezet.” Hobby’s Thessa is een fervent lezer, kijkt nog weleens een serie op Netflix en schildert en tekent graag. Voor dat laatste heeft die nu minder tijd. Vakantie Met corona was op reis gaan lastig, maar daarvoor bezocht Thessa Normandië. Naar bed Rond 11 uur. Thessa: „Ik ben eigenlijk meer een avondmens, maar de rest van de samenleving niet. Dan pas ik me maar aan.” 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/01/die-ommezwaai-was-het-duizend-procent-waard-a4135327
2022-07-01||Zonder jeugd valt de opmars van het Deense wielrennen stil||Anderhalf uur voor de start van de eerste Touretappe ooit in Denemarken, vallen vrijdag de eerste regendruppels. Sommige toeschouwers, van wie er velen al uren bij  het tijdritparcours staan te wachten, toveren gauw een gele poncho uit hun tas. Anderen openen een paraplu  om hun bolletjestrui droog te houden. Weggaan is geen optie. Nu de Tour in hun land is, kunnen de Denen hun liefde voor de wielersport  laten zien. Vrijwel de hele solorit door  Kopenhagen  worden de 176 renners begeleid door  het gejoel  van het  publiek – voor  Deense renners wordt net iets harder gejuicht.       Een Deen in de gele trui, in eigen land. De renner die  daar dit weekend in slaagt, krijgt een onuitwisbare plek in de vaderlandse  sportgeschiedenis, zegt schrijver en wielercommentator Bastian Emil Goldschmidt. Op de hoogste historische tree, naast de helden van het EK voetbal in 1992. Een team dat de zomervakantie moest onderbreken, omdat het toenmalige Joegoslavië op de valreep werd uitgesloten van deelname. Uit het niets wonnen de Denen het EK, het is veruit de grootste prestatie van het nationale voetbalelftal ooit.  Op dezelfde tree staat  Bjarne Riis, zegt Goldschmidt. Ondanks zijn latere dopingbekentenis – in 2007 gaf Riis toe als renner meerdere jaren epo te hebben gebruikt – blijft zijn Tour-zege in  1996 de belangrijkste Deense wielerprestatie ooit. Die volgde dertien jaar nadat er voor het eerst een Deen in de gele trui rondreed. Dat was Kim Andersen, de huidig sportief directeur van wielerploeg Trek-Segafredo, die in de Tour van 1983 ook nog een etappe won (ook hij werd ooit betrapt op doping). De Belg Yves Lampaert is deze Tour de eerste drager van de gele leiderstrui. De 31-jarige renner  was in de tijdrit vijf seconden sneller dan zijn landgenoot Wout van Aert.  Lam-paert had als voordeel dat de weersomstandigheden iets beter waren toen hij aan de beurt was. Van Aert kwam  vrij vroeg in actie en toen regende het nog. Mathieu van der Poel, die ook met regen te maken kreeg,   was op plaats vijf de beste Nederlander, op  dertien seconden van Lampaert. „Ik wist gelijk na aankomst dat het niet genoeg zou zijn voor de winst”, zei Van der Poel. Volgens de huidige bondscoach Anders Lund zijn het de jaren rond de Tourwinst van Riis waarin de aandacht voor  de wielersport in Denemarken snel toeneemt. Als tienjarig jongetje ziet hij Riis op de Hautacam, in het geel, zijn tweede etappe  winnen. Kijkcijfers van de Tour de France stijgen snel, honderdduizenden Denen volgen de ronde op de voet. Gestuwd door vooral het succes van landgenoten. De twee etappezeges in de Tour van Rolf Sørensen (in 1991 en 1996) bijvoorbeeld, of die van Bo Hamburger in 1994. Sørensen wint een jaar na de Tour van 1996 ook de Ronde van Vlaanderen. Maar niet alleen door het succes van Deense renners is de sport dan aan een opmars bezig. „Voor Denen werd wielrennen meer dan alleen kijken naar slanke mannen die heel hard kunnen trappen”, zegt Lund. Het is de entourage rondom de koersen, de mythe rond een historische zege, of de lijdensweg van een renner na een val, die de Deense fan nog meer interesseren. Sport als kunstvorm. De beschrijvingen van dichter Jørgen Leth zijn daarvoor de basis geweest, zegt Lund. Hij is een poëet en filmmaker met meer dan alleen een voorliefde voor wielrennen. Als commentator vertelde Leth tijdens etappes op televisie over de speciale kaas uit het gebied waar het peloton doorheen kwam. Of over hoe er eeuwen terug gevochten was om het kasteel dat net in beeld kwam. Of hij beschreef in een lange epiloog een bijzondere etappezege van weleer.  Wielrennen werd voor de Denen meer dan alleen de mannen en hun fietsen. Meer mensen raakten geïnteresseerd in de sport, en specifiek in de Tour de France, zegt ook Goldschmidt. Als televisiecommentator bij wieleretappes en  als  schrijver treedt hij voorzichtig in de voetsporen van Leth. „Het gevecht dat een renner in zijn eentje met een berg voert, of een lange solo-aanval. Die heroïek, dat trok als kind al mijn aandacht”, zegt hij. De essays over de wielersport die hij de afgelopen jaren onder meer schreef voor de Deense krant Politiken zijn gebundeld uitgebracht. Fremad (Voorwaarts) werd een bestseller, een bevestiging dat Denen de sport op dezelfde wijze volgen. De goede   prestaties van de huidige generatie Deense renners als Jonas Vingegaard (25), Kasper Asgreen (27) en Mads Pedersen (26) hebben de aandacht een nieuwe impuls gegeven. Het individuele niveau van de Deense renners is nog nooit zo hoog geweest, zegt bondscoach Lund. Niet eerder reden er ook zoveel Denen  bij een WorldTour-ploeg: 24. Dat komt volgens Lund opvallend genoeg vooral door het ontbreken van een  Deense WorldTour-ploeg. „Deense renners moesten wel uitvliegen en kwamen daardoor in aanraking met andere manieren van koersen”, zegt hij. Met andere teams, met tactieken die misschien wel beter bij hun eigen kwaliteiten pasten. Veel van de huidige Deense profs reden hun eerste rondjes op een racefiets bij een van de 350 wielerclubs die het land telt. Deze clubs zijn van grote waarde voor de ontwikkeling van jonge, toekomstige profrenners, zegt Morten Anderson. Hij is binnen de Deense wielerbond DCU verantwoordelijk voor de ontwikkeling van een groot deel van de verenigingen.  Bij veel clubs is in de jaren na de eeuwwisseling aan een klimaat gewerkt waarbij jonge wielrenners net zo konden gaan leven als de profs.  In de afgelopen twintig jaar is  de ‘mindset’ veranderd, zegt Anderson. Jonge renners leren nu om ook voor teamgenoten hard te fietsen. Geen ieder-voor-zich-cultuur meer - het was de basis voor de regenboogtrui van Mads Pedersen. „Zonder zijn team had hij nooit de wegrace tijdens de  WK in 2019 gewonnen”, zegt Anderson. „De Italianen, die eigenlijk hadden moeten winnen, verloren de race doordat ze niet samenwerkten.” Dat junioren de training en het leven van profs in de afgelopen jaren meer zijn gaan nabootsen heeft voor- en nadelen, vindt Anderson. Enerzijds kunnen ze wennen aan de wereld waar ze, hopelijk, in terecht zullen komen. „Maar het is ook een hele uitzonderlijke vorm van leven”, zegt hij.  „Jongeren moeten wel jong kunnen blijven.” Het huidige Deense succes bedekt ook een andere verschuiving in de wielercultuur in het land, zegt Jesper Thiesen. Waar de sport qua (media-)aandacht de afgelopen jaren is doorgegroeid, daar neemt het aantal jonge leden van wielerclubs snel af. Ook bij zijn eigen club, de Amager Cykle Ring in Kastrup, vlak buiten Kopenhagen. Van oudsher de Deense club  met een van  de grootste jeugdafdelingen, één met een rijke historie ook. Voormalig wereldkampioen bij de vrouwen Amalie Dideriksen begon er met wielrennen, net als toptalent Mattias Skjelmose (Trek-Segafredo) en  sportief directeur Brian Holm van QuickStep Alpha Vinyl.  Net als Thiesen donderdagavond over de aanstaande renovatie van het clubhuis wil beginnen, komen er twaalf meiden en jongens de poort door.  Hun training van anderhalf uur zit er net op. Binnen staat de  gezamenlijke maaltijd al klaar, die is bereid door een van de ouders. Het is een vast ritueel.  Het is een van de belangrijkste functies van een sportclub, zegt Thiesen, als iedereen in het oranje tenue van de Amager Cykle Ring naar binnen is.  „De sociale factor, dat je met anderen datgene aan het doen bent wat je leuk vindt. En dat je van elkaar leert, dat je beter wordt door met iemand anders te trainen.” Clubs door het hele land zagen het aantal jonge leden tijdens de coronalockdown halveren.  „Maar de teruggang was daarvoor al ingezet”, zegt Thiesen. „Kinderen willen niet meer per se  bij een club fietsen.” Het zou niet meer  passen bij alle andere afleidingen die ze al  hebben.  Bij andere sporten is hetzelfde patroon te herkennen.   „Kinderen en jongeren hebben misschien wel te veel te kiezen”, zegt ook bondscoach Lund. De DCU zoekt  naar manieren om ze toch aan wielrennen te binden.  „Een deel zit in de financiën”, zegt Thiesen. Veruit de meeste aandacht en het meeste geld gaat naar de profs.  „En een kleine club zoals wij, wordt gedwongen om een set verkeersborden voor een paar duizend euro aan te schaffen. Zonder kunnen we geen race  organiseren.”      In de Deense jeugdraces is de terugloop van het aantal jonge renners goed zichtbaar. Waar tot voor kort 150 jonge renners in een  leeftijdsklasse meededen aan een race, daar rijden er nu nog zo'n honderd mee. Het grootste probleem is dat het niveauverschil tussen  jongeren daardoor alleen maar groter wordt, zegt Thiesen. Iedereen in een bepaalde leeftijdscategorie moet  direct tegen elkaar rijden. De grote talenten worden zo niet meer uitgedaagd en een jonge renner die er vaak  vol wordt afgereden zal eerder stoppen. Juist de groei in de breedte bracht  de afgelopen twee decennia  het niveau omhoog.  Asgreen en  Vingegaard zijn zo goed geworden omdat ze een aantal jaar op het hoogste nationale niveau meedraaiden, zegt Thiesen.  „Van Vingegaard had niemand verwacht dat hij dit niveau zou halen”, zegt Anderson. „Hij was in de jeugd eigenlijk niet sterk genoeg.” Ondanks de huidige hoogconjuctuur ziet Anderson de nabije toekomst van het Deense wielrennen niet al te rooskleurig in. „Het kan zomaar zijn dat we over een jaar of vijf een gat hebben, zonder nieuw toptalent.” Jesper Thiesen is bang dat de start van de Tour de France in Denemarken de lokale wielerclubs en daarmee de wielerjeugd weinig zal opleveren. Vooral de stad Kopenhagen krijgt de aandacht, en de profteams. Morten Anderson is wel positiever. „Iedereen heeft nu van heel dichtbij weer kunnen zien wat een mooie sport wielrennen is.”||https://www.nrc.nl//nieuws/2022/07/01/zonder-jeugd-valt-de-opmars-van-het-deense-wielrennen-stil-a4135343
2022-07-01||Eén flat, één weekend, zeven drugsdoden||Het moet een maand voor Kerstmis zijn geweest toen  J.J. zijn buurvrouw Ree-Ree weer eens wat langer sprak. Doorgaans groetten ze elkaar kort, wachtend bij de lift of bij het passeren op de gang. Nu wilde de 74-jarige Amerikaan net zijn sleutel in het slot steken toen zij iets zei, en ze in gesprek raakten. „Ik vroeg haar: ‘Ree-Ree, begin je niet moe te worden van al dat feesten?’ Ze zat in haar rolstoel, keek naar haar schoot en zei: ‘Ja, ik ben moe.’ En ik zei: ‘Ah joh, jij bent toch niet moe? Jij bent een feestbeest!’”   Voordat ze in de flat kwam wonen, was Ree-Ree een paar jaar dakloos. Nog steeds bedelde ze om rond te komen, meestal op de parkeerplaats van de nabijgelegen Pizza Hut. Ze kampte met overgewicht, diabetes en bronchitis, maar die rolstoel had ze niet écht nodig. Hij verhoogde wel de opbrengst bij het bedelen.  J.J. denkt de afgelopen maanden vaak aan zijn gesprekje met de buurvrouw terug, vertelt hij in zijn blauw-rood geblokte pyjama op de leren bank in zijn woonkamer. Op 7 februari werd Ree-Ree, de street name  van Reatha S., dood aangetroffen in haar appartement, aan het eind van de gang. Ze werd 43 jaar oud. „Ze zei wel dat ze moe was, maar ik verwachtte niet dat ze de wereld op deze manier zou verlaten”, zegt J.J. „Mensen die je vandaag nog ziet, zijn   de volgende dag vertrokken.” De Parkview-flat aan 4451 Forest Park Avenue in Saint Louis, een middelgrote stad in het hart van de Verenigde Staten, telt inclusief begane grond  dertien etages. Er wonen oudere, gehandicapte, arme en overwegend zwarte mensen in de 295 sociale-huurappartementen, in een wijk die de afgelopen jaren juist snel veryupte. Om de hoek zitten tegenwoordig een  peperdure Whole Foods-supermarkt, pokébowl- en sushi-afhaaltoko’s en een Franse bistro waar de lichtjes in de pan gebakken forel  voor 30 dollar op de kaart staat. In deze bakstenen flat sterven in het eerste weekend van februari zeven mensen. Hulpdiensten rijden af en aan. Het begint zaterdag 5 februari iets voor zeven uur in de ochtend. Minder dan 55 uur later, op maandagmiddag, is Ree-Ree de laatste die gevonden wordt. Hier woont Dwain E., bij hem zijn vier mensen op bezoek, die allemaal een overdosis oplopen en van wie twee het niet overleven.  Onder de doden is Dwains broer Calvin, een man van 57 jaar. Mark W. woont in appartement 1408, maar hij wordt dood gevonden in appartement 1015 bij Calvin E. Mark W. werd 61 jaar oud.  Op zaterdagmiddag 5 februari rond half 2 ‘s middags komt een nieuwe melding binnen. In appartement 1413 wordt bewoner Elmer T., een man van 45 jaar oud, dood aangetroffen. In de flat van Elmer T. wordt ook een onbekend iemand dood gevonden.
 Als agenten op zaterdagavond rond 20:00 uur appartement 1416 binnenvallen, treffen ze de 54-jarige Mario L. dood aan. In het appartement wordt een crackpijpje gevonden. Over Mario L. is weinig bekend. In de nacht van zondag 6 februari op maandag 7 februari, rond 1:30 uur bezwijkt een man bij een van de liften. Het is André D., een 56-jarige man, uit Saint Louis. Hij zou jaren clean zijn geweest, maar had in februari een terugval die hem fataal zou worden. Maandagmiddag 7 februari rond half twee in de middag wordt het laatste slachtoffer gevonden in appartement 1424. De vrouw die daar woont is Ree-Ree, 43 jaar oud. Voor ze in de flat kwam wonen was ze dakloos en nog steeds bedelde ze om rond te komen. Chuny Ann Reed, de vrouw die werd opgepakt als dealer van de dodelijke crack, woont in appartement 1406. De herinnering aan Ree-Ree tovert ook maanden later bij meerdere buren  een glimlach op het gezicht. Bij Danny en Marshall, bijvoorbeeld, die op een vrijdagmiddag in mei, drie maanden na dat rampzalige weekend, een kleine borrel houden op de bovenste verdieping. Ze wonen allebei op deze etage –  eigenlijk de dertiende, maar uit bijgeloof wordt die geteld als de veertiende – en komen regelmatig samen om te drinken: koud bier uit piepschuimen bekers met een laagje bourbon ernaast. Marshall rookt er mentholsigaretten bij, waarvan hij de rook uitblaast door een van de halfopen kiepramen die een imposant uitzicht over Saint Louis bieden. Danny is een van de weinige witte bewoners van de flat. „Ik ben de token white [excuusblanke, red.]”, zegt hij, zwaar ademend door een zuurstofslangetje. Hij heeft longkanker en rijdt in een scootmobiel. Ree-Ree zat ook in een rolstoel, maar, lacht hij: „Zij feestte er  graag op los.” De deur van 1424 stond tot in de kleine uurtjes open voor gasten.  De komst van Ree-Ree en andere ‘jongeren’ was  volgens  zestigers Danny en Marshall een omslagpunt  in de flat. Beiden wonen sinds begin deze eeuw in Parkview. Ze zagen de afgelopen jaren de bewonerssamenstelling snel veranderen. Toen de flat in de jaren zeventig neergezet werd, waren de gesubsidieerde huurwoningen enkel bedoeld voor ouderen en gehandicapten. Tegenwoordig wordt ook verhuurd aan ‘Section 8’, de categorie huurders vernoemd naar het deel van de Amerikaanse woningwet dat mensen met een laag inkomen aan betaalbaar onderdak moet helpen. Er kwamen ook jongeren wonen die meer drugs en feestjes de flat in brachten, klaagt Danny. „Die jongeren zijn niet allemaal slecht, maar te veel wel.”  Enkele jaren terug besloot de gemeentelijke woonautoriteit HUD het beheer van de flat uit te besteden aan een privaat managementbedrijf in Chicago, honderden kilometers verderop. Sindsdien ging het  verder bergafwaarts met het gebouw. Danny hoort regelmatig schoten. Marshall klaagt over veelvoorkomende stroomuitval, die uren kunnen duren omdat er geen eigen generatoren zijn. Onveilig voelen ze zich evenwel niet. „Zolang je met je eigen zaakjes bemoeit, is het hier te doen”, zegt Danny.  Ook J.J., de buurman die zich dat laatste gesprekje met Ree-Ree zo goed herinnert, klaagt dat de flat achteruit is gegaan sinds hij er in 2006 kwam wonen. Vooral tijdens de pandemie, meent hij. De gemeenschappelijke ruimte in de lobby op de begane grond, met een pooltafel en banken, werd ontmanteld en sindsdien niet in ere hersteld. Hetzelfde geldt voor de sportruimte met fitnessapparatuur.  Ook de beveiliging in de flat laat te wensen over. Appartement 1406 staat leeg en de deur blijkt half open te staan. Dit is het appartement van Chuny Ann Reed, voorzover bekend de enige verdachte die na het dodelijke weekeind in Parkview werd opgepakt en nog altijd vastzit. Binnen is het een  puinhoop: omvergetrokken meubels, rondslingerende kleren en persoonlijke voorwerpen. Midden in de kamer staat een witte plastic wasmand met paperassen, zoals oude post. Op twee enveloppen van de kinderbescherming aan Reed staat een  adres, in North City, het zwarte noordelijke stadsdeel van St. Louis. Op dat adres, in een straatje van bakstenen woningen met veelal keurig bijgehouden tuintjes, zit Carolyn Reed op de schommelbank van haar veranda. Zachtjes heen-en-weer wiegend vertelt ze bij een mentholsigaretje uitgebreid over Chuny. Haar dochter maakte nogal een valse start in het leven, zegt ze: op haar veertiende raakte ze zwanger en ging ze van school. Nog voor ze dertig werd, was ze moeder van vijf kinderen.  Chuny’s  jongste, Emily, werd begin deze eeuw geboren met een ernstige hersenafwijking en heeft nooit kunnen praten of lopen. Carolyn  gaat naar binnen en komt terug met een ingelijste foto van Emily. Die toont een  peuter, zittend voor een enorme slagroomtaart, terwijl haar moeder haar arm lachend vasthoudt. „Hier was ze clean”, zegt Carolyn terloops.  Eind jaren negentig, als twintiger, zat Chuny enige tijd vast voor de handel in crack. Haar eigen drug van voorkeur is echter heroïne, en de laatste jaren vooral de synthetische opioïde fentanyl, een zeer krachtige synthetische pijnstiller. Om in haar eigen verslaving te voorzien, verkoopt ze crack aan haar buren.  Carolyn spreekt met een gelaten soort fatalisme over Chuny. „Ze heeft nooit gewerkt. Ze betaalde de huur jarenlang van de bijslag die ze voor haar gehandicapte dochter kreeg.” Tot ze rond 2019, 2020 problemen kreeg met de kinderbescherming. Ze verloor de voogdij over Emily en  dus  de overheidssteun. Ze kon de huur niet meer betalen en ontving het bevel de woning te verlaten, een bevel dat ze negeerde. Ze kreeg een vriend, die deels bij haar inwoonde op 1406 en ook haar dealer was.  Carolyns auto is  kapot, dus ze is nog niet op bezoek geweest bij haar dochter in het huis van bewaring. Wel heeft ze een brief gekregen van drie kantjes,  gedateerd op 20 april. Ze pakt de brief erbij. Een sierlijk handschrift, potlood op lijntjespapier.  Nogal onsamenhangend laat Chuny blijken dat ze niet goed begrijpt hoe groot haar juridische problemen zijn. Ze schrijft dat bij haar arrestatie alleen „een jointje” in beslag is genomen en „een shot van dat spul dat ik lekker vind”. Zodra ze vrijkomt, kan ze dan een tijdje bij Carolyn logeren? Jaarlijks sterven ruim honderdduizend Amerikanen aan een drugsoverdosis. Meer dan het aantal doden door vuurwapengeweld en verkeersongelukken bij elkaar. Fentanyl en aanverwante synthetische opioïden nemen tweederde van die doden voor hun rekening. Elke dag sterven zo gemiddeld bijna tweehonderd mensen door ‘opioids’: ongeveer net zoveel als bij een grote vliegtuigcrash.  De sterfte is zo alom en massaal, dat de overdoses alleen nog groot nieuws zijn als de dode een bekende artiest of sporter is. Of als op één plek plotseling meerdere doden vallen door één slechte partij drugs, zoals aan Forest Park Avenue in St. Louis. Twee milligram fentanyl – minder dan een rijstkorrel – kan al fataal zijn, maar het hóéft geen dodelijk gif te zijn. In ziekenhuizen wordt het al decennialang veilig gebruikt voor pijnbestrijding, vooral na zware operaties of bij kankerbehandelingen. Het middel begon pas op te duiken in clandestiene drugs nadat Amerikaanse autoriteiten in de jaren tien de veel te vrije verstrekking van pijnstillers begonnen aan te pakken.  Voor die tijd werden deze medicijnen, vooral met de opioïde oxycodon erin, veel te ruim voorgeschreven door de slecht gereguleerde farmaceutische industrie. Miljoenen Amerikanen raakten verslaafd. Strengere wetgeving was daarom hard nodig, maar had een desastreuze bijwerking. Mensen die al verslaafd waren aan pijnstillers werden massaal de zwarte markt voor heroïne en pillen opgeduwd.  Rond 2015 ontdekten drugscriminelen dat ze met fentanyl, geïmporteerd uit China, het warme, uiterst prettige roeseffect van oxycodon konden imiteren. Toen Beijing de export onder Amerikaanse druk begon in te dammen, begonnen Mexicaanse kartels zelf fentanyl te produceren. Dat het spul zo krachtig (lees: compact) is, maakt het tot ideale en zeer lucratieve smokkelwaar: in kleine, maar waardevolle ladinkjes komt het ongemerkt de grens over.  Bendes in Mexico en in de VS persen het middel nu in neppillen, die ze voorzien van de echte logo’s van Oxycontin of Percocet, maar die  eigenlijk uit huis-tuin-en-keukenlabjes komen. Ze voeren heroïne op door het te versnijden met fentanyl. Wie de warme, gloedvolle roes van dit spul eenmaal heeft ervaren, wil nooit meer iets anders: in veel Amerikaanse steden is gewone heroïne dan ook goeddeels verdreven door fentanyl.  Terwijl de overdosissterfte onder het witte deel van de bevolking afvlakt, versnelt die zich onder zwarte Amerikanen nu fentanyl steeds vaker opduikt in andere drugs, zoals crack, cocaïne en crystal meth. Dat het spul hierin voorkomt, is extra gevaarlijk. Fentanyl is, net als heroïne, een middel waar de gebruiker gewenning voor opbouwt: er is steeds meer nodig om het gewenste effect te hebben. Mensen die zo’n opgebouwde weerstand niet hebben maar fentanyl wél – onbewust – binnenkrijgen, kunnen  sneller bezwijken. Chuny’s middelste dochter Danielle Reed (30), die ook in North City woont, denkt dat haar moeder wel begrijpt in welke  juridische problemen ze zit, maar dat ze haar eigen dealer wil beschermen. Een hond draalt rondjes door de woonkamer in de hoop snel uitgelaten te worden, maar Danielle neemt uitgebreid de tijd om uit te leggen dat haar moeder hoogstwaarschijnlijk niets wist dat er fentanyl in de crack zat, toen ze deze verkocht. Veel crackdealers maken de drug zelf. Ze kopen cocaïnepoeder in, voegen daar anderhalf deel bakpoeder aan toe en verhitten dat mengsel, waarna rookbare crack ontstaat. Uitkoken (in het Amerikaans-Engels: to rock up) heet dit in straattaal. Haar moeder was dit procedé niet machtig, dat weet Danielle zeker. Volgens haar deed haar vriendje en vaste dealer het altijd. „She didn’t know how to rock that shit up. Dat deed hij.” Danielle heeft de man nooit gemogen en zegt dat hij een uitgebreid crimineel verleden had. „Dit was niet zijn eerste rodeo.” Na de overdoses in de flat zou hij hem gesmeerd zijn. „Hij was niet goed voor haar. Maar hij kon voorzien in een constante stroom aan crack, dus dat was aantrekkelijk.”  Begin april, twee maanden na de serie overdoses in Parkview, brengt het hoofdkantoor van de Drugs Enforcement Administration in Washington een alarmerend persbericht naar buiten. De federale anti-narcoticadienst ziet een „landelijke piek” in het aantal „mass-overdose events”: incidenten waarbij in zeer korte tijd drie of meer overdoses op één plek plaatsvinden. De DEA telde er in  enkele maanden tijd minstens zeven, waarbij in totaal 58 slachtoffers vielen, van wie 29 met dodelijke afloop. Ook het dodelijke weekend in St. Louis wordt genoemd. Volgens de DEA „kiezen dealers er steeds vaker voor om fentanyl te mixen met andere verboden drugs – in zowel poeder- als pilvorm – in een poging de verslaving op te voeren en zo kopers aan zich te binden. [...] Dit leidt tot een beangstigende trend door het hele land waarbij slachtoffers sterven nadat ze zonder het te weten fentanyl binnenkrijgen.” Het DEA-bericht somt vooral repressieve oplossingen op: smokkelnetwerken oprollen en zoveel mogelijk drugs onderscheppen. Vorig jaar, ronkt het, werd bijna 7.000 kilo in beslag genomen, „genoeg om de Amerikaanse bevolking vier keer te doden”. Tegelijkertijd bleef er veel  fentanyl circuleren in de samenleving, getuige de tienduizenden opioïde-doden per jaar. Anders dan de DEA beweert, wordt fentanyl lang niet altijd opzettelijk aan andere drugs toegevoegd, vermoedt drugsexpert Chad Sabora. Hij is een voormalige officier van justitie en  zelf een  heroïnegebruiker die  afkickte en tegenwoordig in een probleemwijk van St. Louis verslaafden helpt. Ook is hij lid van een taakgroep die het Witte Huis adviseert over de opioïdencrisis. De gang van de veertiende verdieping van de Parkview Appartments: Sabora ontvangt in een open kantoortje, naast de bezoekersruimte waar enkele patiënten deze middag in een hoek hun roes uitslapen. Mensen kunnen ook hun drugs bij hem laten testen; de toxicologische rapporten die hij terugkrijgt uit het lab zijn soms schokkend. In sommige drugs zit een halve apotheek aan verdovende middelen, waaronder veel fentanylanalogen. Sabora kan alleen maar gissen naar wat er in Parkview precies gebeurd is. Maar dat dealers andere drugs opzettelijk ‘opvoeren’ met fentanyl om klanten te binden, lijkt hem onwaarschijnlijk. „Fentanyl geeft een roes, terwijl crack, cocaïne, speed of crystal meth juist oppeppend zijn”, zegt Sabora, gestoken in een legerbroek, met een hanenkam op zijn hoofd en zijn handen onder de tatoeages. De tegengestelde effecten van fentanyl en andere drugs maakt mixen, volgens hem,  niet logisch. Zelfs mensen die ‘speedballen’ – achtereenvolgens cocaïne en heroïne nemen om in een soort achtbaan van high en roes te komen – zullen de twee drugs niet tegelijk innemen. „Daar laat je wel tien minuten tussen zitten”, weet hij uit eigen ervaring.    Over  het algemeen, vermoedt hij, belandt fentanyl eerder per ongeluk in crack. „Via een vervuilde weegschaal bijvoorbeeld. Of omdat fentanyl tijdens transport en opslag naast cocaïne lag.”   Dat de reeks overdoses in Parkview zich aan het begin van de maand voltrok, verbaast Pamela Paul niets. Als voorganger van de ‘Faith Love and Hope’-kerk in St. Louis gaat ze meerdere avonden per maand de straat op om neussprays met naloxone uit te delen in arme delen van de stad. Dit medicijn, in de volksmond vooral bekend onder de merknaam Narcan, kan de gevolgen van een opioïdenoverdosis snel ongedaan maken. En, zo weet zij na jaren ervaring: overdoses vinden vaker plaats aan het begin en eind van de maand, als mensen hun salaris of uitkering binnenkrijgen.  Pastor Pam, zoals iedereen haar noemt, verloor vijf jaar geleden haar zoon Brian aan een overdosis. „In zijn bloed troffen ze naast cocaïne en heroïne ook fentanyl aan.” Het was de eerste keer dat ze van de drug hoorde, vertelt ze op de voorste rij bankjes in haar kerk. Destijds was naloxone nog niet wijd verkrijgbaar: als het al legaal was in een staat, mochten alleen hulpdiensten het bij zich dragen.  To narcan,  iemand terughalen met Narcan, is  in de VS een courant werkwoord geworden, net als ‘to OD’, een overdosis nemen. Maar Pamela Paul moest er in Missouri lang voor vechten om ook burgers Narcan te mogen geven. Dit terwijl het cruciaal is dat zo veel mogelijk mensen de neussprays op zak hebben, legt ze uit. Bij het toedienen van naloxone telt elke minuut.  Fentanyl legt in de hersenen de ademhalingsreflex stil, waardoor snel een zuurstoftekort optreedt. Ze doet het geluid na dat iemand dan maakt: een soort diep en gorgelend snurken. „Je denkt: die heeft de hele nacht doorgehaald en ligt te maffen. Maar het is het geluid van iemand die echt naar adem hapt.”    Niet ver van Pastor Pams kerk wordt op verscheidene plaatsen haast openlijk gedeald. Om de hoek zitten twee tankstations waarvan de parkeerplaatsen bij het invallen van de nacht veranderen in drugssupermarkten. Kopers en dealers voeren een soepele choreografie op, waarbij hun auto’s in grofweg twee categorieën uiteenvallen:  klein en bijna total-loss, of groot en glimmend nieuw.  De pastoor valt op in haar sierlijke groene jurk met een motief van magnoliabloemen. Eronder draagt ze snelle sneakers: de sfeer op dealplekken kan rap omslaan. Dit blijkt als een automobilist – de loop van zijn wapen losjes uit zijn raam  – schrikt van de fotograaf en begint te schelden. St. Louis is een van de gewelddadigste steden van de VS. In 2020 was het de stad met de meeste vuurwapendoden per hoofd van de bevolking, met moordcijfers gelijk aan die in de gevaarlijkste steden van Mexico of Brazilië.  Veruit de meeste mensen die Pamela Paul aanspreekt, luisteren echter welwillend. Velen weten wat Narcan is, hoe het werkt, of hebben al eens vrienden of familie verloren aan een overdosis. Bijna iedereen neemt wel een of twee sprays mee voor in huis of het dashboardkastje. Akio, eigenaar van de nabijgelegen patatzaak Guys with the Fries, neemt er een half dozijn mee. Hij heeft graag Narcan in zijn zaak voor het geval iemand er  een overdosis krijgt.   Uiteindelijk is naloxone maar symptoombestrijding, zegt Pastor Pam. Een manier om overdoses niet alleen te neutraliseren, maar te voorkomen, zijn teststrips. Met deze strookjes papier kunnen gebruikers testen of wat ze gekocht hebben fentanyl bevat. Zeker nu de opioïde steeds vaker opduikt in andere drugs. Net als eerst bij Narcan, klinkt ook op die strips kritiek  van drugsbestrijders. „Hun argument is dat je mensen zo helpt te gebruiken. Maar dat is niet wat we doen. We proberen hun leven te verlengen, zodat ze een gezond besluit kunnen nemen.” Alle doden in de Parkview-flat waren van Afro-Amerikaanse afkomst: crack is een drug die vooral in de zwarte gemeenschap veel gebruikt wordt. Zwarte Amerikanen zijn ook decennialang massaal opgesloten voor bezit en handel van crack (en andere drugs). De pijnstillersepidemie treft echter ook witte Amerikanen hard, uit alle lagen van de bevolking. Het denken over drugsbestrijding is hierdoor  aan het veranderen. In politiek en maatschappij verdwijnt het taboe op ‘harm reduction’: niet alleen dealers aanpakken, maar ook de schade bij gebruikers beperken.  „We kunnen wel steeds hetzelfde opnieuw proberen”, zegt ook brandweercommandant Dennis Jenkerson. „Maar als het geen effect heeft, moet je toch eens wat anders uitproberen.” Hij denkt dan bijvoorbeeld aan gecontroleerde gebruikersruimtes.  De ambulances van zijn korps rukken  nu dagelijks meermaals uit,    narcannen is lopendebandwerk geworden. „En als je mensen dan hebt teruggehaald, staan ze meteen  op. Sommigen kijken je zelfs boos aan, omdat je hen  uit hun roes hebt getrokken.”   In Parkview komt de eerste melding die zaterdag 5 februari vroeg in de ochtend binnen. In appartement 1015 zijn in de nacht van vrijdag op zaterdag vijf mensen onwel geworden van drugs. Bewoner Dwain E. had vier anderen op bezoek: zijn jongere broer Calvin, flatgenoot Mark W., nog een vierde man, Eric D., en een vrouw, Terherra M.. Mark komt van de bovenste verdieping; hij woont direct naast Chuny Ann Reed. Hij en Calvin overleven de blootstelling aan fentanyl niet.  Een van de drie overlevenden verklaart in een verhoor in het ziekenhuis dat ze de drugs vrijdagavond kochten van Reed in appartement 1406. Videobeelden van het interne camerasysteem ondersteunendat relaas. Rond half twee ’s middags worden twee mensen dood aangetroffen in appartement 1413, enkele deuren naast Reed. Een van hen blijft ‘onbekend’ in het politieverslag, de ander is de 45-jarige Elmer T. Op de camerabeelden is ook te zien dat nog weer een andere man vrijdagavond het appartement van Reed binnenging en enkele minuten later terugliep naar nummer 1416. Als agenten daar op zaterdagavond rond acht uur binnenvallen, treffen ze de 54-jarige Mario L. dood aan. In het appartement wordt een crackpijpje gevonden. Een etmaal blijft het  rustig in Parkview. Totdat in de nacht van zondag op maandag, rond half twee ’s nachts, een man in elkaar zakt bij de liften. Het blijkt te gaan om Andre D., een 56-jarige man uit Saint Louis die in het verleden met een crackverslaving kampte en een flink strafblad opbouwde. Enkele uren later is Ree-Ree het zevende en laatste slachtoffer. Chuny Ann Reed komt die zaterdag snel in beeld bij de rechercheurs, maar die pakken haar pas op nadat zondag de resultaten terugkomen uit  het forensisch laboratorium.  Op de crackpijp uit appartement 1416 én het zakje drugs uit 1015 zijn sporen van een mix van crack en fentanyl aangetroffen. De politie vraagt bij de rechter een arrestatie- en huiszoekingsbevel voor haar aan. Maandag wordt ze opgepakt.   Ze bekent. Ze vertelt dat ze crack dealt om haar heroïneverslaving te bekostigen. Dat ze doorgaans voor 50 dollar aan crack koopt, om die over zakjes van 10 dollar te verdelen. In hun verslag van het verhoor schrijven de rechercheurs „dat Reed zegt dat ze niet wist dat de crack versneden was met fentanyl, maar dit begon te vermoeden na alle overdosisdoden. Reed erkent ook dat ze weet dat handel in drugs verboden is en dat fentanyl een ‘dodelijke’ stof is.”  Justitie klaagt haar daags na haar arrestatie aan voor handel in drugs met ernstig lichamelijk letsel tot gevolg. Bij veroordeling kan ze minimaal twintig jaar cel krijgen. De partij drugs die – vermoedelijk – de reeks overdoses in gang zette, kocht Chuny naar eigen zeggen donderdagavond rond zes uur. De verkoper was een zwarte man, die ze alleen kent als ‘S.’, zegt ze in haar verhoor.  Dochter Danielle kent de vriend onder een  andere naam dan de ‘S.’ die haar moeder als leverancier noemt.  Ze zou het verschrikkelijk vinden als haar moeder uit liefde zou zwijgen over zijn veronderstelde rol. „Ik wil niet dat ze voor hem de klap opvangt.” Chuny’s rechtszaak dient op zijn vroegst na de zomer.  Op de veertiende verdieping van Parkview is het ondertussen een stuk stiller. Niet alleen het appartement van Chuny is nog onbewoond, ook de  appartementen van de overleden Ree-Ree, Mark, Mario en Elmer zijn nog niet opnieuw verhuurd. Een ander appartement staat al langer leeg; de jonge vrouw die er woonde, overleed begin dit jaar al aan een overdosis. Sommige bewoners kenden haar als Wendy, anderen als Paris. Ze had een fiets, die ze altijd mee naar boven nam in de lift.  J.J. had haar regelmatig aan zijn deur, vertelt hij. Vooral als hij viskoekjes bakte naar het cajunrecept van zijn vader uit Mississippi. „Die kon ze ruiken op de gang en dan belde ze aan – of ze er ook een paar mocht.” Ze werd op een dag gevonden aan het eind van de gang, bezweken bij de nooddeuren richting het trappenhuis. Rubberstrepen van haar voorwiel zitten nog op de onderkant van haar voordeur.  Een woordvoerder van The Habitat Company, het bedrijf uit Chicago dat Parkview beheert, stelt in een reactie dat ze „er elke dag naar streven de levenskwaliteit van onze bewoners te verbeteren”. Bewoners beamen dat de beveiliging iets is opgeschroefd.  Een recente brief van  Habitat  aan alle bewoners stelt dat alle gasten zich voortaan formeel moeten aanmelden bij de portier. In vetgedrukte letters: „We doen dit voor uw veiligheid, dus wees niet onbeleefd tegen de beveiligingsploeg. Ze worden betaald om je te helpen!” Nog steeds, zeggen bewoners, laten veel mensen bezoekers ongezien binnen met de deurzoemer. Er worden soms matten tussen deuren geschoven, zodat bezoekers simpel binnen kunnen lopen. Op de parkeerplaats zijn de invalideplaatsen  opnieuw gemarkeerd met verse gele verf. Ook worden enkele appartementen opgeknapt, omdat het via de airconditioning naar binnen regende. En op de gangen wordt nu vaker gedweild. Uit privacyoverwegingen worden de overdosisslachtoffers alleen bij hun voornaam en een initiaal van hun achternaam aangeduid.  NRC zocht contact met nabestaanden: zij willen niet reageren. Flatbewoners wilden alleen met voornaam in de krant.   Verdachte Chuny Ann Reed wordt wel met naam- en toenaam  genoemd, zoals in  de VS gebruikelijk is.  Voor dit onderzoek werkte NRC samen met  lokale freelancejournalist Mike Fitzgerald (River Front Times)  Foto’s Theo R. Welling  



||https://www.nrc.nl//nieuws/2022/07/01/een-flat-vol-drugs-en-een-weekend-vol-sterfgevallen-a4135154
2022-07-01||Onder de grond bij Bergen blijven  Russen de baas over het gas||Lees het volledige nieuwsbericht hier: Russisch belang in gasopslag bij Bergen hindert opbouw voorraad Russen zag Hetty Hafkamp maar zelden, in haar jaren als burgemeester van Bergen. Niet bij het Kozakkenmonument of het Russenduin, de plekken in het Noord-Hollandse duindorp die herinneren aan de slag bij Bergen in 1799, toen honderden Russen stadhouder Willem V te hulp schoten en jammerlijk sneuvelden. Ze zag ze niet bij de gasputten aan de rand van het dorp, waar jarenlang Russisch gas de grond in werd gepompt. En opvallend genoeg zag ze ze ook niet bij de feestelijke opening van de Gasopslag Bergermeer in 2015, de grootste commerciële gasopslag van Noord-West Europa, waar de Russen zwaar in hadden geïnvesteerd. Hafkamp had die dag voor de gelegenheid haar trots ingeslikt en was naar het kale industrieterrein bij Alkmaar gereden waar de festiviteiten plaatsvonden. De Groenlinks-politica wist dat haar jarenlange verzet tegen de gasopslag pal onder haar dorp niets had uitgehaald. Het was 1 april, krap een jaar na de annexatie van de Krim en het neerhalen van de MH17.  Wie Hafkamp wel meteen zag bij het openingsfeest was een groep Arabieren. Stuk voor stuk mannen van het staatsenergiebedrijf Taqa uit Abu Dhabi, de uitbater van de opslag die na jaren van voorbereiding die dag openging. Speciaal voor hen was er een verlichte feesttent neergezet en waren de consumpties alcoholvrij. Buiten stormde het. De Arabieren waren allerhartelijkst ontvangen door de directievoorzitter van Energie Beheer Nederland, een bedrijf dat eigendom is van de Nederlandse staat. EBN neemt namens de overheid deel in alle olie- en gaswinningsprojecten in Nederland. Zo kwam het staatsbedrijf ook aan zijn belang van 40 procent in de gasopslag, in een leeggepompt gasveld onder Bergen, twee kilometer onder de grond verstopt onder een dikke ondoordringbare zoutlaag.  Er was muziek en een ijskraam, er hingen bloemen aan het tentdak en de voorzitter van het Internationaal Energie Agentschap, CDA-politica Maria van der Hoeven, hield in een goudkleurig jasje een speech over energiezekerheid en de vrije gasmarkt. In haar vorige baan - ze was tussen 2007 en 2010 minister van Economische Zaken -  had zij met stoom en kokend water de opslag er doorheen geduwd, iets wat burgemeester Hafkamp altijd had verbaasd. Hoezo algemeen belang, die hele gasopslag was toch een commercieel project? Het pijnlijkste moment tijdens de opening was toen Hafkamps collega-burgemeester uit Alkmaar, die eerst fel tegen de gasopslag was, een speech gaf. Hij schepte op over al het geld dat hij in ruil voor zijn instemming had losgepeuterd bij Taqa. Dat ging naar de cultuurpotjes van zijn stad: een miljoen voor Theater de Vest, een ton per jaar naar een fonds voor ‘culturele initiatieven in de regio’ en tien beschilderde paardenbeelden. En Taqa zegde toe zijn Nederlandse hoofdkantoor naar Alkmaar te verhuizen. Zo gaat dat dus in de gasindustrie, dacht ze. Bergen hoefde die kado’s niet. Over Gazprom, het Russische staatsbedrijf dat 1,5 miljard euro in de opslag had gestoken, ging het bij de openingsceremonie niet. En dat terwijl de Russen niet alleen een belang in Bergermeer bezaten, maar ook het exclusieve recht hadden bedongen om 42 procent van de opslagcapaciteit naar believen te gebruiken - of leeg te laten staan. Erg verrassend was dat niet: al sinds de allereerste plannen voor de opslag waren de Russen op de achtergrond gebleven. Ze kwamen niet naar Bergen, stonden niet genoemd in ambtelijke stukken. Hafkamp: „Ik heb in al die jaren geen Rus gezien.” Die onzichtbare Russen hebben Nederland nu klem. Eind mei heeft president Poetin de kraan van Gazprom vanuit Siberië afgeknepen. Reserve is er nauwelijks, want in de maanden daarvoor liet Gazprom zijn deel in de grootste voorraadkast van Nederland leeg. Het was dat de afgelopen winter zeer zacht verliep, anders had Nederland begin dit jaar al problemen gehad met de gaslevering.  NRC onderzocht hoe dat kon gebeuren en voerde gesprekken met zo’n twintig betrokkenen, (oud-)ambtenaren, politici en gashandelaren, die veelal op achtergrond willen blijven wegens de lopende parlementaire enquête naar gaswinning. Uit de gesprekken blijkt dat de problemen met de gasopslag het gevolg zijn van een naïef geloof van de Nederlandse overheid in marktwerking op de mondiale gasmarkt.  Bergermeer was een project van landsbelang, benadrukten opeenvolgende kabinetten, dat zou zorgen voor leveringszekerheid, maar óók voor lagere gasprijzen én een sterkere positie van BV Nederland, met de gasrotonde als stralend middelpunt. En dat ging de markt allemaal regelen. Zeven jaar na de feestelijke opening is de pijnlijke conclusie dat de gasopslag Bergermeer in al die opzichten faalt. Sterker nog: het Rijk heeft in mei tot 623 miljoen euro subsidie – het bedrag dat het kabinet in een jaar aan de Koninklijke Luchtmacht besteedt – beschikbaar gesteld om bedrijven te verleiden voor dit jaar hun gasvoorraden onder Bergen op te slaan. Of de bedrijven dat willen is de vraag, en zonder hulp van de Russen komt de opslag sowieso niet helemaal vol. En zo dreigen ook komende winter gastekorten.  Onder aan de dijk langs de Westerwoldse Aa in Oost-Groningen, aan het einde van een weggetje bij het gehucht Oude Statenzijl, is de plek waar Nederland aan Rusland vastzit. Het is doodstil bij het grensstation van staatsgasbedrijf Gasunie. Veel is er niet te zien: wat hagelwitte buizen die uit de grond steken, een servicegebouwtje, een hekwerk met veel camera’s, eindeloze graanvelden.  Op deze plek stroomde in oktober 2001 voor het eerst Russisch gas Nederland binnen, dat vijf dagen eerder in Siberië de buizen in was gepompt. Die dag was de lucht boven de akkers warm, de sfeer bij Gasunie opgewekt. Uit het gasveld onder Slochteren kwam nog genoeg eigen gas, maar dat zou niet voor eeuwig duren, besefte iedereen. Daarom had Gasunie in 1996 een contract getekend voor 80 miljard kuub, verdeeld over twintig jaar, met het grote Russische staatsbedrijf Gazprom. ‘Nederland afhankelijker van Russisch gas’, kopte het Reformatorisch Dagblad de dag erna. Op die milde dag in Oost-Groningen begint de miljardenimport van Russisch gas, een handel waarover de opeenvolgende ministers van Economische Zaken - Laurens Jan Brinkhorst van D66, en CDA’ers Joop Wijn, Maria van der Hoeven en Maxime Verhagen - lyrisch zijn. Zij realiseren zich dat Nederland een vooraanstaand gasland kan blijven als Slochteren leeg raakt. Dat heeft allerlei voordelen. Grote binnenlandse verbruikers – de glastuinbouw, elektriciteitscentrales, aluminiumsmelter Aldel – kunnen dankzij de eindeloze gasvoorraden van de Russen doordraaien. En door de internationale handel aan te zwengelen, houdt de fijnmazige Nederlandse gasinfrastructuur zijn waarde.     Gazprom wil ook. Het bedrijf dat het monopolie heeft op de export van gas uit Rusland, profileert zich als de meest betrouwbare gasleverancier ter wereld. Werknemersrechten zijn bijvoorbeeld niet echt een onderwerp bij Gazprom. „In Noorwegen, een ander gasexporterend land, werd nog wel eens gestaakt. Dat deden de Russen niet”, zegt een betrokkene. Niet lang na de eerste gasleveringen, zo vertelt een andere betrokkene, wijst Gasunie de Russische collega’s op de mogelijkheid van gasopslag in Bergen. Het lege gasveld ligt handig tussen twee nieuw te bouwen pijpleidingen. In Duitsland zal de nieuwe Nord Stream aan land komen vanuit Rusland. En vlakbij in Balgzand, dertig kilometer ten noorden van Bergen, wordt gewerkt aan een nieuwe pijpleiding van het vasteland naar Groot-Brittannië, waar Rusland veel wil afzetten. Opslag Bergermeer is voor het Russisch gas een ideale tussenstop.  Gazprom en Gasunie tekenen op 5 oktober 2006 in Moskou een overeenkomst over Nord Stream 1, waar Nederland een aandeel in wil. Daarin worden ook afspraken gemaakt over opslagcapaciteit op Nederlandse bodem. Joop Wijn, dan minister van Economische Zaken, is erbij. In 2015 werden documenten over die deal vrijgegeven na beroepen op de Wet openbaarheid van bestuur door onder meer onderzoeksplatform Investico en de gemeente Bergen. In de stukken staat dat Nederland en Rusland inniger gaan samenwerken bij gasprojecten. Zo krijgen de Russen toegang tot „bestaande opslagen” in Nederland en gaat Nederland helpen nieuwe, commerciële „Nederlands-Russische seizoensopslagen” te ontwikkelen. Op welke opslag ze precies doelen, staat er niet bij.  Minister Wijn is tevreden. Rusland draaide in het begin van dat jaar de gaskraan naar Oekraïne weliswaar een tijdje dicht na vastgelopen prijsonderhandelingen, maar voor dat soort lokale strubbelingen hoeven Nederlandse bedrijven niet bang te zijn. Wijn licht toe in de Volkskrant: „Rusland heeft de afgelopen zes jaar een grote ontwikkeling meegemaakt.” Dat intussen het politieke klimaat in Rusland verhardt – daar gaat het niet over. Een dag later wordt in Moskou de Russische journalist en mensenrechtenactivist Anna Politkovskaja vermoord, in de lift van haar appartementencomplex. Op 31 augustus 2009 toert burgemeester Hetty Hafkamp met minister van Economische Zaken Maria van der Hoeven in een bus rond Alkmaar. Halverwege de rit stapt het gezelschap uit, om vanaf een dijkje over grasvelden met gasputten te kijken. De sfeer is gespannen. Van der Hoeven heeft aan Hafkamp laten weten dat het verzet van het college van Bergen zinloos is. De tegensputterende lokale politici worden ‘in het landsbelang’ opzij geschoven. Het kabinet neemt de regie over de aanleg van de gasopslag over. Hafkamp is nijdig, want Bergen wíl die opslag niet. De opslag komt in het Bergermeer gasveld dat de decennia ervoor helemaal is leeggepompt. Jarenlang is de inwoners verteld dat het einde in zicht was, het veld was bijna leeg. Wat gebeurt er als het weer wordt volgepompt? Bij het leegpompen waren er in 1994 en 2001 stevige bevingen geweest, en in Groningen is het ook onrustig. Maar nee, het project is veilig, krijgt het dorp te horen. En bovendien is de opslag cruciaal voor de leveringszekerheid van gas in Nederland, de bevingsvrees van de Bergenaren is daaraan ondergeschikt.  Dat de Russen intussen aan boord zijn gekomen, ontgaat het dorp. Ze worden binnengehaald door Taqa, dat het lege veld in 2006 heeft gekocht van het Amerikaanse energiebedrijf BP. Taqa is na een tournee van een jaar langs potentiële partners uitgekomen bij Gazprom.  In Gasopslag Bergermeer kan ruim 4 miljard kubieke meter energierijk, ‘hoogcalorisch’ gas opgeslagen worden. (Het laagcalorisch gas uit Groningen  kan er   niet in worden  opgeslagen.)  Bergermeer is een joint venture van drie staatsbedrijven: het Arabische Taqa (57 procent), het Nederlandse  EBN (38 procent) en het Russische Gazprom (5 procent).  Taqa  is  verantwoordelijk voor de uitvoering.  In ruil voor een grote hoeveelheid  ‘kussengas’ waarmee  het veld tot 2045 onder druk wordt gezet, krijgt  Gazprom 42 procent van de opslagcapaciteit. Gazprom kan dat vullen met eigen gas, of leeg laten. De overige 58 procent wordt door de gehele  joint venture verhuurd aan klanten.  De Russen kopen zich in de zomer van 2009 op een bijzondere manier in. Om veilig gas in en uit de gasopslag te kunnen pompen voor klanten, moeten de poreuze zandsteensteenlagen van het lege gasveld eerst onder de juiste druk worden gezet. Dat gebeurt met gewoon gas, dat jaren moet blijven zitten: zogenoemd ‘kussengas’. Om Bergermeer onder druk te krijgen, moet er ruim 4 miljard kubieke meter kussengas in  – vergelijkbaar met het jaarverbruik van 2,5 miljoen Nederlandse huishoudens. Tegen de gasprijzen van dat moment kost dit zo’n 1,5 miljard euro.  Gazprom vindt het geen probleem om het ‘kussengas’ te leveren, ook al is dat een stevige investering. Dat gas kan immers niet verhandeld worden. Het is de Russen te doen om de wederprestatie. In ruil voor de levering van de fenomenale hoeveelheid gas die tot 2045 moet blijven zitten, krijgt Gazprom het alleenrecht op het gebruik van 42 procent van de  opslagcapaciteit. Die ruimte is alleen voor hen beschikbaar en mogen ze naar believen vullen met  Russisch gas, dat ze met winst kunnen doorverkopen op de internationale gasmarkt. In de gasmarkt kijkt niemand op van de komst van de Russen. Al in 2006 was duidelijk dat ze aasden op een Nederlandse opslag, die op een  strategische plek in West-Europa ligt. „Bovendien wisten we allemaal dat Gazprom de enige partij was die genoeg capaciteit had om probleemloos het kussengas te kunnen leveren”, zegt een gashandelaar. Net als haar voorgangers op Economische Zaken juicht ook Maria van der Hoeven over de samenwerking met de Russen. En net als Joop Wijn in 2006 vliegt zij naar Moskou, waar de gasdeal wordt getekend tussen Taqa en Gazprom. Door de Russisch-Nederlandse gashandel zal de leveringszekerheid voor de consument toenemen, zegt ze voor de camera met het Kremlin op de achtergrond. „Dat is belangrijk voor de consument: dat het gas komt, en dat het gas altijd komt.” Daarom „is het van belang dat we een gasopslag realiseren in Nederland, samen met Gazprom”. Bij het ministerie van Economische Zaken zetten ze druk op de ketel om de gasopslag zo snel mogelijk te bouwen. Het geloof in de zegeningen van de liberale gasmarkt is zo groot, dat voor de hand liggende vragen – functioneert die markt wel echt, gedragen staatsbedrijven Taqa en Gazprom zich als marktpartijen of worden zij politiek aangestuurd, moet Nederland niet een strategische gasreserve aanleggen, vergelijkbaar met de verplichte oliereserves? – niet worden gesteld. In plaats daarvan probeert Economische Zaken rond 2010 de buitenlandse bedrijven in de opslag het naar de zin te maken. Als Gazprom klaagt over de beperkte fiscale aftrekmogelijkheden van onder meer kussengas in Nederland, verzint het ministerie een list om het bedrijf aan belastingkorting te helpen. Als de Arabieren morren over trage procedures en protesterende burgers, belooft Economische Zaken haast te maken.  Tweede Kamerleden die zich in Bergermeer verdiepen, worden op afstand gehouden. Esther Ouwehand van de Partij voor de Dieren stelt in 2011 gedetailleerde vragen over de rol van overheidsbedrijf EBN en de afspraken met de Arabieren en de Russen, maar minister Maxime Verhagen van Economische Zaken antwoordt dat hij die niet met het parlement kan delen omdat daar „vertrouwelijke informatie in staat die bedrijfsbelangen kan schaden”. Ook de gemeente Bergen, die in de buidel tast en Zuidas-advocaten van Houthoff inhuurt om duidelijkheid te krijgen, vangt bot. Houthoff vraagt in een Wob-procedure naar de afspraken tussen EBN, Taqa en Gazprom, maar de betrokken ministeries wijzen het verzoek af. De overheid heeft of kent die contracten niet, is het antwoord. Het plan om het vullen van de gasopslag aan de markt over te laten werkt. Jarenlang doet de markt wat-ie moet doen. In de zomer huren bedrijven ruimte in Bergermeer om die met goedkoop gas te vullen - en zodoende heeft Nederland een fikse voorraad voor de koude winter. Tussen december en maart wordt de opslag leegverkocht in binnen- en buitenland en verdienen marktpartijen geld, waarna de cyclus zich herhaalt.  Ook Gazprom vult iedere zomer z’n eigen opslagcapaciteit.  Wat meedeint met deze marktbeweging,  is de woning van de gepensioneerde architect Wouter Hubers – een voormalig badhuis uit de Tweede Wereldoorlog, gebouwd door de Duitsers die verderop bij een vliegveldje waren gelegerd. Hubers wijst over de Bergermeerpolder, het natuurgebied waar hij vanuit zijn woonkamer over uitkijkt. Twee kilometer onder zijn huis zit het gas, maar op het maaiveld is het natuur, gras en plukjes bomen zover het oog reikt. Zijn huis staat elke zomer een paar centimeter hoger dan in de winter, vertelt hij. „Dat komt doordat de gasopslag alles in de omgeving een stukje optilt.” Hij merkt er niets van, maar het blijft een gek idee.  In 2008 erfde Hubers het huis van zijn vader, en voor hij het wist was hij voorzitter van de Stichting Gasalarm 2, die een centrale rol speelde bij het verzet van het dorp tegen de gasopslag. De bewoners plozen alle beschikbare documenten over de opslag uit en achterhaalden veel meer kwesties dan de  aardbevingsrisico’s, zoals de innige samenwerking met de Russen. In  de 2.767 bezwaren die in 2011 tegen de plannen van Taqa werden ingediend staan talloze vragen die met de kennis van nu heel relevant zijn.   „De nut en noodzaak van de aanleg van de gasopslag voor het ‘nationaal belang’ is onvoldoende aangetoond”, schreef de een.  Een ander: „De vraag waarom deze buitenlandse onderneming voorrang krijgt op de belangen van bewoners en lokale ondernemers, is niet beantwoord.” Een derde: „Het zal altijd onduidelijk blijven in hoeverre de rijksoverheid zich thans al heeft verbonden (heeft verkocht) aan de Russen en anderen.” En: „We worden zo juist afhankelijk van Rusland.” Het hielp allemaal niets. „Het was al lang beklonken”, zegt Hubers. „Wij waren maar lastige bewoners, net als de Groningers nu.”  Vorig jaar zomer haperde de markt. Toen kwam Hubers’ huis opeens níet meer een paar centimeter omhoog. Gazprom vulde zijn 42 procent in Bergermeer niet en ook andere partijen lieten de opslag leeg staan.  Het project dat het dorp in naam van leveringszekerheid kreeg opgedrongen, deed z’n werk niet.  De voorraadkast bleef leeg. Overheidsbedrijf EBN, één van de eigenaren, sloeg geen alarm. Verraste analisten weten de lege opslag  aan  irrationele marktbewegingen  en  prijsopdrijving door Rusland.  Het ministerie van Economische Zaken haalde er de schouders over op. Toen Kamerleden afgelopen september vroegen of er niet snel een strategische voorraad gas aangelegd moest worden, zeker nu het veld onder Groningen versneld dicht ging, antwoordde minister Stef Blok van Economische Zaken (VVD) dat hij „terughoudend” wilde zijn – opslag was immers duur. En hij herhaalde het mantra van zijn voorgangers: „Een goed functionerende gasmarkt is een belangrijke waarborg voor de leveringszekerheid.” Drie maanden geleden gebeurde er wat de gasindustrie voor onmogelijk had gehouden: de wereldpolitiek fietste door de Russische gaslevering. En ineens bleek hoe slecht Bergermeer in staat is om met louter marktwerking het land te behoeden voor gastekorten.  Het echte besef van de omwenteling drong door op 7 april 2022, tijdens een digitale bijeenkomst van de International Gas Union, de internationale brancheclub van gasproducenten. Gasbobo’s uit de hele wereld keken ernstig naar hun scherm om de uitslag van de elektronische stemming over het lidmaatschap van Russische gasbedrijven te bespreken. De uitkomst was onontkoombaar: Rusland, één van de grootste gasproducenten ter wereld, werd geroyeerd. Een laatste blik en één voor één floepten de schermpjes van de Russen op zwart. De anderen bleven verbijsterd achter. „Dat was het dan”, zegt een betrokkene. „Sommigen kenden elkaar al vijftien jaar, er was bijna sprake van vriendschappen.” In het persbericht dat volgde prees de unie het Oekraïense Naftogaz om zijn heldenmoed. Eind mei schroefde Gazprom  de kranen dicht nadat Nederland weigerde in roebels te betalen.   
	We dachten altijd: de gasdeal met de Russen is too good to waste. Voor hen, maar ook voor ons
	 Opeens was alles anders. In de wereld van kostbare pijpleidingen en miljoenen kuubs gas, was Oekraïne jarenlang de dwarsligger geweest, het land waar gas illegaal werd afgetapt en waar de overheid onberekenbaar was en niet betaalde. Daarom waren er pijpleidingen nodig om Oekraïne heen, zoals Nord Stream. Rusland was – door deze bril bezien – juist de betrouwbare zakenpartner, die altijd zijn afspraken nakwam. „Dat Gazprom niet meer levert, hebben we echt niet aan zien komen”, zegt een betrokkene. „We dachten altijd: de gasdeal met de Russen is too good to waste. Voor hen, maar ook voor ons.”  Het was ook met die blik dat de Nederlandse gas-bobo’s het neerhalen van MH17 en de annexatie van de Krim bekeken. In de gaswereld waren dat geen echte obstakels. Was er ooit een kuub gas minder geleverd door gebeurtenissen op het wereldtoneel? Het staatsenergiebedrijf TAQA Energy uit Abu Dhabi is een van de drie uitbaters van de gasopslag Bergermeer. Foto ANP
 Nu de markt faalt, grijpt het kabinet in om Bergermeer toch gevuld te krijgen. Duidelijk is  dat de opslag  nooit de simpele ‘commerciële oplossing’ was voor leveringszekerheid van gas in Nederland, zoals vorige kabinetten zo graag wilden. En elke uitweg  is ingewikkeld, omdat Bergermeer in handen is van buitenlandse mogendheden. Er moet heel veel geld bij en Nederland moet juridisch en diplomatiek aan de slag met de geopolitieke situatie rond de gasopslag.  Het Arabische staatsbedrijf Taqa mag ruim 400 miljoen euro Nederlandse subsidie inzetten om zijn klanten te verleiden hun deel van de opslag vol te laten lopen.  En het Nederlandse staatsbedrijf EBN krijgt een kwart miljard om zelf gas in te kopen en op te slaan. Om de zaak nog ingewikkelder te maken, praten inmiddels ook de Duitsers mee over Bergermeer. Zij stelden onlangs de Duitse Gazprom onder curatele, en kregen daarmee onbedoeld – zo blijkt uit de complexe bv-structuur – een stuk belang in Bergermeer in hun beheer.  Maar zonder de Russen raakt Bergermeer niet vol. 42 procent van de opslagruimte is nog steeds van Gazprom, net als het kussengas in het veld. Nederland gaat vooralsnog de confrontatie met de Russen uit de weg. In plaats daarvan denkt het ministerie van Economische Zaken in de bestaande contracten de mogelijkheid te hebben gevonden om een klein deel van de lege Gazprom-opslagruimte te vullen, zonder dat er contractbreuk wordt gepleegd. Maar minister Rob Jetten (Economische Zaken en Klimaat, D66) wil niet te ver gaan, uit angst dat de Russen dan op hun strepen gaan staan en toegang tot de opslag opeisen. Dat kan uitlopen op een financieel debacle, zegt een ingewijde. Het kabinet mikt er daarom op om Bergermeer maximaal 68 procent te vullen. En niet, zoals de Mijnraad, het adviesorgaan van Economische Zaken, en diverse gasexperts voorstellen, voor de volle 100 procent. Hans Vijlbrief, de staatssecretaris van Economische Zaken, begrijpt „het ongemak” over de Russische zeggenschap, schreef hij deze week als antwoord op vragen van GroenLinks-Kamerlid Suzanne Kröger. Hij wil daar van af, maar wil een advies van de landsadvocaat afwachten. En die blijkt pas net op het dossier gezet te zijn, ook al duurt de oorlog in Oekraïne al vier maanden. Vijlbrief bood daarvoor zijn excuses aan: zijn ambtenaren waren te druk bezig geweest met het uitdenken van de subsidieregeling om Bergen te vullen en waren nog niet aan de juridische kwestie met Gazprom toegekomen. Eenvoudig is de kwestie niet. Als Economische Zaken drastische maatregelen wil nemen tegen Gazprom in de Bergermeer, zal het ministerie daarover overeenstemming moeten bereiken met de Arabieren van Taqa in Abu Dhabi – en bevindt het zich opeens midden in een complexe geopolitieke snelkookpan. En zo is het idee dat de markt voor leveringszekerheid zorgt sinds de inval in Oekraïne volledig verdwenen.  En Bergen? Dat voelt de gekte van de situatie ook. De inwoners wonen nog jaren op een enorme berg Russisch kussengas  waar niemand bij kan, terwijl Nederland deze winter misschien tekort heeft.  Reacties? Onderzoek@nrc.nl Staatsdeelneming EBN stelt dat toen vorig jaar een „bijzondere marktsituatie” ontstond, er geen afspraken met de staat zijn gemaakt over het vullen van Bergermeer. Dat gebeurde wel voor opslagen Norg, Grijpskerk en Alkmaar: “De gasopslag Bergermeer is een commerciële berging en als zodanig gevoelig voor marktprijzen. EBN is vanaf begin december in gesprek geweest met het ministerie van EZK over mogelijke toekomstige opties voor Bergermeer, ook en vooral met het oog op de toekomstige voorzieningszekerheid.” EBN wijst erop dat alle vragen over het wel of niet vullen van de opslag het beleidsterrein van het ministerie zijn: “Omdat EZK uiteindelijk over het beleid gaat, moeten wij voor de afwegingen en de resultaten van deze gesprekken doorverwijzen naar EZK.” Het ministerie van EZK laat weten dat er geen plannen zijn voor een strategische gasvoorraad, maar  er wel maatregelen worden genomen om de markt te bewegen voldoende gas te importeren, te besparen  en op te slaan. Specifieke afspraken over de vulmogelijkheden in Bergermeer en wie wanneer voorrang krijgt zijn volgens EZK onderdeel van contracten met Taqa. Voor alle vragen daarover verwijst EZK door naar Taqa. Taqa en Gazprom reageren  niet op vragen. Taqa verwijst naar de  site.||https://www.nrc.nl//nieuws/2022/07/01/onder-de-grond-bij-bergen-blijven-russen-de-baas-over-het-gas-2-a4135301
2022-07-01||Russisch belang in gasopslag bij Bergen hindert opbouw voorraad|| Minister Rob Jetten (Economische Zaken en Klimaat, D66) vult de gasopslaglocatie in Bergen niet volledig, uit angst voor een zakelijk conflict met het Russische staatsbedrijf Gazprom. Daardoor is er een grotere kans op een gastekort in Nederland komende winter. Dat blijkt uit onderzoek door NRC naar de complexe zakelijke afspraken rond de gasopslag Bergermeer, een leeg gasveld tussen Alkmaar en Bergen dat tussen 2012 en 2015 geschikt is gemaakt voor het opslaan van aardgas. Doel: bijdragen aan lagere prijzen en de leveringszekerheid van gas in Nederland. De grootste commerciële gasopslag van Noord-West Europa is eigendom van energiebedrijf Taqa uit Abu Dhabi, het Nederlandse staatsbedrijf Energie Beheer Nederland (EBN) en Gazprom. In ruil voor een grote investering in de gasopslag bedongen de Russen in 2009 42 procent van de capaciteit. Deze afspraak brengt de Nederlandse gasvoorziening in problemen. De gastoevoer naar Europa is door de Russische inval in Oekraïne teruggelopen, de prijzen op de internationale gasmarkt zijn sterk gestegen en de opslagen zijn slecht gevuld. De Mijnraad, een onafhankelijk adviesorgaan van het ministerie, wil daarom dat alle Nederlands gasopslagen vol zitten om mogelijke gastekorten komende winter te voorkomen. Het Russische staatsbedrijf Gazprom laat haar deel van de opslag onder de Bergermeer al maanden leegstaan. In het veld kan in totaal ruim 4 miljard kubieke meter gas worden opgeslagen, vergelijkbaar met de jaarconsumptie van 2,5 miljoen huishoudens. Betrokkenen zeggen tegen NRC dat het ministerie het Russische Gazprom niet kan verplichten haar deel te vullen. Ook durft Economische Zaken geen contractbreuk te plegen met de Russen door alle ruimte op te eisen. De kwestie wordt  nog ingewikkelder doordat Nederland alle eventuele ingrepen moet afstemmen met de eigenaren in Abu Dhabi. Als compromis heeft het kabinet besloten Bergermeer voor tweederde  te vullen, waarvoor 623 miljoen euro subsidie is uitgetrokken. Staatssecretaris Hans Vijlbrief (Mijnbouw, D66) schreef afgelopen week dat hij „het ongemak” van Kamerleden over de zeggenschap van de Russen in de opslag begreep. Uit de reconstructie van NRC blijkt dat de situatie bij Bergermeer is veroorzaakt door een naïef vertrouwen in marktwerking. De Nederlandse overheid vertrouwde voor de leveringszekerheid volledig op de werking van de internationale gasmarkt en de indertijd solide reputatie van Gazprom. Het ministerie van Economische Zaken laat in een reactie weten dat het de leveringszekerheid van gas probeert te waarborgen met een mix van maatregelen, zoals extra importen. Er zijn geen plannen voor het aanleggen van een strategische gasvoorraad, aldus een woordvoerder. ||https://www.nrc.nl//nieuws/2022/07/01/russisch-belang-in-gasopslag-bij-bergen-hindert-opbouw-voorraad-a4135325
2022-07-01||FIOD snakt naar tips over misstanden in  medische sector|| Na de geruchtmakende corruptiezaak in het Zwolse Isala Ziekenhuis van de afgelopen weken, waar vijf cardiologen worden verdacht van het aannemen van steekpenningen, wil de fiscale opsporingsdienst FIOD de komende jaren prioriteit leggen bij corruptie-onderzoeken in de medische sector. Hoe wijdverbreid  de corruptie is in de zorg, weet de FIOD nog niet. Wel is het een sector die hier  gevoelig voor is.      In een zaaltje op het  Utrechtse hoofdkantoor van de opsporingstak van de Belastingdienst  zitten Desirée van der Hoorn, projectleider bij het Anti-Corruptie Centrum van de FIOD, en Martine Dontje, landelijk officier bij het OM op het gebied van corruptie.  Direct reageren op het nieuws over het Zwolse Isala Ziekenhuis willen ze niet, vanwege het lopende onderzoek.  Wel willen ze vertellen  waarom  ze dieper in de zorgsector willen gaan duiken, en wat ze hier voor nodig hebben. Namelijk: tips. Want, zo geeft de dienst toe, tipgevers weten de FIOD überhaupt maar nauwelijks te vinden. Als artsen, verpleegkundigen  of  financiële managers van zorginstellingen iets verdachts zien, hoopt de opsporingsdienst dat ze zich  melden.       De medische wereld werd recent flink opgeschrikt door de corruptiezaak in Isala Zwolle, een van de grootste ziekenhuizen van het land.  Donderdag  onthulde de  Volkskrant dat niet twee, maar  vijf cardiologen door de FIOD worden verdacht van het aannemen van steekpenningen.  Onder hen is een gelauwerde emeritus hoogleraar en de voormalig voorzitter van het Isala Hartcentrum die recent vertrok naar een ziekenhuis in  Limburg.  De FIOD heeft inmiddels onderzoek gedaan in Nederland, Duitsland en op Curaçao, waar een van de cardiologen op dit moment  werkzaam is.  De krant onthulde dat de vijf een financieel   belang  of nauwe relatie hebben met het bedrijf  Diagram bv, dat wereldwijd  niet-commerciële en commerciële hart- en bloedvatenonderzoek en ict-diensten levert. Verlieslatende wetenschappelijke studies werden als het ware via dit bedrijf indirect gesponsord door commerciële partijen. Het was voor de cardiologen belangrijk goede relaties met de leveranciers als sponsor te onderhouden, zo staat in een intern rapport van het ziekenhuis. Die relaties worden door de FIOD onderzocht.    De landelijke aandacht voor een corruptiezaak moet de FIOD  helpen beter grip te krijgen op de medische sector, zo hopen Van der Hoorn en Dontje. Daar zijn tipgevers voor nodig. Want die, zo geeft Dontje toe, zijn er nu „heel weinig”. De „corruptiezaken die met tipgevers zijn gestart, zijn op één hand te tellen”, zegt Van der Hoorn. De dienst wil zich komende jaren extra gaan richten op de  medische sector.  „Iedereen wil dat geld in de zorg op een goede manier wordt besteed”, zegt Van der Hoorn.  Dontje: „Ik denk dat de Isala-zaak  het vertrouwen in de gezondheidszorg beschaamt.”    De FIOD hoopt dan wel op meer tips. „Bijvoorbeeld artsen die in een maatschap zitten en zich afvragen: Waarom werken we eigenlijk altijd met leverancier A, en niet B?”, zegt Van der Hoorn.    „Worden er eigenlijk wel offertes opgevraagd? Of de financiële  topman die vraagtekens zet bij de inkopen.” In het verleden kon het soms ook een  aanwijzing zijn wanneer een collega het ineens erg breed liet hangen, zegt Dontje.    „Dat mensen buitensporig gaan leven voor wat ze verdienen.  Dat was bijvoorbeeld zo bij Hubert  Möllenkamp van woningcorporatie Rochdale.” Zijn  Maserati werd uiteindelijk symbool voor de problemen bij woningcorporaties. Hoe de FIOD zich, naast de tips, concreet gaat richten op de sector is nog niet geheel duidelijk. „We zouden willen”, zegt Van der Hoorn, „dat ziekenhuizen en artsen kritischer en met een andere bril gaan kijken naar hun organisatie.”  Ze noemt verder onder andere nevenwerkzaamheden en de verhouding tussen medici en leveranciers. Daarnaast wil de dienst onderzoeken hoe het ‘poortwachters’ (accountants, banken, notarissen en advocaten) alerter kan maken op deze praktijken .  ‘Isala’ is niet de eerste corruptiezaak van de afgelopen jaren in de branche. Vorig jaar schikte het bedrijf Orbus International uit Hoevelaken voor een bedrag van  174.000 euro voor het omkopen van Belgische cardiologen. Het bedrijf zou de artsen giften hebben gegeven, zoals etentjes en het organiseren van congressen,  in ruil voor het mogen leveren van medisch materiaal aan ziekenhuizen.  In 2019 doorzocht de FIOD een woning en twee bedrijfspanden vanwege het vermoeden dat een groothandel in farmaceutische grondstoffen had meegewerkt aan corruptie. Daar ging het om zogenoemde   ‘overpricing’, waarbij facturen kunstmatig worden opgehoogd en de klant of een derde zich met het verschil verrijkt.   Maar hoe omvangrijk is corruptie werkelijk in de zorg? De FIOD wil het wel toegeven: dat weet de dienst niet.  „Als we daar het volledige plaatje van hadden, zouden we ook veel meer onderzoeken doen”, zegt Van der Hoorn. Dontje: „Wij hebben geen zicht op wat we niet zien.”     De toezichthouder blijft, net zoals kartelwaakhond ACM, een buitenstaander. En  zeker in  de medische sector, waar meer dan een miljoen mensen werken. Met leads, achtergrondgesprekken en  onderzoeken navigeert de FIOD door het duister.   Maar het valt de dienst wel op dat de sector zo is georganiseerd dat het bij uitstek gevoelig is voor corruptie. Door de complexe manier van financiering kosten sommige behandelingen in het ene ziekenhuis  drie tot vijf keer meer dan elders.  „Ik vind het allemaal bijzonder intransparant”, zegt Dontje.   Internationaal zijn er grote corruptiezaken bekend met farmareuzen, zoals toen het Zwitserse Novartis in 2020 honderden miljoenen dollars moest betalen vanwege het omkopen  van ambtenaren en artsen in Griekenland. „Er zijn echt enorme bedragen afgetikt in het verleden”, zegt Van der Hoorn. „Dan kun je je afvragen: gebeurt dat alleen in het buitenland?”        Het ijs is gladder dan artsen zich misschien  realiseren, zegt Dontje. „Om in het strafrecht terecht te komen, hoeft er geen direct verband te zijn tussen een gift en tegenprestatie. Dus er hoeft niet te zijn afgesproken: ik  betaal je 100.000 euro, en dan neem je een miljoen van mijn   producten af. Het strafbare kan ook al zitten in het doen ontstaan van een speciale relatie, waardoor een partij een voorkeursbehandeling krijgt.” De FIOD heeft dus groot belang bij tipgevers, die de dienst nu slecht weten te vinden. Mensen kunnen zich anoniem melden via het  Team Criminele Inlichtingen. Hun naam komt dan niet in het strafdossier terecht. „Dit team zit daadwerkelijk achter een deur waar wij niet doorheen kunnen”, zegt Van der Hoorn, „Ook wij weten niet wie de bronnen  zijn.” Het liefst onderbouwen ze hun tips met documenten, zegt Dontje. „Wij kunnen geen dna afnemen van een pistool. Alles draait om papier. Boekhouding, overboekingen,  facturen. Die zijn vaak zo vals als een kraai, bedoeld om de werkelijkheid af te dekken. ‘Advieswerkzaamheden’ is bijvoorbeeld een enorme open deur voor het omschrijven van  steekpenningen. Ik zeg ook vaker tegen de rechter: als er ‘steekpenningen’ op de factuur had gestaan, was het geen valse factuur.” De FIOD heeft weinig tipgevers: hoe komt de dienst dan aan informatie?  Via accountants bijvoorbeeld, die van de wet ongebruikelijke transacties moeten melden. Net als banken die kijken naar verdachte transacties. Recent zijn die  strenger  aangepakt door De Nederlandsche Bank vanwege hun 'poortwachtersfunctie'. Of als controleurs van de Belastingdienst onfrisse aangiftes tegenkomen. Als een buitenlandse opsporingsdienst bij ze aanklopt. En onderzoeksjournalistiek is ook een bron, soms begint een corruptiezaak gewoon bij  de kranten op de leestafel.    Vanaf  2016 moest de FIOD actief op zoek naar signalen. Toen werd het Anti-Corruptie Centrum opgericht waar zestig man zich fulltime op corruptie konden storten. Er was hiervoor geld vrijgekomen, onder andere doordat de OESO in 2013 hard oordeelde over de corruptieaanpak van Nederland. Het was ook de tijd van grote corruptiezaken bij  Ballast Nedam, SBM en VimpelCom. Sinds de oprichting van het centrum  heeft de dienst corruptiezaken complexer zien worden. „Nu worden er vaak geraffineerde constructies opgezet, waarbij betalingen via verschillende buitenlandse rechtspersonen lopen”, zegt Dontje, „vaak juist in landen die geen rechtshulp willen bieden.”  De tijden zijn veranderd, beaamt ze.      „Een collega van het eerste uur die hier niet meer werkt, zei: vroeger gingen ze met een koffertje contant geld en horloges op pad tot het koffertje leeg was”, zegt Van der Hoorn. „Dat zien we niet snel meer.”  Het Zwolse Isala Ziekenhuis maakte eerder deze maand bekend dat twee cardiologen worden verdacht van fraude. Deze week werd duidelijk dat  niet twee, maar vijf artsen mogelijk steekpenningen hebben aangenomen. De druk op de overheid groeit daardoor om de soms intransparante  medische wereld onder de loep te nemen .  ||https://www.nrc.nl//nieuws/2022/07/01/fiod-snakt-naar-tips-over-misstanden-in-medische-sector-a4135341
2022-07-01||De tand  van Lumumba  is terug||Als voor waar mag worden aangenomen wat hij wel aan papier móést toevertrouwen, omdat de details zo gruwelijk zijn dat zelfs de meest apathische mens ze geen leven lang onaangeroerd met zich meetorsen kan, dan moet het zo zijn gegaan: „Hij neemt een tang uit de zak met gereedschap en wringt twee tanden los uit de bovenkaak van de Profeet. Ze zijn met goud overtrokken. […] Hij wikkelt de relieken in een zuiver verband en […] steekt ze op zak.”   Het zijn de woorden van Gerard Soete, de koloniale politiecommissaris die op 21 januari 1961 wordt opgedragen het levenloze lichaam van ‘de Profeet’ Patrice Emery Lumumba, de eerste democratisch verkozen premier van onafhankelijk Congo, op te graven en voorgoed te laten verdwijnen.  Decennia na dato beschrijft Soete in zijn roman De Arena: Het verhaal van de moord op Lumumba in het hoofdstuk ‘Tot op de bodem van de hel’ tot in het meest vulgaire detail hoe de personages Schäfer en Denys die nacht en vroege ochtend te werk gaan. Ze graven het lichaam van Lumumba en ook dat van zijn politieke medestanders Maurice Mpolo en Joseph Okito op, zagen het in stukken met een boogzaag en laten de delen oplossen in twee vaten met zwavelzuur. Maar vlak voor „het zure bijtvocht de Profeet omzet in slijm” verzamelt deze Schäfer – in werkelijkheid Soete zelf, zo zou uit zijn latere getuigenissen blijken – zijn jachttrofeeën. Naast vingerkootjes en een kogel die het lichaam van Lumumba doorzeefde gaan er twee tanden mee naar zijn huis in Sint-Kruis, bij Brugge. Patrice Lumumba werd begin 1961 dagenlang gemarteld en daarna vermoord omdat de voormalig kolonisator het zich niet kon permitteren plotsklaps de controle te verliezen over de provincies Katanga en Zuid-Kasai, die niet toevallig met koper en diamanten bezaaid lagen. De provincies hadden zich met de hulp van Belgische soldaten onafhankelijk verklaard nadat het Congolese leger was gaan muiten.  Lumumba wilde het leger ‘afrikaniseren’ – Belgische officieren vervangen door Congolese – en dat leidde tot chaos. Duizenden Belgen sloegen op de vlucht.  Papa, waarom bent u vermoord? Wie deed het? We zoeken nog Dochter van Lumumba in Brussel, 20 juni De doden die vielen werden Lumumba aangerekend in België en in die provincies. Maar hij voegde slechts de daad bij het woord, hield zich aan de beloften die hij de Congolezen had gedaan tijdens zijn donderspeech op de allereerste Onafhankelijkheidsdag.  Op 30 juni 1960 liet Lumumba, net verkozen als premier van het land, als reactie op een zeer paternalistische toespraak van de Belgische koning Boudewijn  alle Congolezen inzien dat het afgelopen moest zijn met de decennia van Belgische overheersing, het racisme, de vernederingen, de  slachtingen.  Congo moest weer aan Congo toebehoren, inclusief de bodemschatten.  En dat ging de Belgen destijds veel te snel. Lumumba moest dood, en meer nog, hij moest van de aardbodem verdwijnen, opdat zijn graf geen bedevaartsoord zou worden.  Zijn tanden zijn ruim zestig jaar in België gebleven, voor de teruggave deze grauwe maandagochtend 20 juni tijdens een begrafenisceremonie in het Brusselse Palais Egmont aan de kinderen van Lumumba – Juliana, Francois en Roland – na hun herhaaldelijke verzoeken.  De Belgische procureur-generaal Frédéric Van Leeuw overhandigt ze, in een blauw kistje, en zegt dat hij vereerd is dat te mogen doen. Juliana Lumumba speecht daarna, tot tranen geroerd. „Papa, waarom bent u vermoord? We weten het niet. Wie deed het? We zoeken nog.” De moord op Patrice Lumumba op 17 januari 1961 heeft ondanks doctoraatstudies en een onthullend boek van de Belgische schrijver Ludo De Witte waaruit blijkt dat het de Belgen waren die de dood van de nationalistische leider faciliteerden en orkestreerden, nooit tot een strafzaak geleid. Er kwam een parlementaire onderzoekscommissie, maar die concludeerde enkel dat „sommige Belgische regeringsleden en andere Belgische actoren een morele verantwoordelijkheid dragen in de omstandigheden die tot de dood van Lumumba hebben geleid.” Excuses voor de moord zelf bleven uit. Die zouden de deur openzetten voor een schadevergoeding aan de familie en herstelbetalingen aan Congo. ‘Morele verantwoordelijkheid’ is een juridische kwalificatie waar geen straf op staat. Spijt werd er wel betuigd, door de Belgische regering in 2002, en nog eens in 2022.  De familie van Lumumba klaagde in 2010 twaalf Belgische oud-functionarissen aan voor hun vermeende rol bij de moord. De daden tegen Lumumba die De Witte en de onderzoekscommissie onomstotelijk naar boven brachten werden aangemerkt als oorlogsmisdaden, en die verjaren niet.  Maar afgezien van de restitutie van de tanden is het al jaren stil rond de zaak. Nog slechts twee van de verdachten zijn in leven. Etienne Davignon, destijds werkzaam op het Belgisch kabinet van Buitenlandse Zaken, is 89 jaar, diplomaat Jacques Brassine de la Buissière al 92. Het ligt voor de hand dat zij die de waarheid kennen onder een proces uit zullen komen. En dat er voor een van de belangrijkste politieke moorden van de vorige eeuw nooit een dader wordt aangewezen.  Degene die de tanden uit Lumumba’s kaak trok voor hij het lijk vernietigde presenteerde zich ruim twintig jaar geleden wél zelf aan de wereld. Tegen een Belgische politicoloog die in 1991 promoveerde met een onderzoek naar de moord op Lumumba zei Gerard Soete dat zijn getuigenis „een historische waarde heeft” omdat zijn „observatiemogelijkheden van die orde waren dat geen enkel belangrijk detail van de operatie voor hem verborgen is gebleven”.  Jaren later, vlak na de publicatie van het boek van De Witte, vertelde Soete aan Belgische en Duitse journalisten dat de hand van Lumumba die nacht boven de aarde uitstak voor hij het lichaam opgroef en elders in zuur liet oplossen. Aan twee van de journalisten toonde Soete zelfs twee tanden. Hij bewaarde ze, naast een kogel, in een sigarendoosje. Het Belgische gerecht zag naar aanleiding van de documentaires echter geen reden om tot een huiszoeking over te gaan. Ook omdat Soete in de media liet optekenen dat hij de tanden in de Noordzee gooide om „ervan af te zijn.” Maar als Ludo De Witte in 2016 hoort dat de tanden nog altijd in Soetes huis zijn, haast hij zich naar de rechter die belast is met het onderzoek naar de moord op Lumumba. Een dag eerder was het een collega-journalist gelukt een dochter van Soete te interviewen. Godelieve Soete had het bewuste sigarendoosje laten zien. De Witte, na zijn boek naar gerechtigheid op zoek, verlangt van de rechter  wellicht essentieel bewijsmateriaal binnen  48 uur veilig te stellen.  „Anders zou ik een persconferentie organiseren”, zegt hij op een Brussels terras. Het Belgische gerecht vindt in de woning van Soete het doosje met daarin nog maar één met goud ingelegde tand, die aan het strafdossier wordt toegevoegd. Daar blijft het lange tijd bij. In 2018 doet Juliana Lumumba, de dochter van de vermoorde premier, een emotionele oproep aan de Belgische koning Filip. Ze wil dat de tand terugkomt naar Congo. Dan kan de familie beginnen aan het rouwproces. Het duurt nog vier jaar voor het zover is.   Dat woord – „eindelijk, finally, enfin” – herhaalt de Belgische premier Alexander De Croo tijdens de begrafenisceremonie in Brussel op 20 juni in drie talen op de binnenplaats van Palais Egmont, ten overstaan van  twaalf militairen in gelid en tientallen Congolezen die met de familie-Lumumba vanuit de hoofdstad Kinshasa meereisden. Aan journalisten draait De Croo af wat hij zich voorgenomen had te zeggen. „Het is niet normaal dat de resten van de ‘founding father’ van Congo hier zes decennia onder obscure omstandigheden zijn blijven liggen.” Even later zegt De Croo in een speech dat de „pijnlijke en onaangename waarheid” maar eens moet worden uitgesproken. De Belgische „ministers, diplomaten, ambtenaren of militairen”, zegt hij, „kozen ervoor niet op te treden.”  Buiten het Paleis beginnen tientallen Congolezen te klappen en roepen. Dat België erkent dat er fouten zijn gemaakt, voelt voor sommigen die vanuit Congo naar Brussel meereisden als een vorm van genoegdoening. De Croo blijft in die speech hameren op de „morele verantwoordelijkheid”, waarmee hij de conclusie van de parlementaire onderzoekscommissie van twintig jaar geleden onderschrijft. Elk woord over Lumumba uit de mond van een Belgische overheidsfunctionaris wordt zeer zorgvuldig gewogen, zelfs decennia na de moord. Van directe excuses komt het ook nu niet.  Maar er is wel degelijk een andere wind gaan waaien in België. Sinds de massale Black Lives Matter-opstanden in Brussel twee jaar geleden, waarbij standbeelden van koning Leopold II werden besmeurd, zet het land serieuze stappen om met het koloniale verleden in het reine te komen. In juni 2020 betuigde koning Filip  zijn „oprechte spijt” voor de gruwelen die zijn overgrootoom in Congo  aanrichtte; hij roofde het land leeg en liet miljoenen mensen vermoorden. Woorden van spijt herhaalde hij vorige maand, tijdens zijn eerste staatsbezoek aan Congo – woorden die Juliana Lumumba „aangenaam verrasten”. In haar toespraak op de begrafenisceremonie van 20 juni bedankt ze de Belgische regering en de koning  voor het feit dat ze „belangstelling toonden voor het jammere lot” van haar vader. „Jullie hebben onze pijn en bitterheid lichter gemaakt.” Het Belgisch parlement heeft  daarnaast deze donderdag 30 juni een wet goedgekeurd die restitutie van roofkunst wettelijk vastlegt.  De teruggave van de tand van Patrice Lumumba is een volgende stap in dat proces van rehabilitatie. De Croo wil vanaf nu „een bladzijde omslaan” en met Congo  „een hernieuwd partnerschap” aangaan. Ook de Congolese premier Jean-Michel Sama Lukonde heeft het tijdens de begrafenisceremonie over „nieuwe banden die sterker zijn dan ze voordien waren”. Men wil militair meer samenwerken, maar ook op het gebied van ecologie. In de salle vert van het Egmontpaleis gaat de tand van Lumumba in een doodskist die uit Congolees hout is vervaardigd, met speren aan weerszijden. Op de schouders van kistdragers  en met de Congolese vlag erover gedrapeerd wordt de tand naar de binnenplaats van het paleis gebracht. Daar worden de volksliederen van België en Congo gespeeld.  Als de lijkwagen langzaam wegrijdt, beginnen Congolese vrouwen met hoge stem te ‘huilen’ door met hun hand tegen hun mond te slaan. „Vive, héro national” roepen anderen. “Immortel!” Voor Roland Lumumba staat het vast: „Na de dood van Nelson Mandela is dit de belangrijkste gebeurtenis voor het Afrikaanse continent.”  Maar de tand splijt de familie-Lumumba in tweeën. Een van de kinderen, Guy-Patrice, is fel gekant tegen de restitutie. Hij wil niet dat de huidige regering van Félix Tshisekedi, in 2019 ondemocratisch aan de macht gekomen na een deal met de toenmalige president Joseph Kabila, zich met het democratische project van Lumumba vereenzelvigt. Hij is dan ook niet bij de plechtigheden in Brussel aanwezig.  En ook de omstanders die naar het Egmontpaleis zijn gekomen, zijn verdeeld. „Dit is een emotionele dag”, zegt Antoine Luta Katone, naar eigen zeggen een vriend van de familie. Hij draagt een shirt met „JE SUIS UN LUMUMBIST” op zijn borst. „Lumumba stond voor het panafrikanisme. Eén Afrikaans continent. Het is geweldig dat hij terug naar huis komt.” Mevrouw Tayeta (61), in een kleurrijke jurk en met een grote zonnebril op haar neus, is kritischer. „Patrice Lumumba is over de hele wereld beroemd”, zegt ze, terwijl achter haar de lijkkist de poorten van het paleis passeert. „Er zijn universiteiten in zijn naam opgericht [in China en in Rusland, red.]. Hoe kan het dan dat niemand voor de moord wordt gestraft? Er wordt hier helemaal geen bladzijde omgeslagen. Dit is nog niet afgedaan.”  De tand gaat naar de Congolese ambassade, waar een zaal is vrijgemaakt voor iedereen die Lumumba de laatste eer wil bewijzen. Een band speelt er muziek, er ligt een condoleanceregister vol met teksten waarin ‘l’hero national’ wordt bedankt. Ernaast staat een kunstwerk van een tand, een meter hoog, compleet met gouden kroon, en er is een gedicht van schrijver Hugo Claus groot afgedrukt, getiteld ‘Lumumba’s gebit’. Het gaat onder andere over Gerard Soete: „[…] en de tanden verwekten / honderd krijgers met bijlen en speren / en die hebben zich op een rij gezet / een dezer nachten komen zij krijsend naar je bed.” Aan de muur hangen foto’s van de drie mannen die in die januari-nacht van 1961 met kogels werden doorzeefd.  De volgende dag is er een laatste ceremonie op Belgisch grondgebied voor de tand van Lumumba naar Congo vliegt. Op het Square Patrice Lumumba, gelegen precies op de grens tussen de gemeenten Brussel en Elsene in de Congolese wijk Matonge, hebben zich zo’n honderd voornamelijk Congolezen verzameld. Het is een klein, nietszeggend pleintje, dat er pas in 2018 kwam nadat  er dertien jaar strijd tussen actiegroepen en de gemeenten  Brussel en Elsene aan vooraf was gegaan. Het belang van de plek wordt alleen onderstreept door  een plaquette met een foto van Lumumba en een passage uit de laatste brief aan zijn vrouw Pauline.   Een standbeeld voor Lumumba op het plein ging het Brussels stadsbestuur te ver.   Henry Derforge (82) is een van de weinige witte mensen die Patrice Lumumba zijn komen uitzwaaien. Hij groeide op in Congo, waar hij vanaf de eerste dag werd geconfronteerd met het racistische beleid van de Belgische kolonisator. „Meneer, ik had tranen in mijn ogen daarnet. Dit is meer dan een symbolische dag. Lumumba was een briljant man. Katholiek opgevoed, bij protestanten in de leer, daarna als liberale progressief vechtend tegen het establishment. Ik was nog maar een kind toen hij zijn beroemde speech gaf. Maar sindsdien is hij mijn held. En met mij voor heel veel Congolezen. Ook vandaag de dag nog.” Een jong meisje zingt het Congolese volkslied in het lingala, naast het Frans een van de vier nationale dialecten in Congo, gevolgd door een minuut stilte. Dan wordt de tand van Patrice Lumumba naar het militaire vliegveld Melsbroek gereden, waarvandaan zijn familie met hem naar huis vliegt. „Congo komt terug naar Congo”, zegt zoon Roland Lumumba.    De reis van de tand: onttrokken aan Lumumba’s lichaam in de buurt van het dorpje Kyembe in 1961; tien jaar later naar België; en sinds 21 juni 2022 vanuit Brussel terug – in een  doodskist – voor een rondreis door Congo, en een officiële begrafenis in Kinshasa op 29 juni. De tand maakt daar een reis langs alle plekken die voor Patrice Lumumba van belang waren. Overal staan duizenden mensen te wachten. Via zijn geboortedorp Onalula, in wat sinds 2013 de regio Lumumbaville heet, naar Kisangani, waar zijn politieke carrière begon, naar Shilatembo, de plek waar hij werd vermoord, om dan uiteindelijk, na drie dagen van nationale rouw,  te worden bijgezet in een net opgeleverd mausoleum in de hoofdstad Kinshasa dat zijn naam draagt; het Mémorial Patrice Lumumba, voor 2,5 miljoen dollar gebouwd door China, dat grote belangen heeft in de Congolese kobaltmijnbouw. Bovenop het gebouw staat een metershoog standbeeld. Lumumba houdt zijn rechterarm in de lucht. Vanaf donderdag 30 juni, de 61ste Onafhankelijkheidsdag, kan iedereen die dat wil afscheid nemen van de eerste premier van Congo.  Hoewel niemand zeker weet of de tand die  in de doodkist ligt, daadwerkelijk van hem is. De familie-Lumumba wilde niet het risico nemen dat de tand verpulverd zou worden, zoals gebruikelijk is bij een dna-onderzoek. „Er zijn getuigen die zeggen dat het zijn tand is”, zegt Roland Lumumba. „Wij hebben ervoor gekozen daarop te vertrouwen.” Hij vertrouwt op Gerard Soete, de man die in een Duitse documentaire uit 2008 zegt: „Er zijn mensen die denken dat hij [Lumumba] terugkeert.” Dan, hardop lachend: „Nou, dan zal hij terugkeren met twee tanden minder dan hij had.” Correctie: in een eerdere versie van dit artikel stond dat de toespraak in 1960 door Leopold II werd gehouden. Dat moest koning Boudewijn zijn en is op 4 juli aangepast. ||https://www.nrc.nl//nieuws/2022/07/01/de-tand-van-lumumba-is-terug-a4135272
2022-07-01||Minister beslist in najaar over locatie twee nieuwe kerncentrales|| Minister Rob Jetten (Klimaat en Energie, D66) beslist al dit najaar waar de twee voorgenomen kerncentrales in Nederland het best kunnen komen. Dan komt de bewindsman ook met een voorstel op welke manieren de uitbreiding van kernenergie in Nederland gefinancierd kan worden. In het najaar van 2023, zo schrijft Jetten vrijdag in een brief aan de Tweede Kamer, kan vervolgens de definitieve behandeling door het parlement volgen. Dan gaat het niet alleen om de locatie, maar ook om de kosten voor de overheid. Verder moet dan  duidelijk worden hoe bedrijven de kans krijgen om voor de bouw in aanmerking te komen. Dat Jetten al dit jaar een zogeheten voorkeurslocatie wil bepalen geeft aan dat hij geen onduidelijkheid wil laten bestaan over het voornemen van het kabinet om van één (Borssele) naar drie kerncentrales te gaan. De nieuwe centrales zullen zeker niet voor 2030 operationeel zijn, maar met name de coalitiepartijen VVD en CDA willen zoveel mogelijk haast maken met de nucleaire uitbreiding. In het coalitieakkoord werden de bouwplannen aangekondigd en ook was al duidelijk dat het kabinet 5 miljard euro heeft gereserveerd voor de eerste voorbereidingen.   Jetten stelt in zijn brief dat de nieuwe kerncentrales voor een vorm van regelbare energie kunnen zorgen „voor als de zon niet schijnt en de wind niet waait”. Verder heeft kernenergie als voordeel dat „het ruimtebeslag beperkt is” en dat het ingezet kan worden voor de productie van waterstof. Ook zet Jetten in de brief uiteen wat er allemaal nodig is om de enige kerncentrale van Nederland, Borssele, langer dan gepland open te houden. Bedoeling is dat de centrale, in 1973 gebouwd, tot 2033 open blijft, terwijl die in 2023 aanvankelijk dicht zou gaan. Zo moet de Kernenergiewet worden gewijzigd en komt er een Milieueffectrapportage.   Belangrijk voor de locatie van de nieuwe centrales is volgens Jetten onder meer de aanwezigheid van koelwater, bereikbaarheid voor de hulpdiensten, de aanwezigheid van mogelijke afnemers en „het maatschappelijk draagvlak”.||https://www.nrc.nl//nieuws/2022/07/01/minister-beslist-nog-dit-jaar-over-locatie-van-kerncentrales-a4135340
2022-07-01||Met de lessen uit sciencefiction de klimaatcatastrofe te lijf||Op 11 juli 1965 vond ene Lionel Goettrieder een machine uit waarmee onbeperkte, schone energie kon worden opgewekt uit de draaiing van de aarde. En zie: tegen 2016 is de wereld daar daadwerkelijk door veranderd in een utopia dat iedereen een halve eeuw daarvoor had voorspeld. Compleet met voedselpillen, vliegende auto’s, teleportatie, robotbediendes een ruimtevakanties. NRC onderzoekt de gevolgen voor het kapitalisme van de strijd om het behoud van de aarde. In de science fictionroman All Our Wrong Todays (uit 2017) van Elan Mastai onderneemt de hoofdpersoon een experimentele tijdreis terug naar die julidag in 1965, verstoort per ongeluk Goettrieders experiment, weet ternauwernood terug te keren en belandt in een wereld van 2016 waarin de machine nooit heeft bestaan. De onze. Hoe dat verhaal verder gaat, wordt hier niet verklapt. Maar de boodschap is duidelijk. We leven zelf allang in een dystopische versie van de toekomst, met vervuiling, vieze energie, klimaatschade en oprakende grondstoffen. Het had zoveel beter kunnen zijn. Ziehier een goede manier om de problemen van vandaag én de toekomst scherp te krijgen. Zou er beter gebruik gemaakt kunnen worden van de fantasie van sciencefiction bij het bestrijden van de oorzaken van klimaatverandering? Het rapport Grenzen aan de Groei van de Club van Rome,  een internationaal gezelschap van ondernemers en wetenschappers, was in 1972 nog een eenzame, waarschuwende schreeuw. Maar door de existentiële crisis waarin de mensheid verkeert, zijn wetenschappers nu voortdurend gedwongen  een halve eeuw of een eeuw vooruit te kijken.  De mondiale bevolkingstoename dwingt daartoe. De eindigheid van natuurlijke hulpbronnen. De instortende biodiversiteit. Het wassende water. Het bedrijven van sciencefiction, wetenschappelijke fantasie, is van een vrijblijvend kunstgenre een bittere noodzaak geworden. De grens tussen sciencefiction en wetenschap is daardoor steeds meer vervaagd. Beide zijn nu bezig met het uitstippelen van een pad naar een toekomst waarin de menselijke samenleving ongeschonden kan blijven voortbestaan en floreren. De boeken en films die al zijn gemaakt, kunnen daarbij helpen. Want om een verhaal te kunnen schrijven dat zich in toekomst afspeelt, heb je een samenleving nodig die er in die toekomst nog is. Maar hoe heeft die fictieve maatschappij alles overleefd? Daar zijn al heel wat oplossingen voor bedacht. Het is evident dat veel wetenschappers liefhebber zijn van sciencefiction. Dat geldt niet alleen voor astronomen, natuurkundigen of ingenieurs. Het gaat zeker ook op voor economen. Twee beroemde: Bradford DeLong, hoogleraar te Berkeley. En Nobel-prijswinnaar Paul Krugman. Het was het lezen van de Foundation Trilogy van Isaac Asimov, begonnen in 1942 als een serie van korte verhalen, die Krugman er naar eigen zeggen toe aanzette om economie te gaan studeren. Die studiekeuze is, nader beschouwd, niet zo verwonderlijk. Asomovs hoofdpersoon Harry Seldon denkt de menselijke geschiedenis eeuwen vooruit te kunnen voorspellen met een mengeling van massapsychologie en wiskunde – niet eens zo’n gekke samenvatting van wat macro-economie in wezen is. Veel wetenschappers zijn liefhebber van sciencefiction  Wat veel toekomstige werelden in sciencefiction gemeen hebben – en waarom ze vermoedelijk hebben kunnen blijven bestaan –  is een bron van onuitputtelijke, schone, energie. Op grote schaal is dat een zogenoemde Dyson-sphere (genoemd naar de Britse natuurkundige Freeman Dyson) rond de zon, die alle beschikbare energie opvangt, en die bijvoorbeeld voorkomt in het meesterwerk Accellerando van schrijver Charles Stross. Het kan ook anders: in de roman Pandora’s Star van de Britse auteur Peter Hamilton vinden twee jonge ondernemers een projecteerbaar wormgat uit. Dat opent niet alleen het universum voor menselijke ontdekking en kolonisatie. Een wormgat kan ook worden geplaatst midden in een ster, waarna de energie uit een ander wormgat dat er mee in verbinding staat wordt afgetapt – op veilige afstand van de beschaving waar de energie voor bedoeld is. Zo zijn er tal van voorbeelden. Maar de meest simpele vorm van onuitputtelijke schone energie komt voor in wat vermoedelijk de bekendste verhalenserie is in dit genre: serie Star Trek. Hier is kernfusie, het halen van energie uit het fuseren van  atoomkernen, de basis van een beschaving die  in de 24ste eeuw floreert. Over Star Trek is inmiddels een economieboek geschreven: Trekonomics van de Franse historicus Manu Saadia (met voorwoord van Berkeley-hoogleraar Bardford DeLong trouwens). De kern: als energie onbeperkt aanwezig is, en niet vervuilt, vallen er heel wat grenzen weg. Replicators, alom aanwezige machines, bouwen uit elementaire materie razendsnel op wat je maar wil – zoals een dampende kop Earl Grey voor captain Pickard, de gezagvoerder van het ruimteschip Enterprise. De Star Trek-economie kent daarom geen schaarste meer, heeft afscheid genomen van geld. Rijkdom betekent niets meer. En de drijfveer van de mens is niet langer welvaart of vermogen, maar persoonlijke verbetering – en die van de rest van de mensheid. Dat klinkt utopisch, en dat is het in zekere zin ook. Saadia constateert dat de energieproductie kennelijk in handen is van de overheid. Zo kan iedereen er van meegenieten en is dit onmisbare fundament van de maatschappij niet in handen van een handvol particuliere bedrijven – denk aan Big Tech in onze tijd.  Als het voortbestaan van de beschaving inderdaad mede afhankelijk is van de uitvinding en toepassing van onbeperkte schone energie, dan is er goed en slecht nieuws. Gunstig is dat er op dit moment volop onderzoek wordt gedaan naar kernfusie en er kleine doorbraken gemeld zijn, waarbij korte tijd iets meer energie uit een fusieproces kwam dan de massale energie die er eerst moet worden ingestoken. Ook zijn er kleine bedrijven in opkomst die zich met fusie bezighouden. Zie ook de aflevering van podcast Onbehaarde Apen van de NRC-wetenschapsredactie van 1 juni. Het slechte nieuws is dat de inspanningen in wezen nog klein zijn. Je zou denken dat er, gezien de urgentie, al een Manhattan-project uit de grond zou zijn gestampt met grootschalig massaal onderzoek onder grote tijdsdruk, zoals bij de ontwikkeling van atoomwapens aan het eind van de Tweede Wereldoorlog. Toen bleek er plots in korte tijd erg veel te kunnen. Bovendien: ongelimiteerde schone energie moet worden opgevat als een publiek goed, een voorziening die iedereen in gelijke mate ter beschikking staat. Particulier initiatief bij de ontwikkeling daarvan is uitstekend, maar een revolutionaire energievoorziening die aan elkaar hangt van particuliere octrooien is ermee in tegenspraak. Als tegenwicht voor al het futuristische techno-optimisme: in de tussentijd leven we treuzelend al lang in een versie van de wereld waarin klimaatmaatregelen te laat en te bescheiden waren en de zoektocht naar en invoering van alternatieve energie uit wind en zon te weinig ambitieus. Het hád al anders kunnen zijn. Hoog tijd om in een hogere versnelling te gaan. Of, om in Star Trek-stijl te blijven: to boldly go. Is het halen van de klimaatdoelstellingen van het Akkoord van Parijs mogelijk zonder dat we minder gaan produceren en consumeren? Of moeten we al onze hoop op technologische vooruitgang richten? Zijn er binnen een kapitalistische samenleving ook krimpscenario’s mogelijk, of is het kapitalisme daar niet tegen bestand? In acht afleveringen onderzoekt NRC de gevolgen voor het kapitalisme van de strijd om het behoud van de aarde.  Dit is het vierde seizoen in een serie waarin NRC de toekomst van het kapitalisme onderzoekt.  Lees hier alle stukken uit de vier delen van de serie.||https://www.nrc.nl//nieuws/2022/07/01/met-de-lessen-uit-sciencefiction-de-klimaatcatastrofe-te-lijf-a4135328
2022-07-01||Tim van Rijthoven is helemaal los in Londen: ‘Belangrijk om  positief te blijven op de baan’||‘Ik wist altijd dat ik zo kon tennissen als ik nu doe. Maar dat is in het tennis niet genoeg. Je moet mentaal op een goede plek zijn en daar voor langere tijd blijven. Mentaal is alles in het tennis.” Dat is, in het kort, de boodschap deze week van Tim van Rijthoven (25) op Wimbledon. Zijn sublieme spel als grasspecialist komt er eindelijk uit omdat zijn hoofd op orde is, denkt hij. Die rust in zijn hoofd heeft hij vanaf het begin nodig in Londen. Op de kleine hoekbaan 11 van Wimbledon, niet echt een plek waar veel toeschouwers kunnen kijken, worstelt Van Rijthoven maandag tijdens zijn debuut op Wimbledon tegen de Argentijnse veteraan Federico Delbonis (31).   Van Rijthoven speelt niet goed. In de tiebreak van de eerste set krijgt hij een setpunt tegen. De bal komt op zijn backhand, de Argentijn staat aan het net. Het is zo’n bal die profs kunnen missen, zeker op het snelle gras. Hij legt aan en slaat een wonderlijke winner met zijn enkelhandige backhand. Sinds dat punt, lijkt hij geen bal  meer te kunnen missen. „Dat punt was zo belangrijk. Op zo’n punt komt er iets bij mij los”, zegt Van Rijthoven  maandag na afloop.  In drie sets ( 7-6, 6-1 en  6-2) bereikt  hij voor het eerst  de tweede ronde van een grandslamtoernooi. Van Rijthoven is tevreden. Op baan 11 had hij een perfect uitzicht op het centre court. „Het is een magisch mooi beeld, om zo tegen het stadion aan te kijken. Ik probeer ook echt te genieten tijdens de wedstrijd, maar winnen staat voorop.” Jarenlang doolde Van Rijthoven van blessure naar blessure, langs tweede- en derderangstoernooien. Nu speelt hij niet meer voor de verwachtingen, maar voor zichzelf. Hij kan het tennis eindelijk relativeren. Dankzij zijn coach Igor Sijsling (34) ziet hij weer wat hem zo aantrekt in de sport. „Tennis is niet alles, maar iets dat ik nu veel doe en dat heel leuk is. Zo zie ik het spelletje nu. Dat is voor mij heel belangrijk geweest”, zegt hij. Als van Rijthoven woensdag in de tweede ronde speelt tegen het Amerikaanse servicekanon Reilly Opelka (24), schatten bookmakers de kansen voor beide spelers even hoog in. Alsof zij al weten dat Van Rijthoven als  nummer 104 van de wereld kan winnen van de nummer 18.  Op de rommelige baan 4, zonder snelheidsmeter en met veel langslopende toeschouwers, verbazen de Nederlandse fans zich hardop over het spel van Opelka, die zichzelf een   „servebot” noemt, omdat hij alleen maar zou kunnen serveren. De ballen vliegen langs Van Rijthoven, maar die zit daar niet mee. Hij zit er vanaf het eerste punt goed in, alsof hij al jaren tegen spelers uit de toptwintig speelt.  Van Rijthoven  slaat 52 winners, hij speelt los, alsof hij niets te verliezen heeft. Met zijn fraaie techniek lijkt hij  gemaakt voor grastennis. In vier sets ( 6-4, 6-7, 7-6 en 7-6) verslaat hij een van de beste serveerders van de tour. Daarmee is hij de eerste Nederlander die de derde ronde van Wimbledon haalt sinds  Sijsling  in 2013.  Van Rijthoven noemt de wedstrijd tegen Opelka fysiek niet zwaar, maar mentaal wel. „In de tiebreak mag je gewoon niet je eigen service verliezen.”  Dat hij  inmiddels door zijn collega’s wordt opgemerkt, blijkt uit zijn trainingspartner op  donderdag. Hij traint met het grote Spaanse talent Carlos Alcaraz (19).  Als Van Rijthoven vrijdag  baan 18 opkomt,  oogt hij zoals  de hele week: als een  man ook met een missie, een tennisser die ervan geniet om te excelleren op zijn favoriete toernooi.  Hij speelt  tegen de Georgiër Nikoloz Basilasjvili alsof hij al jaren meedraait op Wimbledon;  stoïcijns tussen de punten door, explosief in zijn spel. Met goede blockreturns, een plaatje van een slice backhand en een sublieme service.  Van Rijthoven speelt  veel beter dan de nummer 26 van de wereld. Hij raakt de ballen makkelijker, speelt met meer variatie. Hij wint in drie sets (6-4, 6-3 en  6-4) zonder  echt in de problemen te zijn gekomen. De perstribune zit stampvol. Iedereen wil het nieuwste ‘tennissprookje’ op  Wimbledon zien. Van Rijthoven  is de eerste Nederlander die de vierde ronde haalt sinds Sjeng Schalken in 2004.   De persconferentie is  in de grote zaal 2 in plaats van in een kamertje met louter Nederlandse journalisten. Maar er zijn zoveel media aanwezig dat de organisatie besluit de bijeenkomst naar   de Main Room te verplaatsen. Deze  zaal is voorbehouden aan sterren als Novak Djokovic en Rafael Nadal, maar vrijdagmiddag zit er een trotse Van Rijthoven,    223.000 euro rijker.  Hij   beantwoordt in het Engels veel vragen over zijn „fairytale”, zijn „incredible run”, zijn „journey”. Hij benadrukt nogmaals  dat het succes aan „zijn hoofd” is te danken: „Sommige spelers moeten werken aan hun service of forehand of backhand. Ik heb altijd gevoeld dat het mijn hoofd was. Een van de belangrijkste dingen is om positief te blijven op de baan.” Zondag is nummer 3 van de wereld en titelverdediger Novak Djokovic zijn  tegenstander in de vierde ronde. Het betekent dat Van Rijthoven op centre court of baan 1  mag spelen, de grootste stadions van Wimbledon. „Ik zag mezelf al met een hele grote glimlach de baan oplopen.” Ook voor Djokovic  is hij niet bang. Hij heeft al acht wedstrijden op rij gewonnen, dus waarom zou het voor Van Rijthoven nu ophouden? „Ik ga elke wedstrijd in met het idee dat ik kan winnen. Ook tegen Djokovic zal ik zo de wedstrijd ingaan.”  Zolang zijn  hoofd meewerkt, is  Van Rijthoven op Wimbledon tot heel veel in staat. Eén ding is zeker: een sensatie is hij al.   Correctie (4 juli 2022): in een eerder versie van dit artikel werd Djokovic de nummer 1 van de wereld genoemd. Dat klopt niet en is hierboven aangepast.||https://www.nrc.nl//nieuws/2022/07/01/tim-van-rijthoven-is-helemaal-los-in-londen-belangrijk-om-positief-te-blijven-op-de-baan-a4135332
2022-07-01||Eerste verhoorweek afgelopen||De eerste verhoorweek van de parlementaire enquêtecommissie is hiermee afgelopen. Op maandag 29 augustus gaat het onderzoek naar de gaswinning in Groningen weer door. Er volgen dan nog zes weken met verhoren. In totaal worden er zo’n zeventig mensen opgeroepen. Wie er komen, zal telkens kort van tevoren bekend worden gemaakt. De redactie van NRC zal dan opnieuw een blog bijhouden over de verhoren. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/01/eerste-verhoorweek-afgelopen-a4135324
2022-07-01||Erdogan morrelt al weer aan NAVO-deal over Zweden en Finland|| De inkt van het akkoord met Turkije over de toetreding van Zweden en Finland tot de NAVO is amper droog of het staat alweer op losse schroeven. President Erdogan zei donderdag op een persconferentie dat Zweden en Finland hebben „beloofd 73 terroristen uit te leveren” om het Turkse veto op te heffen. Als ze niet hun woord houden, zal hij hun aanvragen om lid te worden van de alliantie niet naar het Turkse parlement sturen voor ratificatie. Nu wordt in het memorandum wel gesproken over uitlevering van terreurverdachten aan Turkije, maar er worden geen aantallen genoemd. Zweden en Finland beloven „lopende verzoeken tot uitzetting en uitlevering van terreurverdachten snel en grondig te behandelen, rekening houdend met door Turkije verstrekte informatie, bewijs en inlichtingen”. Het akkoord wordt door Turkije enerzijds en Zweden en Finland anderzijds heel anders uitgelegd.  Hoe Erdogan bij het aantal van 73 komt, is onduidelijk. In de Turkse pers zongen eerder 33 namen rond van terreurverdachten voor wie Turkije een uitleveringsverzoek had ingediend. „De Zweedse en Finse ministeries van Justitie hebben dossiers uit Turkije van 33 mensen met vermeende terreurbanden”, zei de Turkse minister van Justitie Bekir Bozdag woensdag. „Na deze deal zullen we hen opnieuw aanschrijven en hen daaraan herinneren.”  Aan Zweedse en Finse kant worden de beloftes aan Turkije wat betreft uitleveringen juist gebagatelliseerd. De regeringsleiders van beide landen benadrukken dat rechters moeten oordelen over de uitleveringsverzoeken en dat hun eigen wetgeving en internationale verdragen daarbij geldig blijven. De Zweedse minister van Buitenlandse Zaken Ann Linde zei tegen de krant Dagens Nyheter dat dit niet tot problemen zou leiden.  Dus wel. Turkije ziet met name Zweden als een vrijhaven voor terrorisme. De afgelopen jaren hebben duizenden leden en sympathisanten van de Koerdische terreurbeweging PKK en van de Turkse geestelijke Fethullah Gülen, het vermeende brein achter de mislukte coup in 2016, asiel gekregen in Zweden. Turkije vindt dat Zweden te veel ruimte geeft aan deze groepen. De eerste is door Zweden bestempeld als een terroristische organisatie, de tweede niet. Het probleem is dat Zweden en Turkije heel andere definities hanteren van terrorisme. Dat bleek al tijdens de onderhandelingen, vertelde de Finse minister van Buitenlandse Zaken Pekka Haavisto tegen persbureau AP. „Turkije heeft zijn eigen definitie, en we konden het daar niet over eens worden omdat de Turkse breder is dan de Europese of internationale definities. Onze rode lijn is dat we niet onze wetgeving aanpassen – op elk gebied.” Een koffiepauze leidde tot een doorbaak in de onderhandelingen. Maar de definitiekwestie wordt in het memorandum vermeden. In Zweden zijn weliswaar enkele wetten en grondwetswijzigingen in de maak, die deels aan de Turkse eisen tegemoetkomen. Zo wordt lidmaatschap van een terroristische organisatie strafbaar. Maar het effect daarvan op uitleveringsverzoeken is onduidelijk. Rechters wezen eerdere verzoeken af omdat er niet genoeg bewijs was of het recht op een eerlijk proces niet is gegarandeerd in Turkije. Zweden heeft de afgelopen jaren wel enkele verdachte PKK-leden naar Turkije gedeporteerd nadat hun asielverzoek was afgewezen. Een van hen was Resul Özdemir, die in 2020 werd uitgezet ondanks het feit dat hem een celstraf boven het hoofd hing in Turkije. Volgens Dagens Nyheter heeft de Zweedse veiligheidsdienst een lijst van tien PKK-verdachten die zouden kunnen worden uitgezet. Het is twijfelachtig dat Turkije daarmee genoegen neemt. Om toe te zien op de uitvoering van het akkoord wordt  een speciaal gezamenlijk mechanisme in het leven geroepen met experts van de ministeries van Justitie, Binnenlandse Zaken, Buitenlandse Zaken en de inlichtingendiensten van de drie landen. Erdogan zei dat hij de uitvoering van het memorandum nauwgezet zal volgen, en dat hij dienovereenkomstig stappen zal ondernemen. ||https://www.nrc.nl//nieuws/2022/07/01/erdogan-morrelt-al-weer-aan-navo-deal-over-zweden-en-finland-a4135323
2022-07-01||Annemarie Heite: gedupeerde is kansloos nu overheid schade afhandelt||De overheid voert in Groningen een ongelijke strijd tegen de eigen burgers. Mensen die bij het Instituut Mijnbouwschade (IMG), een overheidsinstelling, proberen een vergoeding te krijgen voor aardbevingsschade aan hun huis, en die er met het IMG niet uitkomen, vinden in de rechtszaal de landsadvocaat tegenover zich. Dat zei Annemarie Heite vrijdagmiddag tegen de parlementaire enquêtecommissie die de gaswinning in Groningen onderzoekt. „Een gedupeerde is volstrekt kansloos.”  Heite kocht in 2011 een boerderij in Bedum, die een jaar later zwaar beschadigd raakte door de aardbeving in Huizinge. Haar woning moest uiteindelijk gesloopt worden. Dat was in de tijd dat de NAM, die het Groningse gasveld exploiteerde, de schadeafhandeling zelf nog deed. Heite werd met haar strijd om de schade vergoed te krijgen het boegbeeld van de Groningse gedupeerden. Ze werkte mee aan een documentaire, De Stille Beving, waarvoor het hele huis vol camera’s werd gehangen, die het gezin 24 uur per dag filmden. Gevoelig voor beeldvorming
Die publiciteit hielp volgens Heite om een deal met de NAM te sluiten. „Ik heb het gevoel dat wij nog geluk hebben gehad dat wij het met NAM en Shell hebben kunnen afhandelen. Die waren nog gevoelig voor de beeldvorming. Maar bij de overheid zijn de mensen kansloos.” De overheid moet elke cent die wordt uitgekeerd terughalen bij de NAM, die aansprakelijk is. Veel van die facturen worden door de NAM geweigerd. Deze week werd bekend dat de rekening die openstaat inmiddels is opgelopen tot 190 miljoen euro. Staatssecretaris Hans Vijlbrief (D66, Mijnbouw) laat het er niet bij zitten: hij zet juridische stappen tegen de NAM. Gedupeerden zijn van deze strijd achter de schermen de dupe, zei Heite in haar verhoor. „Het geruzie bij de achterdeur heeft ervoor gezorgd dat nog steeds die hele schadeafhandeling niet goed verloopt. Dat had ook anders gekund. Den Haag had gewoon kunnen zeggen: wij staat er sowieso voor.” Ze wees erop dat de Nederlandse overheid „90 procent van de meer dan 400 miljard heeft getoucheerd” die er in de afgelopen zes decennia aan de gaswinning in Groningen is verdiend. „Naar de drie noordelijke provincies is nog niet eens 1 procent gegaan.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/01/annemarie-heite-gedupeerde-is-kansloos-nu-overheid-schade-afhandelt-a4135311
2022-07-01||Kabinet kiest voor eenvoudigste manier van rekeningrijden|| Als het rekeningrijden een personenauto zou zijn, dan kiest het kabinet het allersimpelste model uit de catalogus.  Minister Mark Harbers (Infrastructuur en Waterstaat, VVD) en staatssecretaris Marnix van Rij (Fiscaliteit, CDA) kwamen vrijdag met meer details over het systeem van rekeningrijden dat vanaf 2030 de motorrijtuigenbelasting moet vervangen. Dít kabinet bereidt het voor, het volgende voert het in. Het kabinet kiest voor het basismodel, dat was al min of meer bekend. Vanaf 2030 gaat elke automobilist aan het eind van het jaar afrekenen voor het aantal kilometers dat hij of zij reed. Met een personen- of een bestelauto. Het maakt niet uit of je rijdt op benzine, diesel of elektrisch. Of je veel CO2, stikstof of fijnstof uitstoot of weinig. In de spits rijdt of op een rustiger moment. In de binnenstad, op het platteland of in het buitenland.  Een gemiste kans, zullen voorstanders zeggen: een heffing die afhangt van uitstoot of andere variabelen is veel effectiever. Zes vragen over rekeningrijden. 1 Het kabinet zou toch al kiezen voor een simpele heffing?  Ja, in het coalitie-akkoord staat: „De heffing is niet tijd- en plaatsgebonden  [...] Dit betekent dat gebruikers van elektrische en fossiele auto’s beiden gaan meebetalen aan het weggebruik.” Nieuw in de brief die Harbers en Van Rij vrijdag aan de Tweede Kamer stuurden, is dat het kabinet geen onderscheid maakt tussen schone en vieze auto’s. De ecologische band-afdruk van een auto speelt (nog) geen rol bij de heffing. 2 Waarom wordt betalen naar gebruik ingevoerd?  Al meer dan dertig jaar wordt gesproken over een andere beprijzing van de auto. Van het kwartje van Kok dat minister Wim Kok (Financiën, PvdA) in 1991 invoerde om de staatskas te spekken en meer geld voor wegenbouw te verkrijgen, tot gesneuvelde plannen van Tineke Netelenbos en Camiel Eurlings De kilometerheffing (‘spitstaks’) werd destijds vooral gezien als middel tegen files, maar sinds het Klimaatakkoord (juni 2019) is er meer aandacht voor de milieuvoordelen. In zijn beleidsprogramma (mei 2022) stelt minister Harbers: „Door in de [auto]belasting minder nadruk te leggen op voertuigbezit, maar wel het werkelijke gebruik sterker te belasten, wil het kabinet 2,5 Mton extra CO2 besparen in 2030.” Tegelijk wil het kabinet met deze heffing de autobelastinginkomsten op peil houden. Die dalen, omdat het aantal (minder belaste) elektrische voertuigen in Nederland stijgt. Zo nemen de opbrengsten af van de (fossiele) brandstofaccijns en de BPM, belasting van personenauto’s en motorrijwielen. Wie nu op benzine of diesel rijdt, betaalt via de accijns voor elke gereden kilometer. Wie elektrisch rijdt, doet dat niet. En dat is oneerlijk, vindt bijvoorbeeld de VVD. 3  Hoe zit het met al die autobelastingen?  De overheid belast de automobilist op meerdere manieren: voor aanschaf en bezit van een auto, voor privégebruik van een auto van de zaak en voor het verbruiken van brandstof. Wie een auto koopt, betaalt BPM. In 2020 leverde dat de overheid 1,5 miljard euro op. Voor emissievrije auto’s is de BPM nul (tot en met 2024). Voor schonere auto’s op fossiele brandstof betaal je sinds 2013 minder BPM dan voor vuilere. Wie een auto bezit, betaalt motorrijtuigenbelasting (MRB, ‘wegenbelasting’), of je nu veel rijdt of weinig. Dat bracht in 2020 5,9 miljard euro op. Heel schone auto’s zijn vrijgesteld van MRB. Die uitzondering loopt tot 2024. Daarna wordt stapsgewijs ook voor emissievrije auto’s MBR gerekend. Circa een vijfde deel van de MRB gaat naar de provincies. Deze opcenten zijn veruit de belangrijkste inkomsten van de provincies. En wie een auto rijdt, tankt benzine of diesel. Of laadt hem elektrisch op. Dat is al een soort betalen naar gebruik. Hoe meer je rijdt, hoe meer je betaalt. De staat heft accijns en btw op (fossiele) brandstof. Die brachten in 2020 7,4 miljard euro op. Als tijdelijke steunmaatregel vanwege de inflatie verlaagde het kabinet in april de brandstofaccijns: van 83,2 cent per liter benzine naar circa 20 cent. Ook al is nu nog slechts een paar procent van de 9 miljoen auto’s in Nederland elektrisch, het aantal groeit.  In februari was ongeveer een op de zes nieuwe auto’s elektrisch. En zo dalen ook de overheidsinkomsten uit brandstofaccijns die onder meer worden gebruikt om bestaande wegen te onderhouden en nieuwe infrastructuur aan te leggen. Helemaal als vanaf 2030 (of 2035) in de EU alleen nog nieuwe fossielvrije auto’s mogen worden verkocht. 4  En nu is dus zelfs de VVD voor betalen naar gebruik?  Ja. Lang was de partij tegen een alternatieve beprijzing van het autogebruik.  In het laatste verkiezingsprogramma van de VVD stelt de partij echter dat „uiteindelijk iedereen per kilometer moet gaan betalen”. Geen hogere lasten voor automobilisten, stelt de partij. Maar ook: „Emissieloze auto’s gaan op basis van het aantal gereden kilometers bijdragen aan het onderhoud en de aanleg van wegen.” De VVD wil nadrukkelijk geen spitsheffing. En daar botst de partij met coalitiepartners D66 en CU. D66 wil liever een „intelligente kilometerheffing”. „Met een spitsheffing verleidt D66 mensen om op een rustiger moment of een andere manier te reizen”, stond in het D66-verkiezingsprogramma. CU noemde ook een „congestieheffing” en „in de toekomst wellicht een heffing voor vervuilende voertuigen”. Dat maakt de kale heffing die Harbers en Van Rij vrijdag bekendmaakten dus een vlak politiek compromis. 5  Hoeveel cent per kilometer gaat het kosten?  Dat is nog niet bekend. Wel wordt de heffing ‘budgettair neutraal’ ingevoerd. De prijs per kilometer wordt gelijk aan de rijksinkomsten van de MRB (nu ruim 4 miljard euro) gedeeld door het aantal gereden kilometers in Nederland (2021: 103,4 miljard, bron: CBS). Dat zou neerkomen op een kleine 4 cent/km.  Die zou je kunnen afrekenen bij de jaarlijkse APK-keuring, of via de inkomstenbelasting. Minder voor de hand ligt het gebruik van een speciaal kastje (met GPS) dat in de auto wordt geplaatst. Dat maakt de invoering alleen maar ingewikkelder – de overheid heeft al geen excellente staat van dienst bij de invoering van complexe IT-systemen.   6  Wat doet het kabinet met alle maatschappelijke bezwaren tegen de heffing?  Het kabinet wil meer onderzoek laten doen naar beleidseffecten op het gebied van privacy, fraude, en de financiële positie van de provincies die verandert als de opcenten in de MBR worden aangepast. Het idee van een jaarlijkse vlakke heffing biedt enige zekerheid dat de privacy van automobilisten is gewaarborgd. Satellietkastjes, tolpoorten en snelwegcamera’s die de overheid zouden kunnen vertellen welke auto wanneer waar was, heb je niet nodig voor een simpele heffing. Hoe fraudegevoelig de vlakke heffing is moet blijken. De overheid heeft vorig jaar nieuwe maatregelen aangekondigd om fraude bij kilometerstanden te voorkomen. Per 1 juli 2021 registreren door de Rijksdienst Wegverkeer (RDW) erkende garages kilometerstanden van auto’s, lichte bedrijfswagens en motoren bij elke reparatie. De RDW beheert het register met tellerstanden.   Het kabinet wil ook laten onderzoeken wat sociaal-maatschappelijke effecten van de kilometerheffing zijn. In hoeverre jaagt betalen naar gebruik mensen met lagere inkomens op kosten als zij met de auto naar hun werk moeten? Dat lijkt overigens meer te spelen bij een gedifferentieerde korting waarbij autorijden in de spits – om op tijd op je werk te zijn – duurder is dan reizen in daluren. ||https://www.nrc.nl//nieuws/2022/07/01/kabinet-kiest-voor-eenvoudigste-manier-van-rekeningrijden-a4135313
2022-07-01||Over de prijzenregen van de hockeysters  hing een schaduw van angst en verdriet||Het is bloedheet in Tokio, tijdens de Olympische Spelen. Als een hockeyster van het Nederlands team in de zon komt, kan er altijd iemand zijn die er een corrigerende opmerking over maakt. Dat is de afspraak, in het Oranje van  bondscoach Alyson Annan. In de zon zitten kan de prestaties verminderen.  De controle in de vrouwenhockeyploeg is groot. Al jaren. Vooral van de bondscoach, maar ook van de leidende speelsters binnen het team. Wanneer iemand met een mooie auto van zijn sponsor op Instagram staat, wordt dit door Annan belachelijk gemaakt.  Als iemand mooie krullen heeft en hiermee prominent ¬¬op social media staat, kan diegene een smalende opmerking van de geboren Australische  krijgen. Jezelf prominent op de voorgrond plaatsen is niet de bedoeling. Het team is belangrijker dan het individu. Zo heeft ze het meegekregen van  Ric Charlesworth, haar leermeester in de tijd dat ze als hockeyster voor Australië uitkwam.  De  Nederlandse hockeysters  beginnen deze week aan het WK dat wordt gespeeld in Amstelveen en Terrassa. De afgelopen jaren won het team alles onder leiding van bondscoach Alyson Annan, in 2015 aangesteld. Europees kampioen, wereldkampioen en olympisch kampioen in Tokio.  Het WK hockey voor vrouwen is  van 1-17 juli  in Terrassa en  in Amstelveen. Titelverdediger Nederland speelt in eigen land  poulewedstrijden  tegen Ierland, Duitsland en Chili, plus   een eventuele kwartfinale. De halve finales en finale zijn in Spanje.  Toch vertrok Annan. Na ‘Tokio’ werd duidelijk dat er een angstcultuur heerste in het team. Een aantal speelsters sprak zich er, in bedekte termen, over uit. Een extern onderzoek in opdracht van de hockeybond KNHB volgde, Annan werd tijdens dit onderzoek  ontslagen in januari van dit jaar. Op 31 maart publiceerde de KNHB een deel van het onderzoek. Meer dan de helft van de speelsters beoordeelde de groepsdynamiek als „slecht” of „zeer slecht”. Voor misstanden was weinig oog, er zouden grenzen zijn overschreden en er was kritiek op bondscoach Annan.  De hockeybond besloot om niet het volledige rapport openbaar te maken. Dat er een angstcultuur was, was evident. Waaruit die bestond, bleef onopgehelderd. De speelsters zelf waren niet tevreden met de samenvatting van de KNHB. Ze kwamen drie dagen later  met een statement, waarin ze zich beklaagden over de gemiste signalen: „Het gevolg is dat er een heel verdrietige situatie is ontstaan waarbinnen zowel speelsters als stafleden zijn geschaad.” NRC deed de afgelopen maanden onderzoek naar de cultuur binnen de vrouwenhockeyploeg, een van de succesvolste Nederlandse sportteams in de moderne tijd. NRC sprak met 36 direct en indirect betrokkenen, vaak meerdere keren. Onder hen zijn oud-speelsters, coaches, assistenten, medisch specialisten, managers, bestuursleden van hockeyclubs en ouders van internationals. De feiten in dit verhaal werden steeds door meerdere bronnen bevestigd. Alle betrokkenen spraken op basis van anonimiteit – hun namen zijn bij de redactie bekend. Niemand wil in de hockeywereld bekendstaan als degene die opstond tegen Annan. Uit het onderzoek rijst het beeld op van een cultuur waarin bondscoach Annan 24 uur per dag totale controle eiste over alles en iedereen. Een team waarin nauwelijks ruimte was voor het individu, speelsters continu op hun tenen liepen en alles in het teken stond van prestaties. Hoe lager iemand in de hiërarchie stond, hoe slechter diegene in de regel werd behandeld. Emotionele en medische grenzen werden overschreden door leidinggevenden. Signalen hiervan zijn sinds 2017 herhaaldelijk naar de KNHB gegaan, maar de hockeybond koos ervoor om Annan te behouden als coach.  Het Nederlandse hockeyteam heeft de afgelopen maanden met  praat- en groepssessies de problemen proberen op te lossen. Dat gebeurde onder leiding van de Duitse interim-bondscoach Jamilon Mülders. Met hem aan het roer begint  het Nederlands team zaterdag aan het WK. Een team dat nog altijd last ondervindt van de gebeurtenissen voor en tijdens de gouden  Spelen van Tokio. Het Nederlands hockeyteam krijgt in 2016, een jaar na de aanstelling van Annan, een sportief trauma te verwerken. Op de Olympische Spelen van  Rio de Janeiro moet favoriet Nederland het in de finale opnemen tegen Groot-Brittannië. Ondanks een 3-1 voorsprong ziet Oranje de tegenstander terugkomen tot 3-3 en daarna de shoot-outs beter nemen.  Na het toernooi vertrekken leidende en mondige speelsters als Maartje Paumen, Naomi van As en Ellen Hoog. De ploeg moet op zoek naar een nieuwe balans en Annan – die mag blijven na de teleurstelling – handhaaft een harde topsportcultuur. Iedereen staat continu op scherp. Zeker de mindere speelsters. Meerdere mensen merken dat Annan speelsters de ene keer wél en de andere keer niet begroet als ze voorbijloopt. Op een toernooi kun je als speelster de hele periode genegeerd worden. Het geeft sommige speelsters het gevoel dat ze „minderwaardig” zijn. „Alyson creëert een prestatieklimaat van extreme hardheid, waarin alleen de sterksten overleven. Dat is wat ik voelde. Als ik een arm over een schouder legde bij een jeugdspeelster, die het privé moeilijk had, mocht dat niet van Alyson”, zegt een voormalig coach die in het verleden met Annan werkte. Een speelster, die anoniem wil blijven maar dit verhaal wel bevestigt, moet tussen twee trainingen door bij Annan komen. Ze krijgt te horen dat ze afvalt. Ze is zwaar teleurgesteld en wordt emotioneel. Ze besluit om even een moment voor zichzelf te nemen om het te verwerken aangezien ze een half uur later wel nog aan de tweede training van de dag moet meedoen. Ze loopt de toiletten in. Als ze moet huilen, komt ze Annan tegen, die volgens de speelster prompt in de lach schiet, bij het zien van haar tranen. De bondscoach zegt dan dat ze met anderen al een weddenschap had afgesloten, hoelang het zou duren voordat ze zou gaan huilen na het slechte nieuws.De speelster is geschokt en verdrietig na dit incident, zeker omdat ze al van slag was omdat ze onverwacht was afgevallen. Ze hekelt ook het misbruik van „de machtspositie van Alyson” in deze zaak. Ze is vooral blij dat ze daarna goed is opgevangen door familie en vrienden.  „Er wordt continu een spel met je gespeeld”, zegt een andere speelster, die aangeeft dat ze nooit wist wat er ging gebeuren en voor haar gevoel een „speelbal” was van de bondscoach.  Niet alleen sommige speelsters hadden het zwaar de afgelopen jaren. Dat geldt ook voor leden van de medische staf. Volgens meerdere betrokkenen leidt op medisch gebied veel, zo niet alles, tot discussie met de coach. Trainingsschema’s, de intensiteit van de trainingen, vetpercentages en blessures. „Medici moesten continu hun mening verdedigen tegenover Alyson. Het werd altijd een lastige discussie”, zegt iemand uit de begeleidende staf die lang met Annan heeft gewerkt. „Zij overrulet artsen en accepteert het niet om honderd procent de beslissing bij de artsen te laten. Zij wil de baas blijven spelen”, zegt een ander. Meerdere oud-stafleden en speelsters kennen voorbeelden van blessuregevallen die door Annan onvoldoende serieus werden genomen. „Op alle gebieden passeerde Alyson standaard haar eigen staf. Als een fysiotherapeut zei dat ze niet kon trainen, zei Alyson dat dit wel kon. Of tegen artsen zei ze dat ze te voorzichtig waren. Deze cultuur is in stand gehouden door de begeleiding”, zegt een lid van het begeleidingsteam van Oranje.  Diverse mensen beginnen over de obsessie van Annan met vetpercentages. Meerdere speelsters moesten afvallen van de bondscoach. „Meisjes moesten altijd dunner”, zegt een voormalig staflid.  Deze obsessie met gewicht beperkt zich niet tot de bondscoach. Begin 2019 heeft een speelster, die anoniem wil blijven, een telefonisch gesprek met de diëtiste van het Nederlands team. Die zegt dat de betreffende speelster, lang en slank, toch echt minder moet eten en moet afvallen. De speelster is met stomheid geslagen omdat de diëtiste haar nooit in levenden lijve heeft gezien. De speelster zegt dat ze er psychisch geen last van heeft gehad, omdat ze een „gezond zelfbeeld” heeft, maar dat dit zeker niet bij al  haar teamgenoten zo hoeft te zijn. Zwakte tonen is niet de bedoeling, merken speelsters en stafleden. Als een speelster tegen iemand van de begeleiding zegt dat ze moe is en misschien wat rustiger aan moet doen op een training, laat Annan later blijken dat ze dat heeft gehoord. Ze vraagt aan die speelster of ze de avond ervoor misschien te veel heeft gedronken. Voor de buitenwereld blijft de teamcultuur onzichtbaar. Toch zijn er zeker sinds 2017 bij de hockeybond signalen afgegeven over de werkwijze van Annan. Een betrokkene die  aan de bel trok bij de bond, bevestigt dat. Maar de KNHB begint geen onderzoek en grijpt niet in. Annan is ook geen onbekende bij de bond. Ze was eerder assistent bij de vrouwen onder bondscoach Marc Lammers in 2004 en daarna coach van Meisjes A en Jong Oranje. Een lid van de staf die bij de bond klaagt over Annan krijgt te horen dat de bondscoach ook heel veel sterke punten heeft. „De KNHB vond het moeilijk om hun paradepaardje te offeren, die zoveel gouden medailles haalde”, zegt de betrokkene.  Na het gewonnen WK van 2018 in Londen wordt door technisch directeur Jeroen Bijl met een select gezelschap van het team gesproken, bevestigen diverse betrokkenen, onder wie een oud-speelster. Het gaat dan al uitvoerig over de „onveilige cultuur” binnen het team. Een staflid dat  een jaar later bij Bijl weer expliciet aangeeft dat de ongezonde cultuur binnen Oranje  „de grootste vijand”  van het team is, hoort verder niets meer. Er wordt ook niets met de signalen gedaan. Het team blijft toernooien winnen,  dat verbloemt veel.  Het vizier gaat op de Olympische Spelen van Tokio, waar het trauma van Rio weggewerkt moet worden. Dat gebeurt. Argentinië wordt in de  finale met 3-1 verslagen. De beelden van een uitzinnig team, in een door coronamaatregelen leeg stadion, gaan de wereld over. Een voormalig staflid van Oranje: „De tranen die je ziet bij de speelsters, zijn dat tranen van blijdschap of van opluchting?” Annan wordt  bij thuiskomst, op het Olympic Festival in Scheveningen, benoemd tot ‘lid van verdienste’ van de KNHB. Uit handen van bondsvoorzitter Erik Cornelissen  ontvangt zij een erespeld. Clubs uit de hoofdklasse zijn minder blij, als ze merken hoe hun speelsters terugkeren. Diverse bestuurders vertellen aan NRC dat zij „depressieve” of geblesseerde speelsters terugzien op de club.  De zorgen over de cultuur binnen Oranje zijn ook niet voorbij. Topclubs beklagen zich bij de hockeybond, er wordt gebeld met het bondsbureau. Een groep speelsters stelt een bericht op aan de KNHB op om hun beklag te doen over de prestatiecultuur. Deze groep zoekt contact met de hockeybond. Op maandag 1 november 2021 komt de selectie bij elkaar, samen met de verantwoordelijken van de KNHB.  Ze zullen de evaluatie van de Olympische Spelen bespreken , die voor Annan – ondanks het succes – slecht is uitgepakt. Deze sessie loopt niet zoals verwacht voor de speelsters, waarna een aantal van hen contact heeft met de pers. Woensdag 17 november komt via de NOS naar buiten dat speelsters – die anoniem willen blijven – zich bij de KNHB hebben beklaagd over de angst- en zwijgcultuur in het Nederlands team. Een paar dagen later wordt door het AD, wederom na anonieme gesprekken, een beeld geschetst van de pesterijen onder Annan. De KNHB stelt dan een onafhankelijk onderzoek in naar de prestatiecultuur van het Nederlands team en huurt daarvoor een externe partij in. Dit onderzoek leidt uiteindelijk tot het deels gepubliceerde rapport en het vertrek van Annan – nu bondscoach van de Chinese vrouwen. Nog altijd zijn niet alle speelsters tevreden over de afhandeling door de hockeybond. „De KNHB moet intern iets aan het beleid doen. Ze hadden meer mensen van ons team moeten betrekken bij evaluaties. Het is niet goed genoeg, wat ze met de signalen hebben gedaan”, zegt middenvelder Marloes Keetels desgevraagd, een week na dat statement, na de finale van de EHL tussen Amsterdam en Den Bosch in april. Ze merkt dan ook nog op, over de staat het Nederlands elftal: „Wij waren elkaar een beetje uit het oog verloren.”  Interim-bondscoach  Mülders wil geen vaste aanstelling. De hockeybond, waar ‘td’ Bijl inmiddels is vertrokken,  kiest  voor Paul van Ass, eerder bondscoach van de mannen. Hij gaat na het WK aan de slag. Zijn taak lijkt geen eenvoudige. Volgens meerdere betrokkenen is de sfeer bij Oranje  nog steeds troebel. Oudere speelsters hebben een heel andere visie op de prestatiecultuur dan de ‘middengroep’ en de jongeren.  Verschillende speelsters vertellen aan NRC dat „het proces” waarin ze nu verkeren pittig is. „We moesten als team loskomen van oude patronen die we liever anders zien. Soms ben je niet jezelf geweest. Nu staan we meer open voor elkaar. We weten beter van elkaar wat er speelt. Irritaties worden eerder geuit”, vertelde Xan de Waard vorige maand na een   Pro League-duel met  het China van Annan. De Waard is recent door het team gekozen tot een van de drie aanvoerders.  Het was ook De Waard die na Tokio een van de voorvechters was voor een andere cultuur. Zij is voor gelijkheid binnen het team en is fel tegen een sterke hiërarchie. Zij wil dat elke speelster, elk mens, gelijk wordt behandeld. Ze hoopt dat mensen begrijpen dat de Nederlandse tophockeysters geen „prinsesjes” zijn, die mentaal weinig kunnen verdragen, maar rasechte topsporters, die in een gezonde en duurzame cultuur willen presteren.  „Met die beeldvorming ben ik helemaal klaar”, zegt De Waard. „Wat we vroeger deden was topsport, en het is nog steeds topsport. Alleen zijn wij als speelsters van mening dat het op een andere manier kan dan hoe het ging. Open. Meer communicatie met elkaar. Keihard in het veld, maar menselijker naast het veld.” De KNHB „gaat nu niet in op vragen over het onderzoek, het proces dat daaruit voorgekomen is en de eventuele toekomst”. De hockeybond  wil „dat het team nu de ruimte en rust krijgt zich te focussen op het WK.”  Alyson Annan reageerde niet.      ||https://www.nrc.nl//nieuws/2022/07/01/over-de-prijzenregen-van-de-hockeysters-hing-een-schaduw-van-angst-en-verdriet-a4135310
2022-07-01||Tenor Ian Bostridge is de koning in een muzikaal schaakspel||De Britse tenor Ian Bostridge is de geleerde onder de zangers; na een carrière aan Oxford en Cambridge, waar hij onderzoek deed naar hekserij, koos hij voor het zingen. Donderdag stond hij met zijn vaste begeleider Julius Drake in het Amsterdamse Muziekgebouw. Schuberts kaskrakers als Erlkönig en Gretchen am Spinnrade bleven uit; het programma was een bloemlezing van Schuberts B-kantjes. Het programmaboekje maakte meteen excuses voor de ‘mindere’ kwaliteit van de teksten. Inderdaad: hoe vaak kan het in één programma over beekjes, ridders en ‘heerlijke vrouwen’ gaan? Bostridge’ dictie was een ander moeilijk punt. Met name de letters l en r waren soms onverstaanbaar: in legato-passages smolten ze bijna volledig samen met de klinkers. Maar liedkunst gaat toch juist over voordracht, het samensmelten van muziek en tekst? Is  uitspraak niet essentieel is voor een goed liedrecital? Niet per se, schreef musicoloog Lawrence Kramer eens: muziek is eigenwijs, en vertelt vaak haar eigen verhaal. Bostridge gaf dat verhaal ruim baan; je kon je ogen niet van hem afhouden, niet door de woorden die hij zong, maar door zijn vaardigheid Schuberts liederen ook zonder woorden verstaanbaar te maken. Bostridge en Drake bouwden een uitgestrekte spanningsboog, die vanuit Das Heimwehschijnbaar onvermijdelijk culmineerde in het slot Im Abendrot. Soms ging het ene lied onmerkbaar over in het volgende, soms liet Bostridge je juist wachten. Als hij een stapje zette hield je je adem in – alsof hij de koning was in een muzikaal schaakspel. Zelfs  tijdens de pauze bleef dat gevoel hangen.  Bostridge’ tengere postuur maakte hem de gedroomde romantische ik-figuur uit Schuberts muziek, slachtoffer van zijn eigen fantasie. Hij keek je recht in je ogen terwijl hij zong over zijn onweerstaanbare Sehnsucht, en je geloofde iedere noot die over zijn lippen kwam. Klassiek Ian Bostridge en Julius Drake met Schubert in de serie ‘Grote Zangers’. Gehoord: 30/6, Muziekgebouw aan ’t IJ Amsterdam. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/01/tenor-ian-bostridge-is-de-koning-in-een-muzikaal-schaakspel-2-a4135309
2022-07-01||Opinie | Boeren zijn zelf  gebaat bij transitie  in de landbouw||Het stikstofprobleem dat heel Nederland nu zo bezighoudt, komt niet zomaar uit de lucht vallen. Het is het gevolg van politieke keuzes die door opeenvolgende kabinetten consequent jaar in jaar uit gemaakt zijn. De belangrijkste keuze was, om het agrarische bedrijfsleven zo veel mogelijk de vrije hand te geven, om zo goed mogelijk in te spelen op het spel van vraag en aanbod.   Jan van der Zee is praktiserend dierenarts. In de landbouwsector werd het idee van de vrije markt omarmd. Er moest toch vooral met een concurrerende kostprijs voor de wereldmarkt worden geproduceerd. Randvoorwaarden, gesteld door de Europese Unie, zoals melkcontingentering, mestwetgeving en fosfaatnormen werden in de Nederlandse politiek en door de boerenvoormannen eerder als lastig, dan als constructief ervaren. Ondertussen kon deze doelstelling alleen maar in stand worden gehouden, door de boeren enorme subsidies te geven, betaald door Europa, dus uiteindelijk betaald door de Europese en dus de Nederlands burgers. In de vrijemarkteconomie heerst het recht van de sterkste. Het gevolg is, dat grote bedrijven steeds groter worden en de kleine bedrijven verdwijnen. Zo ook in de landbouw. Toen ik in 1985 begon als dierenarts waren er nog 96.000 melkveehouders in Nederland. Nu in  2022 zijn dat er afgerond 15.000. In een kleine veertig  jaar is dus 85 procent van de melkveehouders verdwenen. De 15 procent overgebleven bedrijven zijn stuk voor stuk grote bedrijven, die met een klein aantal mensen eenzelfde productie realiseren, als alle bedrijven samen veertig jaar geleden, toen de melkcontingentering werd ingevoerd. In Duitsland hebben ze daar een woord voor : das Bauernsterben. Het verschijnsel dat boeren in een hoog tempo al dan niet gedwongen moeten stoppen met hun bedrijf is dus niet iets dat nu in één keer ontstaat, om de stikstofproblemen op te lossen. Nee, het is een proces dat al jarenlang gaande is als gevolg van het tot op heden gangbare beleid. Bij onveranderd beleid, zal het Bauernsterben onverminderd doorgaan. De groei van de 15 procent  succesvolle bedrijven is mogelijk gemaakt door overname van kleine, minder succesvolle bedrijven, de bouw van grote stallen en van dure melkinstallaties.  In deze reeks van groei, gestuurd door de wetten van de vrije economie hebben een aantal partijen veel geld verdiend. Dat zijn de banken en hun aandeelhouders, die het kapitaal aan de boeren hebben verschaft, zodat zij konden investeren in groei. Verder de voerleveranciers en hun aandeelhouders, die het krachtvoer hebben verkocht, om hoge producties mogelijk te maken. En ook de leveranciers van kunstmest en bestrijdingsmiddelen, waardoor het gras nog sneller ging groeien. Dan zijn er de mechanisatiebedrijven, die door de verkoop van steeds grotere trekkers het bewerken van steeds grotere oppervlakten land mogelijk maakten.  En de leveranciers van melkinstallaties en melkrobots, die het mogelijk maakten met steeds minder mensen, steeds meer koeien te melken. Vergeet ook niet de gespecialiseerde bouwbedrijven, die door de bouw van steeds grotere en modernere stallen het houden van meer koeien op één bedrijf mogelijk maakten. En  de zuivelindustrie, die de geproduceerde melk van toegevoegde waarde voorziet en over de hele wereld distribueert. En ten slotte mijn sector,  de dierenartspraktijken, die middels bedrijfsbegeleidingsabonnementen en vaccinatieschema’s, alsook de verkoop van medicijnen en bestrijdingsmiddelen het houden van veel dieren op een kleine oppervlakte mogelijk maakten. In deze rij noem ik niet de boer. Is dat verrassend? Hij zal in veel gevallen zijn bedrijfsvermogen hebben zien toenemen. Maar zijn beschikbaar inkomen en de hoeveelheid vrije tijd zeker niet. Daar komt bij dat door de enorme schaalvergroting en de waardestijging van zijn bedrijf de bedrijfsovername door de volgende generatie  ernstig wordt bemoeilijkt. In veel gevallen is daardoor de overnemende partij de bank, of een belegger in onroerend goed, waarvan een van de kinderen de landerijen vervolgens pacht.   Op zichzelf is dit verschijnsel, dat het gevolg is van vrije markt en de daarop volgende schaalvergroting niet bijzonder en heeft zich de afgelopen decennia ook in allerlei andere bedrijfstakken voltrokken. Het bijzondere in het verhaal over de boeren is, dat de Nederlandse samenleving op onevenredige wijze de prijs betaalt voor de moderne productiemethoden en de schaalvergroting van de boeren.  Het heeft er alle schijn van dat politici en bestuurders niet waren opgewassen tegen de agribusiness Die prijs bestaat uit de afname van de levenskwaliteit van de burgers, die  wordt veroorzaakt door de verschraling van het platteland. De afname van de biodiversiteit, waardoor de belevingswaarde is verminderd. De afname van de leefbaarheid van de dorpen, door het stoppen en/of vertrekken van boerenbedrijven en daarmee de boerenfamilies. De afname van de waterkwaliteit door vermesting van de sloten en uiteindelijk het drinkwater.  De afname van de kwaliteit van de ademlucht door ammoniak en fijnstof. En niet in de laatste plaats door de afname van de biodiversiteit in de laatste stukjes natuur die ons nog resten. Het is opmerkelijk dat dit laatste, de afname van de soortenrijkdom in de natuurgebieden, uiteindelijk het argument is, om het roer om te gooien, terwijl de andere eerder genoemde zaken, waarbij het gaat om de gezondheid en de levenskwaliteit van de mensen, de burgers, in het verleden nooit de aanleiding zijn geweest tot ingrijpen over te gaan. Daarnaast is het evenzo opmerkelijk, dat juist Europese regelgeving onze overheid moet dwingen maatregelen ter bescherming van mens en natuur te treffen. Het heeft er alle schijn van  dat onze eigen politici en bestuurders de afgelopen jaren niet waren opgewassen tegen de krachten van de grote spelers in het veld, de agribusiness, zodat de hiervoor geschilderde ontwikkelingen veel te lang door konden gaan, ten koste van grote maatschappelijke offers: de leefbaarheid van ons mooie land en de gezondheid van de eigen bevolking.  De vraag die dus nu heel terecht gesteld mag worden is deze: Voor wie en waarvoor demonstreren de boeren nu eigenlijk? Is het om de stikstofmaatregelen van tafel te gooien en om op bestaande voet door te gaan? Dan sta ik niet achter de demonstraties en boerenprotesten. Of demonstreren de boeren voor een betere toekomst voor zichzelf, waarbij ook de komende generaties boeren een kans hebben op een zelfstandig en gezond boerenbedrijf in een gezonde omgeving voor boer en burger? Dan heb ik daar begrip voor. Maar in het laatste geval moet het roer dus echt om en ontkomen we niet aan ingrijpende maatregelen. Een van de maatregelen, zal noodgedwongen de reductie van schadelijke stikstofverbindingen door de agrarische sector moeten behelzen. Hoe dit in detail zal moeten? Het zal in ieder geval op een zorgvuldige manier, met respect voor boer en burger moeten worden gerealiseerd. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/01/boeren-zijn-zelf-gebaat-bij-transitie-in-de-landbouw-a4135308
2022-07-01||Seculiere anti-Netanyahu mag zijn bonte coalitie leiden||Het is een premierschap met een bijsmaakje, toch is het voorlopig de kroon op de politieke loopbaan van Yair Lapid (58). De voormalige journalist, thriller-auteur, acteur en amateurbokser mag de Israëlische regering aanvoeren in elk geval tot de parlementsverkiezingen van komende herfst. Met zijn voorganger Naftali Bennett was afgesproken dat Lapid het premierschap zou overnemen als hun wankele coalitie van acht zeer verschillende partijen haar meerderheid in de Knesset zou verliezen. Dat gebeurde al twee weken geleden. Zo werd Lapid in de nacht van donderdag op vrijdag officieel premier. In zijn nieuwe functie hoopt Lapid de Israëlische kiezers ervan te overtuigen dat ze met hem toch echt beter af zijn dan met zijn grote tegenstander, Benjamin Netanyahu. De omstreden oud-premier is niettemin  vastbesloten het land opnieuw te gaan leiden met een rechtse coalitie. Lapid zwoer deze week „stelling te nemen tegen de krachten die Israël dreigen te veranderen in een niet-democratisch land”. Dat laatste was een toespeling op de corruptieprocessen die nog tegen Netanyahu lopen.  De charismatische Lapid, steevast voorzien van een brede grijns en bij voorkeur in het zwart gekleed, houdt van stevige taal en presenteert zich al sinds het begin van zijn politieke carrière als een bondgenoot van de gewone, hard werkende man of vrouw. Anders dan veel andere politici voelt Lapid, een enthousiast amateurbokser en liefhebber van gevechtssporten, zich op zijn gemak met gewone kiezers en gaat graag op campagne. Lapid loopt pas tien jaar mee in de politiek. Eerder was hij journalist. Net als zijn vader, een van oorsprong Hongaarse jood die de Holocaust overleefde. Ook Lapid senior, een fervent tegenstander van de orthodoxe partijen, belandde in een later stadium  in de politiek. Yairs moeder Shulamit is een bekende schrijfster, zowel van romans als toneelwerken. Een studiebol was de jonge Lapid, die vooral in Tel Aviv opgroeide, niet. Hij maakte zijn middelbare school niet af en bezocht evenmin een universiteit. Wel begon hij al in militaire dienst te schrijven. Dat kreeg nadien een vervolg bij de krant Maariv, waar ook zijn vader werkte. Later stapte hij over naar de grotere krant Yedioth Ahronot. Hij belandde uiteindelijk bij de televisie, waar hij een populaire en goedbetaalde presentator werd. Tussen de bedrijven door speelde hij onder meer in een film over de Golfoorlog en schreef hij twaalf boeken, vooral thrillers.  Hoewel zijn partij  Yesh Atid uitgroeide tot de tweede partij van het land, kwam van beloofde vernieuwing niet veel terecht In 2012 richtte hij een nieuwe politieke partij op, Yesh Atid (Er is een Toekomst), en beloofde een frisse wind te laten waaien door de Israëlische politiek. Hoewel zijn partij het jaar daarop meteen uitgroeide tot de tweede partij van het land na Netanyahu’s Likud, kwam van die vernieuwing in de jaren daarop niet veel terecht. Nog vorige week verklaarde Lapid zelf: „Het Israëlische bestel behoeft een serieuze verandering en ingrijpende reparaties.” Heel concreet over die hervormingen is Lapid overigens in de praktijk meestal niet, zoals wel vaker op belangrijke dossiers. Wel heeft hij altijd duidelijk gemaakt dat hij in principe voor een eigen Palestijnse staat is, maar hij wijt het gebrek aan vooruitgang op dat punt in de eerste plaats aan de Palestijnen zelf. Links is hij niet, wel sterk seculier, net als zijn vader. Na een korte grote coalitie met Likud in 2013 werd Lapid minister van Financiën, hoewel hij – nog als gastheer van een talkshow – tijdens een gesprek met uitgerekend Netanyahu eens had uitgeroepen: „Ik weet niets van economie”. Al anderhalf jaar later ontsloeg Netanyahu hem.  Sindsdien vertrouwt Lapid Netanyahu niet meer. De sterk seculier ingestelde Lapid hekelde ook de concessies die Netanyahu deed aan zijn orthodoxe coalitiegenoten. Toen Netanyahu vorig jaar na verschillende verkiezingen geen meerderheid meer had, zag Lapid zijn kans schoon en smeedde hij een bonte coalitie van acht partijen die vooral verenigd waren in hun afkeer van Netanyahu. Om dit mogelijk te maken was Lapid zelfs bereid het premierschap aan Naftali Bennett te laten, ook al was diens partij veel kleiner dan die van Lapid. Lapid was daarom het afgelopen jaar minister van Buitenlandse Zaken. De politiek is desondanks niet alles voor Lapid. Ook als minister maakte hij regelmatig tijd vrij voor bezoeken aan zijn sterk autistische dochter Yaeli, die niet kan praten.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/01/de-seculiere-anti-netanyahu-a4135307
2022-07-01||Huisartsen vragen aandacht voor te hoge werkdruk tijdens zeldzame demonstratie||Huisartsen hebben deze vrijdag op het Malieveld in Den Haag gedemonstreerd vanwege te hoge werkdruk. Volgens persbureau ANP gaat het om honderden mensen, van wie velen een wit t-shirt dragen waarop staat voor hoeveel patiënten ze zorgen. Een groep demonstrerende huisartsen is later op de dag weggestuurd door de politie bij het Binnenhof. De laatste keer dat huisartsen zo massaal protesteerden was in 2011, toen men demonstreerde tegen de destijds aangekondigde bezuinigingsplannen van het kabinet. Volgens de Landelijke Huisartsen Vereniging (LHV), een van de initiatiefnemers van het protest, komen veel problemen in de zorg bij de huisarts terecht. De huisartsenzorg zou een grens hebben bereikt. Huisartsen, praktijkondersteuners en doktersassistenten vragen minister Ernst Kuipers (Volksgezondheid, D66) om met oplossingen te komen die de druk op de huisartsenzorg kunnen verlichten.  Waarnemer Isabel van Hövel-Ullmann, die huisartsen bijstaat, zei eerder deze week in NRC dat huisartsen er teveel complexe zorgtaken en administratieve werkzaamheden bij hebben gekregen. „Er kwam steeds meer gespecialiseerde zorg bij: ouderenzorg, cardiologie, astma en COPD-behandelingen. Nu is de grens bereikt: we hebben te veel zorg op ons bordje gekregen”, zei ze. Contact met patiënten zou daardoor steeds spaarzamer zijn. De betoging op het Malieveld is de afsluiting van een protestweek, waarin huisartsen binnen hun praktijk op verschillende manieren aandacht vroegen voor de te hoge werkdruk. Het ging daarbij om acties die patiënten niet raakten. Zo zette een huisarts volgens NOS volle emmers water in de praktijk om de nood te illustreren.||https://www.nrc.nl//nieuws/2022/07/01/huisartsen-vragen-aandacht-voor-te-hoge-werkdruk-tijdens-zeldzame-demonstratie-a4135294
2022-07-01||Mooie foto-expositie van bruidsparen in Suriname||Bij de tentoonstelling Surinaamse Trouwportretten in het Fotografiemuseum Amsterdam voelt het alsof een verloren familiealbum plots terug in je schoot wordt geworpen, inclusief een verstrooide oudtante die met krakende stem de beelden van anekdotes voorziet. De samenhang tussen de verzameling bruidsparen op de foto’s is in het begin nog wat onduidelijk maar je onderbreekt het verhaal liever niet, uit angst de draad kwijt te raken of uit respect voor de overledenen die de verteller nog steeds dierbaar zijn.   De bijschriften bij de meer dan honderd Surinaamse trouwportretten in het FOAM zijn soms vertederend – „als Piarelalls vrouw na een ruzie het huis had verlaten, wist hij haar telkens te traceren en floot een specifiek deuntje waaraan zij hem kon herkennen” –, soms confronterend racistisch – „om te kunnen trouwen moest Elaine Hymans de weerstand van Oscar Abendanons moeder overwinnen die zijn geliefde te donker vond” – en altijd onvermijdelijk ingebed in de tijd waarin de gefotografeerden leefden – „Chris Menig vocht mee in de Slag om de Schelde en ontmoette in Terneuzen zijn toekomstige vrouw”. De gevolgen van de Nederlandse koloniale overheersing sijpelen, soms impliciet, door de afbeeldingen en de teksten heen. Het echtpaar Kort-Lang, Hariette (Mama Jee) Lang en Alexander Rudolf  Kort. Foto Denise en Erny Kort 
 Piare en Robby Parabirsing. Foto Robby Parabirsing Lucia Nankoe is  gastcurator van de tentoonstelling in FOAM. De literatuurwetenschapper stelde eerder met Jules Rijssen de essaybundel De Slaaf vliegt weg samen over de beeldvorming van de slavernij in de kunsten. In 2014 begon ze een nieuw project dat resulteerde in het boek Trouwportretten: Surinaamse voorouders in beeld (2019).   Ze verzamelde foto’s van bruidsparen waarbij minimaal één voorouder een Surinaamse achtergrond heeft en ging met familieleden in gesprek om de verhalen achter de verbintenissen uit de periode 1846-1954 te achterhalen. In de zaal naast de collectie wordt  op de wanden een film geprojecteerd, waarin Nankoe achtergrondinformatie geeft bij de expositie. Hoe ver het kolonialisme is doorgedrongen, blijkt volgens haar onder andere uit de westerse kledij op de bruiloften, die in  tropische hitte werden vastgelegd. De bruiden staan vaak  afgebeeld met handschoenen en panty’s.  Het relatief grote aandeel  koppels met verschillende etniciteit valt op, ook bij  geportretteerden die nog in slavernij waren geboren. Nazaten van de tot slaaf gemaakten op de plantages zijn ondergerepresenteerd in de collectie, vertelt Nankoe in de film, vaak hadden ze de financiële middelen niet om een foto te laten maken. Naast slavernij zijn  de familiegeschiedenissen doorweven met  contractarbeid en doorlopende immigratie en emigratie. Carla E. Lievendag en André R. Overeem Foto Shirley Overeem Hubertina Anne De Smet en Leonard Augustin Maria Lichtveld Foto Leo Lichtveld Volgens Nankoe spreekt uit de collectie, waarin mensen uit alle windstreken zijn afgebeeld, hoe divers de Surinaamse bevolking is. En dat de verbintenissen, hoewel ze niet zonder slag of stoot ontstonden,  uiteindelijk landsgrenzen, etniciteit en religie overschreden en de meeste mensen de weg van hun hart volgden. Familieleden benadrukken in de film dat vanuit de Nederlanders de Afro-Surinaamse cultuur toch de eerste associatie is bij de oude kolonie, terwijl de bevolking nog altijd zeer divers is.  In de op film gedeelde herinneringen valt de verhouding tot antizwart racisme op. Astrid Waltmans vertelt waarom ze haar krullen lange tijd steil maakte en hoe haar moeder, een van de bruiden in de tentoonstelling,  liever niet over haar zwarte grootmoeder sprak. „Als je iets wilde worden, moest je niet laten zien dat je zwart bloed had.”  Karel J. Berkhout vertelt dat zijn grootvader op hoge poten de ouders van zijn moeder opzocht met de mededeling: „Mijn zoon mag niet met jouw negerinnetje trouwen.” Eugène Henry Buyne, Edwina Sno en hun zoon Otmar Buyne (de opa van Dominique) Foto Dominique van Varsseveld
 Eugène Henry Buyne, Edwina Sno en hun zoon Otmar Buyne (de opa van Dominique) Foto Dominique van Varsseveld
 Op de maandag voor Keti Koti, de jaarlijkse herdenking van de afschaffing van slavernij op 1 juli, loopt mijn zusje naast me door de tentoonstelling in het FOAM. De thematiek en de foto’s die we voorbij zien komen doen ons aan onze opa denken, die we het afgelopen jaar zijn verloren. Een van de familieportretten waarop hij als klein jongetje samen met zijn ouders staat afgebeeld,  had goed in de sfeer van de tentoonstelling gepast.   Tien jaar na het overlijden van onze moeder staat Keti Koti  deze keer mede in het teken van hem. Voor mij was hij vooral   de afstandelijke zwarte psychiater met wie ik geen normaal gesprek kon voeren. Later leerde ik een andere kant van opa  kennen in zijn poëzie. In Omdat ik zwart ben schreef hij over zijn zwarte huid, rood bloed en „vrije voetzolen die een vrij spoor afdrukken in een vrij land”.     De trouwfoto’s in het FOAM, mooi bij elkaar gebracht door de film, bieden een tijdsbeeld  van Suriname in verhouding tot de rest van de wereld. Zo geeft deze tentoonstelling   een unieke indruk van hoe destijds het leven voor de Surinaamse middenklasse en hogere klasse  moet zijn geweest.    Willy Maria Gaitri en Harry Eugène Gustaaf Sweeb, Foto Aldith Hunkar Lucia Nankoe (samenst.):  Trouwportretten.   Fotovertellingen uit het Surinaamse verleden 1868-1950.  Eigen beheer, 287 blz. € 25,-  
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/01/de-weg-van-het-hart-in-suriname-a4135303
2022-07-01||Onderwijsministers Dijkgraaf en Wiersma: ‘We zijn bereid alles te doen wat nodig is om het lerarentekort te bestrijden’||Lees hier het volledige nieuwsbericht: Ministers geven meer ruimte voor vierdaagse schoolweek De brief die  Dennis Wiersma onlangs van de basisschool van zijn kinderen kreeg, draaide er niet omheen: Ouders, hou er rekening mee dat komend schooljaar anders verloopt dan we  zouden willen. Wiersma (minister voor Primair en Voortgezet Onderwijs, VVD): „Ze gaan bijvoorbeeld  twee groepen  samenvoegen omdat er niet genoeg leerkrachten zijn na de zomer. Dat wordt op een gegeven moment een groep met meer dan dertig kinderen.”  Duizenden ouders krijgen deze weken brieven van  dezelfde strekking. Meer dan de helft van de basisscholen heeft niet genoeg leerkrachten voor volgend schooljaar en probeert met noodgrepen en houtje-touwtjeconstructies te zorgen dat alle leerlingen na de zomer toch gewoon naar school kunnen.  „Ik denk,” zegt Wiersma, „dat de consequenties daarvan groter zijn dan wij nu kunnen bedenken.”  Schrok hij van de brief? „Ja”, zegt Wiersma. „Het is misschien slecht, maar ik denk op zo’n moment niet als vader, maar als minister. Ik maak me zorgen. Wij als onderwijsministers zijn hier verantwoordelijk voor. Het is aan ons om er alles aan te doen om te voorkomen dat deze brieven bij ouders op de deurmat vallen.”  Dennis Wiersma  en collega-minister Robbert Dijkgraaf (Onderwijs, Cultuur en Wetenschap, D66) zitten op de werkkamer van Dijkgraaf. Ze willen vertellen wat er moet gebeuren om uit de „ongekende crisis” in het onderwijs te komen. Op dit moment zijn er 9.100 onvervulde voltijds vacatures in het basisonderwijs en 1.700 in het voortgezet onderwijs.   Vrijdag stuurden ze een gezamenlijke brief naar de Tweede Kamer waarin ze alarm slaan en „onorthodoxe” plannen aankondigen. „Alle inzet die de afgelopen jaren gepleegd is ten spijt, moeten we concluderen dat de problematiek alleen maar groter is geworden”, schrijven ze. „Doorgaan op de ingeslagen weg is geen optie.” Waarom willen zo weinig mensen nog leraar worden? Dijkgraaf: „Het vak wordt als minder aantrekkelijk gezien. Jammer, want het is een prachtig vak. Er is geen grotere rol die je kan spelen in de maatschappij, waarmee je meer impact kan hebben, dan als docent. Het zijn de helden die de toekomst maken, maar de status van het docentschap is laag. Ze worden ondergewaardeerd.” Wiersma: „Die onderwaardering staat haaks op hoe belangrijk de leraar is en hoe belangrijk hij wordt gevonden. Dat moet je tot uiting brengen.” De salarissen zijn inmiddels verhoogd, de loonkloof tussen basis- en voortgezet onderwijs is gedicht. Wiersma: „Het gaat niet alleen om  geld, het is ook werkdruk: leraren die ’s avonds laat lessen voorbereiden en toetsen nakijken. We gaan structureel een klein miljard uitgeven om die werkdruk te verlichten. Daarmee kunnen scholen bijvoorbeeld extra handen in de klas betalen, die leraren ondersteunen door taken over te nemen.”  65 procent van de leerkrachten werkt in deeltijd. Als zij meer werken, is het tekort opgelost, zegt de Sociaal-Economische Raad (SER). Waarom gebeurt dat niet? Wiersma: „De opmerking dat je het tekort oplost ‘als iedereen een uurtje extra gaat werken’ is een klap in het gezicht van leraren. Dat betekent dat je onderschat hoezeer zij al met de handen in het haar zitten en hoeveel extra uren er al gemaakt worden zonder dat die in hun contract staan. We willen dat die extra uren extra betaald worden.  „Natuurlijk willen wij dat mensen die meer willen werken, dat kunnen doen. We gaan het stimuleren en zorgen dat meer werken ook meer oplevert.” „Maar er zijn ook schoolbesturen die tegen leraren zeggen: extra werken kan niet. Of: een vaste aanstelling zit er niet in. Dat kán niet meer. Daar gaan wij besturen op aanspreken en ze desnoods dwingen met wetgeving.” Dennis Wiersma (1986, Franeker) werkte bij pensioenuitvoerder PGGM, was voorzitter van FNV Jong en werkte bij Sociale Zaken. Hij was lid van de Tweede Kamer voor de VVD  (2017-2021). Als minister is hij verantwoordelijk voor primair en voortgezet onderwijs. Robbert Dijkgraaf (1960, Ridderkerk) is  natuurkundige en  was eerder hoogleraar aan de UvA en president van de Koninklijke Nederlandse Akademie van Wetenschappen. Ook  leidde hij het Institute for Advanced Study in Princeton en schreef jarenlang columns in NRC. Hij werd minister namens D66 en is verantwoordelijk voor mbo, hoger onderwijs en wetenschapsbeleid. Wetgeving waarmee u van schoolbesturen kunt eisen dat ze stoppen met het aanbieden van kleine en tijdelijke contracten? Wiersma: „Ja, als andere maatregelen niet genoeg zijn, is dat de conclusie. Ik spreek leraren die zeggen: ik krijg alleen maar kleine en flexibele contracten aangeboden, terwijl ik graag meer zou willen werken. Dat is van de zotte. Besturen moeten zorgen voor goed personeelsbeleid.”  Kunt u tegen besturen zeggen: geen tijdelijke contracten meer? Wiersma: „We gaan een wetsvoorstel indienen dat eisen aan het personeelsbeleid van schoolbesturen stelt. Je kunt niet afwachten of je er toevallig samen uitkomt, we gaan ze wettelijk verplichten om het op te lossen. Waarbij we ook van besturen vragen om beter samen te werken. Binnen hetzelfde bestuur zitten soms scholen met voldoende leerkrachten en scholen met een enorm tekort. Werk samen, help elkaar.” Dijkgraaf: „Wij zijn verantwoordelijk voor het hele stelsel. De vraag is: hoe maken we dat dat stelsel zo goed mogelijk werkt? Als men elkaar tegenwerkt of niet de samenwerking vindt die er moet zijn, dan hebben wij de verantwoordelijkheid om er iets aan te doen. Zodat scholen bijvoorbeeld ook niet  met elkaar concurreren om personeel.” Wiersma: „Een leraar is géén flexibele prioriteit, het is een vaste prioriteit voor ouders, waar ze op moeten kunnen rekenen. Maar ouders krijgen tegenwoordig  op vrijdagochtend een telefoontje dat hun kind die dag niet naar school kan. Dat is een vorm van ongeorganiseerdheid die we moeten voorkomen. Daarom moeten we maatregelen nemen die gevoelig liggen.” Waarom gevoelig? Wiersma: „Omdat we ook gaan kijken naar de manier waarop scholen hun onderwijs inrichten. Op veel plekken in de grote steden wordt op vrijdag al geen les meer gegeven. Dat vind ik verschrikkelijk. Het druist in tegen alles wat je van het onderwijs verwacht. Maar áls het echt niet lukt om vijf dagen te vullen, moeten we zorgen dat die uren op andere dagen worden ingehaald.” Minder maar langere schooldagen dus? Wiersma: „Ja, niet dat ik dat wil, maar dit zou  een uiterste mogelijkheid kunnen zijn. Hier moeten we goed over nadenken. Daar ontkomen we niet aan. Maar ik zet eerst alles op alles voor extra mensen in de klas.” U wilt meer landelijke regie en minder overlaten aan besturen? Wiersma: „Jazeker. En dat zijn we stiekem al aan het doen: met de lonen, met het aanpakken van de werkdruk.”  Dijkgraaf: „We gaan zorgen dat de basis op orde is,  zodat de mensen die in het veld staan beter kunnen werken.” Merel van Vroonhoven (voormalig bestuurder bij de Autoriteit Financiële Markten die leraar werd in het speciaal onderwijs, red.) zei in NRC: „We hebben een gemankeerd voetbalelftal gecreëerd met negen spelers en wat gepensioneerde handballers die in een propvol stadion staan waar allerlei mensen hard roepen hoe het anders moet, maar níét de keuze maken om zelf voor de klas te gaan staan.” Dijkgraaf: „Ik ben nog nooit iemand tegengekomen die geen ideeën had over het onderwijs. Maar het zijn de docenten op het veld die uiteindelijk de uitslag bepalen. Ze staan alleen met te weinig mensen op dat veld. Het is aan ons om te zorgen dat meer mensen voor het vak kiezen. Dan is de vraag: hoe faciliteer je dat?” En? Dijkgraaf: „De lerarenopleiding moet flexibeler, de poort moet breder open. We willen ook dat meer studenten uit het mbo doorstromen naar de pabo.” U besloot eerder dit jaar om de toegangseisen voor de pabo af te schaffen. Dijkgraaf: „We schaffen ze niet af, we hebben gezegd: studenten die de toetsen niet voor de poort halen, mogen toch beginnen en kunnen dan alsnog in hun eerste jaar die toelatingstoets halen.”  Dat lijkt haaks te staan op de wens om het vak meer aanzien te geven.  Dijkgraaf: „Nee, want het gaat alleen om het pad ernaartoe. Voor sommige mensen is dat pad misschien te steil. Ik heb heel wat briljante natuurkundigen ontmoet die een lang ingewikkeld pad hebben afgelegd om te komen waar ze nu zijn. Daar moeten we voor openstaan, vind ik. Maar het is een interessante vraag: wat moeten we in de toekomst eisen als we meer waardering willen voor docentschap en vakmanschap?” Als het echt niet lukt om vijf dagen te vullen, moeten die uren op andere dagen worden ingehaald Wat zegt u tegen de directeur van de school in een achterstandswijk die jaar in jaar uit 30 procent te weinig leerkrachten heeft? Wiersma: „Het lerarentekort is op die plekken het grootst, terwijl juist daar ook goeie leraren nodig zijn. We zijn al een brug over: die leerkrachten krijgen een hoger salaris. Maar er moet meer gebeuren. Het zit soms in kleine dingen: ik was laatst bij een school waar leraren moesten betalen om te parkeren. Dat is knullig. Dit is een maatschappelijk probleem, waarvoor we een beroep moeten doen op de hele samenleving. In dit geval kan de gemeente helpen door die parkeerplaatsen gratis te maken. Maar andere scholen in de buurt, die geen lerarentekort hebben, moeten ook bijspringen.” Er wordt inmiddels flink verdiend aan het lerarentekort. Wiersma: „Klopt. Er is een hele markt ontstaan van commerciële bureaus die veel te hoge tarieven vragen. Leraren gaan uit dienst om zich vervolgens weer in te laten huren door detacheerders. Dat is geen hulp. Dat is een perverse manier van naar dit maatschappelijke vraagstuk kijken. Die markt is gekmakend. Scholen zijn er afhankelijk van en betalen de hoogste prijs, maar krijgen niet automatisch de beste kwaliteit.”  Dijkgraaf: „Het holt de scholen uit.”  Wiersma: „En wij staan erbij en kijken ernaar. Ik vind dat echt erg.  Dit komt niet vanzelf goed, we moeten het insnoeren. We ontkomen er niet aan om in wetten en regels strikter te worden.” Hoe gaat u dat doen? Wiersma: „We willen in ieder geval de tarieven maximeren, een keurmerk invoeren en VOG’s verplichten [verklaringen omtrent het gedrag]. Ook gaan we zorgen dat scholen geen reclame meer mogen maken voor bijlesinstituten.”  Dijkgraaf: „De sluipende crisis in het onderwijs, die onze hele samenleving ondergraaft, mag geen verdienmodel zijn. Marktwerking werkt niet om dit probleem op te lossen.”  Streng optreden dus? Wiersma: „Ja, en dat is een andere rol dan de overheid de afgelopen jaren heeft gehad. We gooien dit nu de arena in en gaan erover in gesprek met scholen en met de Kamer.  We voelen de noodzaak om pittige ingrepen te doen. Dingen die we niet eerder hebben gezien – maar we zien in het onderwijs ook dingen die we niet eerder hebben gezien. Dat vereist dat we met gelijke munt het onderwijs gaan helpen.” Dijkgraaf: „We gaan de moeilijke beslissingen niet uit de weg. In principe ligt alles op tafel. Dan kun je nu direct vragen: wat dan? Nou: álles. We gaan ons niet inperken in onze gedachten.” Het aantal aanmeldingen voor lerarenopleidingen is voor komend collegejaar gedaald. Zou je niet moeten zeggen: wie leraar wil worden, studeert gratis? Dijkgraaf: „De ervaring met halvering van het collegegeld voor alle eerstejaars wijst uit dat dit niet doelmatig is. Ik geloof ook niet dat collegegeld het obstakel is. Ik vind dat we de opleidingen voor bètavakken en talen (de tekortsectoren) beter moeten toerusten, daarom investeer ik in opleidingen voor onderwijs, natuur en techniek en zorg in het hbo.” Er wordt al meer dan twintig jaar nagedacht over het lerarentekort. Rapporten, visies en taskforces. En het tekort is alleen maar groter geworden. Hoe gaan uw plannen wél helpen? Wiersma: „Wij zijn bereid om alles te doen wat nodig is. Dat is één. En twee: de tekorten zijn inderdaad niet opgelost, maar tegelijk is er veel wel gelukt. Het is niet zo dat niemand leraar is geworden. We weten intussen ook meer: we weten dat de aantrekkelijkheid van en de waardering voor het vak cruciale factoren zijn. Als je niet zégt dat de leraar belangrijk is, en als je dat niet in het salaris laat merken en de werkdruk gaat verlichten, dan voelt dat als: ik word aan mijn lot overgelaten.  Dat gevoel moeten we zien te keren.”  Dijkgraaf: „Het is net als laatst met de Ketheltunnel: omdat twee medewerkers ziek waren, moest de tunnel dicht en stonden  dertigduizend mensen in de file. Dat zie je hier ook: als één leraar uitvalt, krijgt een hele klas geen onderwijs. Terwijl elke dag telt. Dat maakt de druk op onze schouders groot.” Wiersma: „Onderwijs is te belangrijk om te zeggen: ‘We zien wel hoe het loopt.’ Misschien hebben we het wel te lang laten lopen. Dan krijg je de situatie waar we nu inzitten. Dat willen we niet meer.”  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/01/onderwijsministers-dijkgraaf-en-wiersma-we-zijn-bereid-alles-te-doen-wat-nodig-is-om-het-lerarentekort-te-bestrijden-a4135304
2022-07-01||Opinie | Op school moet je niet iets, maar iemand worden||Vorige week stond er op deze site een opinie van Erik Meester, die betoogt dat het burgerschapsonderwijs op Nederlandse scholen wel ‘een onsje minder’ mag (23/6). Volgens hem heeft de overheid er helemaal niets mee te maken dat onderzoek aantoont dat leerlingen in Nederland relatief negatief denken over bijvoorbeeld gelijke rechten voor mannen, vrouwen en etnische groepen en over samenwerking in Europa. Ja, dit schreef hij echt. En dat in de week waarin Amerikaanse rechters besluiten dat abortus geen grondrecht meer is in de VS, een dictatoriaal regime Oekraïne verwoest en een moslimextremist in Noorwegen een aanslag pleegt op een homobar. Volgens mij is het belang van burgerschapsonderwijs duidelijker dan ooit. Ilana Rooderkerk is fractievoorzitter en woordvoerder Onderwijs van D66 Amsterdam. Tegenstanders van nieuwe vakken, waaronder burgerschapsonderwijs, beweren vaak dat lesprogramma’s op scholen gelimiteerd zijn. Daardoor zouden andere zaken van het lesprogramma verdwijnen. ‘Een nulsomspel’ dus. Met andere woorden: burgerschapsonderwijs gaat ten koste van bijvoorbeeld lees- en rekenvaardigheid. Basisvaardigheden waarmee het in Nederland inderdaad ook niet goed gaat. Daarmee wordt er onterecht een of-of kwestie van gemaakt. Burgerschapsvaardigheden laten vallen omdat de basisvaardigheden niet goed zijn, gaat voorbij aan de noodzaak om ons reken- en taalonderwijs inhoudelijk te verbeteren. Bijvoorbeeld door rekenen minder ‘talig’ te onderwijzen. Ook gaat het voorbij aan het feit dat kinderen in Nederland gemiddeld meer uur les krijgen op de basisschool dan in andere OESO-landen. En aan het feit dat kinderen ook door burgerschapsonderwijs hun woordenschat uitbreiden. Woorden als democratie, rechtsstaat en gelijkheid bijvoorbeeld. Maar het ergst vind ik nog wel dat daarmee voorbij gegaan wordt aan het grote belang van burgerschapsonderwijs. Burgerschapsonderwijs gaat over drie vragen: Wie ben ik zelf? Wie is de ander? En hoe werk je samen in onze democratie? Leren wie je bent, hoe je in de wereld staat en hoe je je verhoudt tot andere mensen in die wereld, zijn vaardigheden die essentieel zijn voor een sociaal rijk leven, maar ook voor het leven in onze democratische samenleving. Zeker gezien de zichtbare polarisatie en lelijkheid in het politieke debat. Je gevoel delen met de ander, je inleven in de ander en luisteren naar de ander, vormen de basis voor een samenleving waarin verbinding, en niet het conflict, centraal staat. Dit kan de nieuwe generatie Nederlanders niet vroeg genoeg leren. Burgerschapsonderwijs is  daarnaast van de krachtigste manieren om onze democratische waarden van vrijheid en gelijkheid te beschermen. Zeker in een stad als Amsterdam waar veel mensen met verschillende achtergronden samenleven is dit onmisbaar. Kinderen brengen een groot deel van hun tijd op school door en juist hier krijgen ze te maken met andere kinderen die misschien andere leefwerelden hebben. Als zij opgroeien met het idee dat zij allemaal gelijk zijn, ongeacht de verschillen in gender(identiteit), etnische achtergrond, seksuele oriëntatie of sociaaleconomische achtergrond, leren zij respectvol met elkaar omgaan.  Wanneer ik zelf voor de klas sta om gastles te geven als raadslid, merk ik dat het daarbij essentieel is een veilige omgeving te creëren voor kinderen om zich uit te kunnen spreken. We moeten verschillen bespreekbaar maken en ze niet vermijden omdat dat lastig, ongemakkelijk of bedreigend kan zijn. Daarom lopen we in Amsterdam op mijn initiatief voorop met Amsterdammerschap in het onderwijs. Burgerschapsvaardigheden om met elkaar samen te leren leven in de stad. In een tijd waarin we zien hoe kwetsbaar onze democratische waarden van vrijheid en gelijkheid zijn, moeten wij hier juist in investeren. Wij moeten ervoor zorgen dat de nieuwe generatie opgroeit op een manier waarbij de dialoog aangaan de standaard is. Dat kinderen leren begrijpen wie zij zelf zijn en met empathie en inlevingsvermogen begrijpen wie de ander is. Daarmee leiden we ze niet alleen op voor een baan, maar voor het leven. Uiteindelijk worden kinderen op school dan niets ‘iets’, maar iemand.||https://www.nrc.nl//nieuws/2022/07/01/op-school-moet-je-niet-iets-maar-iemand-worden-a4135306
2022-07-01||Ministers vrezen voor steeds vaker vierdaagse schoolweek|| De ministers van Onderwijs, Dennis Wiersma (VVD)  en Robbert Dijkgraaf (D66), zetten de deur open voor een vierdaagse schoolweek op basisscholen. In de grote steden krijgen kinderen onder 31 schoolkoepels  nu al 4 dagen per week les, omdat er te weinig leraren zijn. Die scholen hebben ontheffing van de plicht vijf dagen onderwijs te bieden. Wiersma vindt dat „verschrikkelijk”, maar erkent dat meer scholen dat de komende jaren misschien moeten doen. De bewindslieden schrijven vrijdagmiddag in een brief aan de Tweede Kamer: „In de grote steden bieden we scholen de ruimte om het onderwijs één dag in de week anders in te richten. Bijvoorbeeld met bekwame vakkrachten die geen onderwijsbevoegdheid hebben. Dit betekent dat een school 20 procent minder bevoegde leraren nodig heeft. Dit blijkt scholen echt te helpen. Wanneer hier planmatig mee om wordt gegaan, biedt het meer rust dan wanneer steeds gaten gevuld moeten worden en continu noodmaatregelen genomen moeten worden.”  Het lerarentekort is nijpend (9.000 onvervulde voltijd-vacatures op basisscholen en 1.700 op middelbare scholen). „Dit laten voortslepen is onverantwoord.” In een interview met NRC  zegt Wiersma: „Op veel plekken wordt op vrijdag al geen les meer gegeven. Dat vind ik verschrikkelijk. Het druist in tegen alles wat je van het onderwijs verwacht. Maar áls het echt niet lukt om vijf dagen te vullen, moeten we zorgen dat die uren op andere dagen worden ingehaald.” En: „We ontkomen er niet aan.” Tegelijk willen de bewindslieden de oplossing voor het lerarentekort niet meer aan individuele schoolbesturen overlaten. De overheid gaat „meer sturen”, schrijven Wiersma en Dijkgraaf in hun Kamerbrief. Scholen moeten beter personeelsbeleid voeren, schrijven de ministers. Dat willen ze wettelijk vastleggen en de inspectie moet erop toezien. Want nu bieden besturen kleine, onaantrekkelijke contracten om gaten in de roosters te vullen en tegelijk kapen ze leraren bij elkaar weg. „We zullen besturen verder aanmoedigen om ervoor te zorgen dat schaarste beter wordt verdeeld.” Daartoe zullen besturen moeten samenwerken en niet concurreren. Leraren die deeltijd werken (65 procent op de basisschool) krijgen mogelijk een financiële bonus als ze meer uren per week gaan werken. De ministers zijn kritisch over het stelsel dat concurrentie tussen scholen en schoolbesturen heeft bevorderd: „De bekostiging van scholen op basis van het aantal leerlingen is meer gericht op concurrentie dan op samenwerken. Ons stelsel richt de aandacht van het bestuur op het zorgen voor goed onderwijs op de eigen school en een gezonde financiële huishouding.”  Er is „geen prikkel om docenten op te leiden voor de regio in plaats van alleen voor de eigen school”, schrijven de ministers. „Er is geen prikkel om bijvoorbeeld samen contracten of loopbanen aan te bieden waarmee voor docenten een waardevoller perspectief ontstaat.”  Ook willen de onderwijsministers een eind maken aan de wildgroei van particuliere bedrijven die geld verdinen aan het lerarentekort. „De tarieven voor inhuur van leraren worden gemaximeerd, er wordt keurmerk ingevoerd.” Daarnaast willen ze verbieden dat scholen reclame maken voor de vele particuliere bijles- en huiswerkbegeleidingsinstituten waar ouders voor betalen.  ||https://www.nrc.nl//nieuws/2022/07/01/ministers-geven-meer-ruimte-voor-vierdaagse-schoolweek-a4135302
2022-07-01||Opinie | ‘Dirty Harry’ lost het boerenprotest niet op||Op de dag van de boerendemonstratie in Stroe, vorige week, twitterde  de Nationale Politie: „Het uitgangspunt is en blijft: tractoren niet op de snelweg. We treden op waar dat kan, maar zijn realistisch. Veiligheid op de wegen staat voorop, zowel voor medeweggebruikers als collega’s. Daar richten we ons nu op.” Bob Hoogenboom is hoogleraar ‘forensic studies’ aan Nyenrode.  Hij publiceerde onder andere de boeken Politie en liefde in tijden van onveiligheid (2017) en Het spiegellabyrinth van ondermijning en de Motus-methode (2022). En afgelopen dinsdag  trok de politie zich terug toen boeren door een politieblokkade braken bij het huis van minister Christianne van der Wal (Natuur en Stikstof, VVD). Volgens de politie was de situatie zo onveilig voor agenten, dat ze niet direct konden ingrijpen: „Er is op dat moment gekozen voor de eigen veiligheid”. Gebruikte woorden als ‘realistisch’, ‘veiligheid op de weg’ en ‘eigen veiligheid’ vallen op. Is dat genoeg tegen de achtergrond van de verharding van het boerenprotest? Politie en hulpverleners zijn doelwit geworden. Hooibalen gaan in de brand langs de snelweg, politici worden geïntimideerd, mest wordt uitgestrooid op de openbare weg.  Het is begrijpelijk dat bij zulke verstorende acties de roep om hard optreden aanzwelt. Politici, een enkele gezagsdrager, en branchevertegenwoordigers proberen elkaar af te troeven met uitspraken van verontwaardiging. Deels uit onmacht omdat zij het boerenprotest zelf hebben veroorzaakt: verschillende kabinetten-Rutte hebben de stikstofproblematiek voor zich uit geschoven, brancheverenigingen hebben jarenlang veranderingen getraineerd, provinciebesturen hebben – na het boerenprotest in 2019 – schielijk hun transitiekeutels ingetrokken. De verassingsstrategie van het kabinet, dat een paar weken terug op een vrijdag de stikstofplannen bekend maakte, verdient ook niet de Hoofdprijs Communiceren 2022.  De stikstofproblematiek is een politiek vraagstuk, niet een politievraagstuk. ‘Realistisch’ en ‘[eigen] veiligheid’ zijn woorden die niet passen in het verontwaardigingsframe dat is ontstaan.  Sociale media staan bol van testosterontermen over hard optreden. De onderbuik van de samenleving, onmachtige en wat crowd control betreft ongeïnformeerde politici, mensen die electoraal garen spinnen bij het boerenprotest en de vele zelfbenoemde Twitter- en talkshowdeskundigen papagaaien Clint Eastwood in de Dirty Harry-films na: „Go ahead, make my day” – met een Magnum in de hand.  De politie bevindt zich ineens in een maatschappelijk krachtenveld waar zij niet of nauwelijks invloed op heeft. Het is ongekend wat er aan gewelddadigheden plaatsvindt. Openbare ordehandhaving is belangrijk, maar niet ten koste van alles. Geheel in lijn met haar decennialange traditie van openbare ordehandhaving wordt voornamelijk de-escalerend opgetreden. Dat klinkt niet spannend voor menig Netflix-kijker en liefhebber van actiefilms of detectiveseries waarin in iedere aflevering binnen vijftig minuten de dader wordt gepakt. Dat is echter een fantasiewereld die niet bestaat. De politie heeft van meet af aan haar netwerk van contacten in de boerengemeenschap in geheel Nederland betrokken om in verbinding te blijven. De politie heeft een handhavingskader opgesteld voor zichzelf en de lokale driehoeken: preventie, informeren, aangeven kaders, (ingetogen) geweldinstructies en verbinding zijn de sleutelwoorden. Dit is ook afgestemd met het Veiligheidsberaad waarin de burgemeesters van veiligheidsregio’s zijn vertegenwoordigd. Regelmatig wordt in de nationale briefing van de politie de eenheid van beleid en de zorgvuldigheid in de uitvoering bewaakt. De politie vertegenwoordigt een macht van niet geringe betekenis. Maar de  inzet daarvan brengt levensgrote risico’s met zich mee  Op straat is echter sprake van een combinatie van massaliteit van tractorbewegingen, onverwachtheid van acties, beperkte capaciteit, soms lange aanrijtijden en bovenal de levensgevaarlijke kans op escalatie. Niet alleen van de boeren zelf, maar ook van kapitaalkrachtige agrarische (familie)bedrijven die protesten steunen en financieren en verdere radicalisering van de harde kern van het boerenprotest. Farmers Defence Force kondigde afgelopen dinsdag een „dag des doods” aan en vulde  aan met „er moet een mannetje om in de coalitie”. Er is sprake van een geweldspiraal waarvan het einde nog niet in zicht is. Naast de-escalatie monitoren politie en inlichtingendienst AIVD 24 uur per dag  (besloten) sociale media. Ook langs andere wegen wordt informatie verzameld over incidenten en mogelijke informele regievoering van het boerenprotest via wisselende persoonlijke unies van actie- en belangengroeperingen en andere belangendragers. Daarvoor zijn nog geen harde aanwijzingen. Er is wel zorg. Die bestaat ook over mogelijke allianties tussen verschillende anti-overheidsstromingen. Dit gebeurde al tijdens de coronatijd, maar er is nu zorg over mogelijk verder sociaal protest in het najaar. Dan worden vraagstukken als de woningnood, Groningen en andere dossiers waarin de relatie tussen overheid en burger is verstoord mogelijk acuter. Denkbeeldig is ook nu al dat het boerenprotest wordt gekaapt door andere actiegroepen. De beheersbaarheid zal dan verder afnemen.   Er is dus een maatschappelijke roep om harder op te treden. Ook een klein beetje van de zijde van Justitie dat,  waarschijnlijk vooral voor de beeldvorming,   aan de politie heeft gevraagd om meer verbalen te schrijven of een opsporingsteam in te zetten voor rijden op de snelweg. Tegen dit laatste heeft de politie ‘njet’ gezegd. Dirty Harry is geen oplossing voor het boerenprotest.  Het was voor de politie een kleine moeite geweest om dinsdag voor het huis van de minister drie boeren neer  te schieten. Of om ME-pelotons in te zetten om de snelwegen vrij te maken. Bijzondere bijstandseenheden hadden korte metten kunnen maken met oploopjes van boeren rond het Binnenhof. Aanhoudingseenheden zouden in een split second de meest gewelddadige figuren uit een kolkende menigte boeren kunnen halen.  De politie vertegenwoordigt, kortom,  een macht van niet geringe betekenis. Maar de inzet daarvan brengt levensgrote risico’s met zich mee. Het leerstuk van de ‘politierel’ ligt op de loer. Actie is reactie: door hard op te treden kan het draagvlak voor verharding van de boerenprotesten  rechtevenredig toenemen. Ook de vermenging van het boerenprotest met ander sociaal ongenoegen kan het draagvlak in de hand werken.  De meest kernachtige beschrijving van de politiefunctie is ‘iets stoppen, wat beter niet kan gebeuren – en wel onmiddellijk’. Maar ingetogenheid is geen schuttingwoord. Dat laat onverlet dat binnen die ingetogenheid inlichtingen- en opsporingshandelingen plaatsvinden en boetes worden uitgedeeld.  Oplossingen voor de stikstofcrisis liggen buiten het bereik van de politie. Zoals gezegd: het is een politiek probleem.  Jan Wiarda – oud-hoofdcommissaris van Utrecht en Den Haag en mede-opsteller van het invloedrijke rapport Politie in verandering, waarin verbinding en de-escalatie hoekstenen zijn, maakte van zijn hart geen moordkuil toen hij zei: „Wij zijn de strontscheppers van de politiek”.   Politieke beslissingen die maatschappelijk verkeerd uitpakken, zoals bijvoorbeeld bezuinigingen op de psychiatrische zorg met als gevolg een aanhoudende stroom van verwarde personen op straat, geven de politie handenvol werk. Het boerenprotest ook. Die capaciteit kan niet worden ingezet op andere veiligheidsproblemen waar burgers last van hebben. De ironie is dat alles wat de politie wél doet – de-escalatie, begeleiden, begrenzen van excessen en daadwerkelijk optreden – geen effect heeft op de noodzakelijke transitie van de landbouw en veeteelt noch op de desastreuze aantasting van de natuur. Dat is aan de politiek en de agrarische sector zelf. De politie heeft geen invloed op politici die op het podium in Stroe olie op het vuur gooien. Sprekers daar legitimeren niet alleen het protest maar geven indirect ook een duwtje in de rug van de radicaliserende harde kern. „Wij hebben er alle begrip voor dat de acties harder worden”, zei FVD-Kamerlid Gideon van Meijeren (FVD) in Stroe. „Wie niet luisteren wil moet maar voelen.” Branchevertegenwoordigers spreken intussen met dubbele tong: vol morele verontwaardiging over de excessen, steevast gevolgd door ‘maar we begrijpen de emoties en er staat veel op het spel voor boeren’. Dat is een dubbele boodschap die evenzeer een legitimering is om door te gaan met acties en voor een aantal hardekern-boeren een aansporing om crimineel te handelen. Taal is niet onschuldig. Binnen de politie bestaat een zekere mate van ingetogen onvrede over ‘aanwijzingen’ vanuit Den Haag. Sinds de vorming van de Nationale Politie,  in 2013,  is sprake van een vrijwel onstuitbare neiging binnen de politiek om zich te bemoeien met de uitvoering. Onlangs wees de voormalige burgemeester van Groningen, Jacques Wallage, hierop in een opiniestuk in NRC.  Die ingetogen onvrede is er ook over de stilte bij de politiek. Waarom heeft het kabinet niet onmiddellijk belangenbehartigers aan tafel ontboden en een morele toon aangeslagen om vervolgens de stikstofcrisis te verzakelijken en in goede banen te leiden? Ingetogen onvrede bestaat,  ten slotte,  ook over de aanslag op de capaciteit van de politie. De boerencrisis zuigt mensen uit veel primaire politietaken. Het is mogelijk om op korte termijn twintig pelotons ME op de been te brengen, maar dan zakt de basispolitiezorg door het ijs. De maatschappelijke opdracht van de politie is om zo veel mogelijk in verbinding te zijn en blijven met burgers, boeren en buitenlui om veiligheid te garanderen voor iedereen die direct of indirect bij de protesten betrokken is. Om zo veel mogelijk de-escalerend te handelen. Om met strafrechtelijke precisie de harde kernen te neutraliseren. Dit is in gang gezet en dit wordt geïntensiveerd. Het is allemaal veel professioneler gedrag dan menig politicus, agrarisch bestuurder of lid van de harde kern van de boeren deze dagen kan  opbrengen.  Verontwaardiging en het tegelijkertijd impliciet aanjagen van het boerenprotest is geen leiderschap dat de publieke zaak dient. Daarom kijken veel burgers – en menig politiefunctionaris – naar al die partijen die de sleutel in handen hebben van de stikstofcrisis. En dat is niet de politie.||https://www.nrc.nl//nieuws/2022/07/01/dirty-harry-lost-het-boerenprotest-niet-op-a4135300
2022-07-01||Column | Kuifje op Wimbledon||Kuifje speelt tegenwoordig tennis, wisten jullie dat? Met een petje met de klep naar achter. En, alleen als hij niet speelt,  zo’n fijne schalkse blik. Pretogen en een scheef lachje, onder een blonde kuif. Ze noemen hem Tim, maar ik heb hem wel door. Dat is zijn schuilnaam. Kan niet anders. Want alleen Kuifje beleeft zulke ongelooflijke avonturen als Tim nu doet op Wimbledon. Deze week versloeg hij een reus. En daarna veegde hij Rambo van het gras.  Met open mond zat ik te kijken hoe tennisballen niet groter dan pruimen leken in de handen van Reilly Opelka, de reus die ik bedoel. Zijn racket leek niet voor tennis, maar voor badminton gemaakt. Zijn arm zwaaide tot de hemel als hij het balletje tussen zijn ellenlange vingers opgooide en serveerde. Alsof hij vanuit een boom kanonskogels afvuurt, las ik ergens. Soms leek het alsof je naar een vertraagde opname zat te kijken. Maar wat wil je ook: een man van 2 meter 11 en 102 kilo beweegt nu eenmaal niet zo vinnig – al beweegt deze tennisreus verrassend soepel voor zijn lengte.  Tot voor kort had Tim van Rijthoven nooit een groot toernooi gewonnen. Tot voor nog veel korter stond hij nog nooit op een grandslamtoernooi. En nu wint hij ineens wedstrijd na wedstrijd op Wimbledon: Kuifje de wildcardverzamelaar, de tennisballenfluisteraar, met het uitgestreken gezicht van een pokeraar. Niet te veel voelen bij een slechte bal, of een fantastisch punt. Niet te veel denken, maar gewoon doen. De opdracht uitvoeren. De bal precies plaatsen zoals hij al zijn hele carrière probeerde, maar wat nu plots perfect lukt.  Hoe dat kwartje ineens viel, dat zou ik willen weten. Veel kwartjes vallen wel eens, maar komen net als dubbeltjes vaak op hun kant terecht – en rollen dan weer weg. Een eendagsvlieg, noemen we dat dan. Maar Tims kwartje lijkt plat te liggen. Zo stevig als een huis. Op Wimbledon speelt hij zoals hij in Rosmalen, waar hij won, ook deed: constant. Met precisie. Zelfs tegen een reus die vaak alleen maar hoeft te serveren om te winnen. Zelfs tegen Rambo Nikoloz Basilasjvili, die niet wist wat hem overkwam. In drie sets van de baan, bedankt en de groeten thuis. Ik bestudeer Tims gezicht terwijl hij speelt. Er valt niets aan af te lezen. Hij doet dat bewust, om zich door niets af te laten leiden, zelfs niet door zichzelf. Ik vind dat even mooi als knap. Want Wimbledon laat niemand onberoerd. Daar op het gras stappen, doet zelfs de grootste grandslamkampioenen wat. Als je al je gedachtes in de kiem kunt smoren, en er alleen maar bént, alleen maar dóet – dan heb je het grootste geheim in de sport misschien wel ontrafeld. Bijna niemand kan dat, en zeker niet voor lange tijd. Tim houdt het al veel langer vol dan ik ooit had kunnen denken. Eerlijk is eerlijk: die reus had ik hem echt niet zien verslaan. En Rambo dus ook niet, want die partij had dan niet eens bestaan. Maar ik had beter moeten weten. Dit is niet het verhaal van zomaar een tennisspeler. Dit zijn de ongelooflijke avonturen van Kuifje de wildcardverzamelaar, de tennisballenfluisteraar, op Wimbledon. ||https://www.nrc.nl//nieuws/2022/07/01/kuifje-op-wimbledon-a4135298
2022-07-01||Opinie | Wangedrag is niet ‘per ongeluk’: advies Raad voor Cultuur is brandhout||Vorige week bracht de adviescommissie Grensoverschrijdend gedrag, aangesteld door de Raad voor Cultuur, haar rapport Over de Grens uit.  De Adviescommissie benoemt meerdere risicofactoren voor grensoverschrijdend gedrag in de cultuur- en mediasector.  Bijvoorbeeld de macht van zogenoemde ‘poortwachters’  die schaarse banen en opdrachten  verdelen onder vaak jonge mensen. Juist tijdelijke krachten lopen het risico de kans op een volgende opdracht te zien vervliegen als zij grensoverschrijdend gedrag aankaarten en zo draait de machine door. Angelique van Dam (bestuurskundige en socioloog, Erasmus Universiteit Rotterdam) Charlotte Dwyer (cultuurwetenschapper, werkte voor de UvA, EUR en UU) Margriet van Heesch (cultuurwetenschapper, UvA) Maja Hertoghs (antropoloog, UvA) Irene van Oorschot (socioloog, KU Leuven) Patricia de Vries (cultuurwetenschapper, werkte voor Maastricht Universiteit). Waar baanonzekerheid en flexibiliteit  de onderlinge relaties vormgeven is er dus een grote kans op grensoverschrijdend gedrag en grote kans dat het niet gemeld wordt. De rapporteurs vermoeden dan ook dat het aantal officiële klachten het topje van de ijsberg is. Dit zijn herkenbare observaties voor ondergetekenden die aan universiteiten in Nederland en België werken en werkten. Wij zijn  getuige geweest van grensoverschrijdend gedrag dat niet gemeld werd, of waar na melding geen sancties volgden. Ook op universiteiten is de ‘flexibele schil’ groot, zijn de hiërarchieën sterk en zeven van de tien keer is de professor – die deuren kan openen, maar ook dicht kan houden – nog altijd man. Daarom keken wij reikhalzend uit naar de adviezen die de adviescommissie voor deze problemen aandraagt. Wij lezen betere klachtenprocedures, bereikbaarheid van vertrouwenspersonen, en het bespreekbaar maken van machtsverhoudingen door middel van „een open gesprek” op de werkvloer. Dat laatste  deed ons van onze stoel vallen. Het staat namelijk haaks op de door de adviescommissie gemaakte analyse. Bovendien, geloven in een eerlijke uitkomst van ‘open gesprekken’ in zeer hiërarchische en precaire situaties, getuigt van een naïef en eendimensionaal idee van macht. Het wordt erger. De Raad ziet twee vormen van  grensoverschrijdend gedrag: juridische onwettelijk gedrag en gedrag dat de sociale onveiligheid betreft. Het tweede is volgens het rapport „subjectief en gaat over de beleving van het slachtoffer”. Hiermee suggereert de  adviescommissie grensoverschrijdend gedrag te zien als een communicatieprobleem: een kwestie van verschillende interpretaties. „Iemand kan zich onbewust schuldig maken aan ongewenst gedrag. Dit verklaart waarom de ervaringen van mensen over een en dezelfde situatie zo uiteen kunnen lopen.” Deze opvatting van grensoverschrijdend gedrag wordt tegengesproken door sociaalwetenschappelijk onderzoek naar machtsmisbruik op de werkvloer. Machtsuitoefening en -misbruik kennen verschillende verschijningsvormen, bijvoorbeeld verbaal geweld – schreeuwen, iemand verbaal in een hoek duwen - maar ook uitnodigen voor drankjes, opmerkingen over uiterlijk, de privéwereld binnen dringen, dwingen tot seksuele handelingen. Het richt zich vaak op ondergeschikten en  bovendien zijn de slachtoffers meestal vrouwen. Bij seksueel grensoverschrijdend gedrag zijn mannen overwegend daders,  zelden het slachtoffer.  Onderzoek na onderzoek laat zien dat machtsmisbruik niet gaat over communicatieproblemen. Daders weten heel goed waar ze mee bezig zijn, ook als ze zich beroepen op een gebrek aan kennis: ‘ik wist niet dat dit zo overkwam’ en ‘ik ben ervan geschrokken’. Recent onderzoek laat zelfs zien dat grensoverschrijdend gedrag heel bewust  en selectief wordt ingezet. Het is geen ‘grijs gebied’, het is een strategie. Het is vrijwel altijd gericht  op een collega die hiërarchisch lager staat en niet terug kan slaan. Mai Spijkers mishandelde zijn personeel emotioneel, niet zijn sterauteurs. Macht is niet eendimensionaal, het is een meerkoppig monster waar een slachtoffer het tegen op moet nemen. Naast gevoelens van schaamte, zelftwijfel, is er angst voor vergelding en dat maakt dat een open gesprek niet bestaat. Onlangs verdedigde gelauwerd schrijver Connie Palmen de uitgever over wie zestien ex-werknemers horrorverhalen vertelden als „zorgzamer en trouwer dan wie dan ook”. Op institutioneel niveau staan de belangen van het instituut voorop. Dit leidt ertoe dat het beschermen van de reputatie van de dader en het instituut voorrang krijgt. Bovendien wordt  melders geregeld gevraagd  om geheimhouding, want wat als de beschuldigingen vals zijn? Nederlands en internationaal juridisch onderzoek wijst echter uit dat maar rond 5 procent van aangiftes tegen al het seksueel grensoverschrijdend gedrag in het algemeen vals zijn. Een goed gesprek is een open gesprek, vanuit gelijkwaardigheid. De voorwaarden voor zo’n goed gesprek ontbreken in hiërarchische instituten gekenmerkt door baanonzekerheid.  Het station van ‘een goed gesprek’ zijn we allang gepasseerd. Grensoverschrijdend gedrag moet daarom in eerste instantie als machtsmisbruik begrepen worden. ‘Tegenspraak’, ‘socratische dialogen’ en ‘geweldloze communicatie’ over gedeelde waarden tussen ongelijken met ongelijke institutionele (machts)posities zijn daarom een heilloze weg.    Het is ons een raadsel waarom een naïef idee van macht weerklank vindt in het advies van de adviescommissie Grensoverschrijdend gedrag. Laten we elkaar niet wijsmaken dat wangedrag een communicatieprobleempje is.   In plaats van ‘goede gesprekken’ tussen individuen roepen wij instituten op tot structurele ingrepen: volledige transparantie over aantallen klachten, het aantal doorgelopen procedures,  over verloop van personeel en over  een divers aannamebeleid vallen hieronder. Tevens bieden transparante procedures, sancties en een ondertekend gedragsprotocol voldoende juridisch houvast om consequenties aan wangedrag te koppelen. ||https://www.nrc.nl//nieuws/2022/07/01/wangedrag-is-niet-per-ongeluk-advies-raad-voor-cultuur-is-brandhout-a4135297
2022-07-01||Onderzoeker Tom Postmes: &#8216;Geïntimideerd door NCG-adviseur Henri Kruithof&#8217;||Hoogleraar Tom Postmes, die aan de Rijksuniversiteit Groningen jarenlang onderzoek deed naar de maatschappelijke en psychische gevolgen van de aardbevingen, zegt dat hij in 2016 geïntimideerd werd door een medewerker van de Nationaal Coördinator Groningen (NCG). Dat was niet zomaar iemand, maar voormalig VVD-spindoctor Henri Kruithof, die in Den Haag als adviseur voor de NCG werkte. Postmes was naar Den Haag gekomen om de resultaten van zijn onderzoek naar het psychisch welbevinden van de Groningers door te spreken voor het openbaar werd gemaakt. Het gesprek ging over de fysieke veiligheid van gebouwen in Groningen en de veiligheid zoals mensen die ervoeren. Volgens Postmes voelt „om en nabij de 50 procent” van de Groningers zich onveilig. Veel mensen hebben daardoor gezondheidsklachten. „Ik kreeg de indruk dat ik geacht werd om de resultaten anders op te schrijven”, zei hij tegen de enquêtecommissie. Kruithof wilde volgens Postmes dat hij zou schrijven dat de veiligheid iets heel anders was dan wat er ‘tussen de oren’ van de Groningers zat.  Kruithof gedroeg zich „fysiek intimiderend”, verklaarde Postmes vrijdag onder ede tijdens zijn verhoor door de parlementaire enquêtecommissie die de gaswinning in Groningen onderzoekt. „Hij stond als een alfa-aap over mij heen gebogen en zei: je moet één ding heel goed weten. Groningen is veilig.” Postmes zegt dat hij zijn tekst iets aanscherpte, maar niet wezenlijk aanpaste. Hij liet Kruithof achteraf per mail weten dat hij niet gediend was van deze bejegening en deed ook zijn beklag bij de toenmalige NCG, Hans Alders.  Kruithof zegt, gevraagd om een reactie, dat hij zich het incident niet meer kan herinneren. „Het is zes jaar geleden.” Hij weet nog wel dat hij Postmes een keer heeft ontmoet, maar „ik herinner me die ontmoeting niet als heel schokkend”. Postmes is inmiddels gestopt met het onderzoek, hij voelde zich machteloos en gefrustreerd omdat er weinig met de resultaten werd gedaan. Hij stelt een „integrale aanpak” voor waarbij huis aan huis aan mensen wordt gevraagd: wat is hier gebeurd? Zodat er een aanpak op maat kan worden verzonnen die ook het psychisch welbevinden van de Groningers verbetert. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/01/onderzoeker-tom-postmes-geintimideerd-door-ncg-adviseur-henri-kruithof-a4135283
2022-07-01||Opinie | Geen deal met Iran brengt oorlog dichtbij||In hun naar eigen zeggen grootste militaire oefening ooit  hebben duizenden Israëlische militairen  zich onlangs een maand lang  te land, op zee en in de  lucht voorbereid op oorlog aan hun grenzen.  Tijdens   oefening ‘Chariots of Fire’   stegen in de nacht van 30 mei op 1 juni ook meer dan honderd gevechts-, transport- en tankvliegtuigen op van verscheidene bases om aanvallen op „doelen ver van Israëls grenzen”  te simuleren. Israëlische leiders maken er geen geheim van dat ze daarmee nucleaire installaties in Iran bedoelen. Carolien Roelants is columnist van NRC. Het is nog altijd theoretisch mogelijk dat Iran en de Verenigde Staten tot een vergelijk komen over herstel van het nucleaire akkoord  waaronder  Washington terugkeert in het zogeheten Joint Comprehensive Plan  of Action (JCPOA)  en  het bewind in  Teheran het weer gaat naleven. Maar meer dan over de eventuele  wederzijdse concessies die nog mogelijk zouden zijn, wordt er nu openlijk gespeculeerd  over een Plan B als de onderhandelingen definitief mislukken. Plan B reikt van   nog méér sancties tegen Iran dan er al van kracht zijn, tot en met   militair geweld om het Iraanse nucleaire programma uit te schakelen. Israëlische leiders gaan zeer ver in hun pleidooi voor dergelijke, liefst Amerikaanse maar als het moet eigen militaire actie. Toenmalig Israëlisch premier Netanyahu oefende zware druk op president Trump uit  om in 2018 uit het JCPOA te stappen.  „The worst deal ever”, noemde Trump het akkoord voor hij er een ferme streep door zette en de huidige crisis ontketende.  Trumps actie wordt  nu in  kringen van Israëlische inlichtingendiensten als een stomme zet gezien. Het omvatte immers wél een aanzienlijke inperking van het omstreden Iraanse nucleaire programma en   verdergaande inspecties  door het  Internationaal Atoomagentschap (IAEA) dan in welk ander land dan ook. Een en ander diende om een Iraanse kernbom te voorkomen. In ruil daarvoor werden de sancties ingetrokken die Iraanse olie-export en in het algemeen zaken doen met  de islamitische republiek verboden.  President Obama’s akkoord van 2015 ontmoette van  begin af aan veel verzet. Niet alleen van Israël, dat simpelweg weigert te geloven dat Iran géén kernbom ontwikkelt – hoewel Teheran dat tot op de dag van vandaag verzekert, en, overtuigender, het IAEA geen overtredingen signaleerde.  Maar ook verzet van buurlanden die vonden dat ook Irans rakettenprogramma en  steun voor geallieerde milities (Irans ‘voorste front’ tegen de Grote en Kleine Satan) in de regio in het akkoord aan banden hadden moeten zijn gelegd. In zijn verkiezingscampagne beloofde de latere president Biden  in 2020 dat hij de VS zou terugvoeren in het JCPOA. Iran was intussen begonnen stapsgewijs   het akkoord te schenden –  meer uranium verrijken dan is toegestaan en  minder controle toestaan dan is afgesproken – als drukmiddel op Washington dat immers alle afgeschafte sancties had teruggebracht en er nog veel méér had afgekondigd.  Zodra de VS in het akkoord zouden terugkeren en de sancties opheffen, zou Iran al zijn schendingen terugdraaien, beloofde het. Het is niet duidelijk waarom dit niet is gelukt. In elk geval maakte Washington na Bidens aantreden  weinig haast met onderhandelen. Aan Iraanse kant zorgde de verkiezing   van de ultraconservatieve geestelijke Raisi als president voor  oponthoud. Op dit moment zou Trumps brandmerking van de Iraanse Revolutionaire Garde als terreurorganisatie een deal verhinderen: Teheran eist intrekking, Washington wil daar niet van weten.  Met de midterms  in aantocht is zo goed als  elke  Amerikaanse concessie uitgesloten aan Iran dat zowel bij Democraten als Republikeinen geldt als macht van het kwaad  en als serieuze bedreiging voor bondgenoot Israël. Is  Iran inderdaad zo’n serieuze bedreiging? Ja, het beschikt over ballistische raketten en doeltreffende drones en kruisraketten – zoals het Saoedische oliebedrijf Aramco in 2019 aan den lijve ervoer. Plus dat    ‘voorste front’ van  geallieerde strijdgroepen in het buitenland dat ik eerder noemde. Maar nauwelijks een luchtmacht,  laat staan de moderne Amerikaanse en Europese wapens waarmee de regio zit volgestopt.  En de CIA heeft onlangs nog verklaard dat Iran inderdaad    géén atoomwapenprogramma heeft.  Israël daarentegen bezit niet alleen die modernste westerse wapens maar staat daarnaast bekend als  belangrijke nucleaire wapenmacht.  Israël heeft al lang geleden besloten   nooit  te zullen   accepteren dat   zijn vijanden over  kernwapens beschikken.  Dat is vastgelegd in  de Begin-doctrine (1981). Zo heeft zijn luchtmacht  nucleaire installaties in Irak (1981) en Syrië  (2007)  vernietigd. In dit kader heeft Israël   ook de aanval geopend op Iraanse doelen. Inmiddels heeft het meer dan 400  aanvallen uitgevoerd op Iraanse posten en die van hun bondgenoten in Syrië.  In  Iran zelf zijn in dienst van Israël verscheidene atoomwetenschappers  en belangrijke militairen vermoord, en ook nucleaire en andere militaire installaties gesaboteerd. Met bondgenoot Amerika  worden de aanvallen in Syrië doorgesproken. Dat doorspreken gebeurt volgens Amerikaanse media   niet met de aanvallen  in Iran, maar Washington heeft daarvan ook geen afstand genomen.  Aankomend  ex-premier Bennett spreekt van zijn Octopus-doctrine: „We spelen niet langer met de tentakels, met Irans bondgenoten; we hebben een nieuwe formule gecreëerd waarbij  we op het hoofd mikken.”   Het is natuurlijk mogelijk dat  de Israëlische dreigementen, militaire oefeningen  en tot dusverre relatief  beperkte aanvalsacties zijn bedoeld om Iran te intimideren en af te schrikken van een kernwapenprogramma.  Het is zeer te hopen. Want ga maar na wat de consequenties zouden kunnen zijn van een daadwerkelijke  Israëlische aanval op de Iraanse atoominstallaties.  Het is voorspelbaar dat Teheran   meteen zou besluiten om die kernwapens inderdaad te gaan  ontwikkelen.  Israëls nieuwe Arabische vrienden in de Golf zouden onder Iraans vergeldingsvuur kunnen komen te liggen, en Israël zelf ook,   vanuit Libanon door Irans bondgenoot Hezbollah.  En wat zou dan weer de Israëlische vergelding zijn? Naast de oorlog aan de oostzijde van Europa, een oorlog ten zuidoosten. Een verschrikkelijke gedachte. ||https://www.nrc.nl//nieuws/2022/07/01/geen-deal-met-iran-brengt-oorlog-dichtbij-a4135296
2022-07-01||Opinie | ‘De’ boer: slachtoffer of regenwormpletter?||Hoe zou president Zelensky naar de Nederlandse pers kijken als hij die onder ogen kreeg? Hij had al moeite om de belangstelling voor de oorlog vast te houden, maar nu is er een crisis geëscaleerd die één op één met de oorlog wedijvert om media-aandacht – ook in NRC.  Twee voorpagina’s werden deze week gedomineerd door Oekraïne, drie door de stikstofcrisis. Dat is niet zo vreemd. Het was een week waarin de boeren keihard hun krediet in het land verspeelden met, zo kopte NRC donderdag, „terreur en intimidatie”. ‘De’ boeren? Nee, niet allemaal. Zoals zo vaak beheerst het extreme gedrag van een minderheid het beeld en lijdt de hele groep daaronder. In deze rubriek werpen negen redacteuren tot september bij toerbeurt een kritische blik op onze journalistiek. Zij behandelen vragen van lezers en ontmoeten mensen in de samenleving die met NRC-journalistiek te maken hebben. Per 1 september treedt Arjen Fortuin aan als nieuwe Ombudsman.  Vragen over NRC-journalistiek of verzoeken voor ‘De journalistieke keuken’ kunt u richten aan ombudsman@nrc.nl. Neem bijvoorbeeld Chris van Bruggen (25), die vorige week in deze krant pleitte voor een ander leefpatroon. Hij wil het melkveebedrijf van zijn ouders in de Alblasserwaard overnemen, waar volgens de kabinetsplannen 47 procent stikstofreductie  nodig is. Aan de telefoon valt hij stil bij de vraag of hij zijn wens nog ziet uitkomen. „We gaan nu door een soort rouwproces. Dit is nog niet het moment voor een antwoord, al houdt het me de hele dag bezig.”  Hij vindt het stikstofbeleid van de overheid „ver voorbij het onfatsoenlijke gaan”, maar zegt ook: „Ik ga niet staan schreeuwen. Ik voel me niet vertegenwoordigd door boeren die hooibalen in de fik steken of bij het huis van een minister gaan staan. Dat is nu beeldvormend, maar het is aan de media om te laten zien dat het een kleine club is. Een club boeren die zich in hun bestaansrecht aangetast voelen en niet weten hoe ze hun emoties moeten kanaliseren.” Maandag nam Louise O. Fresco, scheidend bestuursvoorzitter van Wageningen Universiteit, het in haar column in NRC op een andere manier op voor ‘de’ boer: „In de huidige karikatuur is de boerenstand de grote dierenbeul, weidevogelvernietiger, regenwormpletter en blindelingse gifspuiter, om nog te zwijgen over de deken van vervuiling die de boerenbedrijven over Nederland hebben uitgeworpen.”  Werkt NRC mee aan die karikatuur? „De boer is niet de schuldige van deze crisis”, vindt Franciska de Vries, hoogleraar Earth Surface Science aan de UvA. „Dat is toch echt de overheid, die de kwestie jarenlang voor zich uit schoof”, zegt ze vanuit de trein uit Davos, waar ze het World Biodiversity Forum bijwoonde. „Maar de boer is ook niet alleen maar slachtoffer van het systeem. Boeren zijn natuurlijk prima in staat om  autonome beslissingen te nemen. Het is lastig om beide kanten goed te laten zien. Ik vind dat NRC dat redelijk goed doet.” Dat neemt niet weg dat ze nog wel wensen heeft. NRC zou  meer kunnen uitleggen over het ecologische probleem aan  de basis van de crisis. „In artikelen die verder gaan dan het bekende rijtje gevolgen: bodemverzuring, woekerende  brandnetels, gebroken vogelpootjes. Nee, álle interacties in een ecosysteem veranderen door te veel stikstof en daarmee de hele omgeving.” Zelf twittert De Vries sinds twee jaar actief om het bewustzijn over stikstof te vergroten. „Ik merk alleen dat het geen zin heeft. Ik heb niet het gevoel dat we in die tijd vooruit zijn gekomen. Het blijft vechten tegen de desinformatie van mensen die zeggen dat het wel meevalt.” Het onderwerp stikstof is te groot om alle consequenties te overzien, vindt Frank Westerman, auteur van onder andere De graanrepubliek, over landbouwhervormingen in de twintigste eeuw (en oud-correspondent van NRC). „Het leent zich niet voor snelle meningen, voor of tegen. Het gaat om de verhouding tussen stad en platteland, over de vraag wat voor natuur we willen en wat we willen eten.” „Na de Tweede Wereldoorlog zijn boeren aangespoord om de wereld te voeden, kwantiteit ging boven kwaliteit. Nu zit de landbouw in het verdomhoekje. Je ziet dat de publieke opinie kan omslaan als een school sprot. Het is aan journalisten om zich niet door die stemmingswisseling te laten meesleuren.” Wat hem betreft is het belangrijk dat media oog hebben voor „de onderstroom” bij boeren. „Een erf betekent meer voor een boer dan een balkon voor iemand anders. Het gevoel van autonomie, de band met de grond, het staat allemaal op het spel.” Hetzelfde geldt voor de ‘agribusiness’-keten van veevoerbedrijven tot verwerkende industrie, die verslaafd is geraakt aan een goedkope, hoogproductieve landbouw. „Ook daar zullen de gevolgen groot zijn.” Aan veel van de verdiepende verhalen wordt gewerkt, zegt Daan van Lent, chef van de economieredactie. „We zien veel aannames voorbijkomen in het debat, die roepen bij ons vooral vragen op.” De redactie werkt met vijf mensen aan het dossier en ook op andere redacties lopen stikstofprojecten. Die grote inzet zal waarschijnlijk nog wel even nodig zijn. Want net als de oorlog in Oekraïne zal deze crisis nog jaren slepen. Bij plaatsnamen wordt vaak de provincie genoemd  (‘Gelderse Stroe’, ‘Friese Drachten’). Waarom? Bij Drachten (50.000 inwoners) mag je toch verwachten dat bekend is waar dat ligt. Wilfred van den Brink Niet alle lezers hebben de topografie van Nederland scherp op het netvlies. We schrijven inderdaad niet Limburgs Maastricht. Al zou je ook daarover kunnen debatteren. Maar Lingewaard, Waadhoeke (ook rond de 50.000 inwoners)? De ligging daarvan bekend veronderstellen is niet het uitgangspunt. We maken de krant voor iedereen. Niet alleen voor lezers die in Nederland op school hebben gezeten of de Bosatlas uit hun hoofd kennen.||https://www.nrc.nl//nieuws/2022/07/01/de-boer-slachtoffer-of-regenwormpletter-a4135295
2022-07-01||Salomé Leverashvili ontvangt Alexandra Radiusprijs tijdens Gala 60 jaar Het Nationale Ballet||Na een jubileumseizoen in hinkstapsprong, beëindigde Het Nationale Ballet de viering van het zestigjarig bestaan onbelemmerd door coronamaatregelen met een mooi, vierdelig internationaal Hans van Manen Festival en een gala met buitenlandse gastoptredens. Afgaand op het enthousiaste geknuffel en gekus bij al deze voorstellingen leek het virus al naar een verre uithoek van het geheugen verbannen.  Donderdag werd voorafgaand aan het gala door het grotendeels chic geklede publiek (dress code: black tie) ook onbekommerd en quasi-nonchalant samengedromd rond de trappen waarover Koning Willem Alexander en Koningin Máxima zouden opstijgen naar hun zetel. Ook op het toneel was het bij aanvang van de voorstelling een feestelijk dringen: alle studenten van de Nationale Ballet Academie, dansers van de Junior Company en ‘de grote groep’ openden naar voorbeeld van de Parijse collega’s met een Grand Défilé het gala. Beperkt was gelukkig het speech-gehalte. Ted Brandsen, bij wie ‘s middags nog de versierselen van Ridder in de Orde van de Nederlandse Leeuw waren opgespeld, memoreerde kort de situatie van waaruit het gezelschap kon uitgroeien tot de blakende staat waarin het nu verkeert: een hongerig en nieuwsgierig publiek, gedreven danskunstenaars – onder wie het driemanschap Rudi van Dantzig, Hans van Manen en Toer van Schayk – en middelen, ofwel subsidie.  Salomé Leverashvili met Constantine Allen in De Notenkraker:
 Het volle programma met korte choreografieën en dansfragmenten werd slechts twee keer onderbroken. Dirigent en muzikaal leider Matthew Rowe bood het jarige gezelschap een cadeau aan namens Het Balletorkest dat, aldus Rowe, in zijn 57-jarige bestaan „samen met Het Nationale Ballet is opgegroeid”. Met de gloednieuwe, dynamische en ritmische compositie Lucina Divina van Jacob ter Veldhuis brachten de musici een hommage aan hun dansende collega’s.   Alexandra Radius, nog altijd de bekendste en internationaal meest succesvolle ballerina van Nederland, overhandigde de naar haar vernoemde prijs aan Salomé Leverashvili. „Zuiver, puur en eerlijk, zonder frutsels”, waren de woorden waarmee Radius de stijl van de jonge danseres karakteriseerde. Ontroerend, ietwat bibberig sprak de Georgische haar dankwoord uit en was daarbij zeer volledig. Zelfs de kantine, „waar ik zoals u ziet nooit kom”, werd niet vergeten.  Naast onder anderen de sterke Polina Semionova (Staatsballett Berlin), de snaakse danser/choreograaf Remi Wörtmeyer en de pure klasse van Olga Smirnova, viel tijdens het feestprogramma Leverashvili’s landgenoot Giorgi Potskhishvili op in Toer van Schayks Chimaera van L.A. Hij kon wel eens een volgende laureaat zijn. En eerder dan het volgende jubileum.||https://www.nrc.nl//nieuws/2022/07/01/salome-leverashvili-ontvangt-alexandra-radiusprijs-tijdens-gala-60-jaar-het-nationale-ballet-a4135292
2022-07-01||Opinie | De patriarchale theocratie uit The Handmaid’s Tale is in de VS niet ver weg meer||Op 24 juni verklaarde het Amerikaanse Hooggerechtshof Roe v. Wade onconstitutioneel. Daarmee wordt abortus illegaal in conservatieve, door de Republikeinen gedomineerde staten. Maar het is maar de vraag of het daarbij zal blijven. Clarence Thomas, een van de meest conservatieve leden van het Hooggerechtshof, heeft duidelijk gemaakt dat wat hem betreft ook het grondwettelijke recht op contraceptie, het homohuwelijk en zelfs homoseksuele relaties  afgeschaft moet worden. Het is ook niet ondenkbaar dat het Hooggerechtshof het leven van de foetus grondwettelijke bescherming zal geven – en daarmee zou abortus eveneens verboden worden in progressieve staten zoals New York en Californië. Verder zou een dergelijk recht op foetaal leven de overheid verregaande controle geven over vrouwen, door roken of drinken tijdens een zwangerschap potentieel strafbaar te maken. Niet te verwonderen dus dat veel Amerikaanse progressieven vrezen dat de wereld van Margaret Atwood’s The Handmaid’s Tale – waarin Noord-Amerika een patriarchale theocratie is geworden – niet meer ver af is.  Annelien De Dijn is hoogleraar moderne politieke geschiedenis aan de Universiteit Utrecht en auteur van het boek Vrijheid: een woelige geschiedenis. Het radicalisme van het Hooggerechtshof gaat hand in hand met de opkomst van een nieuw soort religieus conservatisme in Amerika, dat ‘integralisme’ of ‘post-liberalisme’ wordt genoemd. Klassieke conservatieven waren vooral gefocust op het klein houden van de overheid. Ronald Reagan bijvoorbeeld werd beroemd – en berucht – met slogans zoals „government is not the solution to our problem, government is the problem”. Natuurlijk had de conservatieve beweging ten tijde van Reagan en zijn opvolgers ook een belangrijke en politiek invloedrijke religieuze vleugel, die actief streed tegen abortus en homorechten. Maar de ideeën, het intellectuele vuur, kwamen toch vooral van de small-government-vleugel. Opiniemakers en politici zoals Pat Buchanan, Ron Paul of David Boaz enthousiasmeerden generaties jonge conservatieven met hun pleidooi voor het terugdringen van de staat en de individuele vrijheid. Zij werden op hun beurt geïnspireerd door Ayn Rand, de auteur van invloedrijke romans zoals The Fountainhead – én een overtuigd atheïst. De religieuze Reaganites, aangevoerd door evangelische predikers zoals Jerry Falwell, leken vooral nuttig te zijn om stemmen te leveren; hun argumenten werden niet echt serieus genomen. Maar ondertussen is er een nieuwe en meer intellectueel assertieve religieuze conservatieve beweging ten tonele verschenen. Niet protestantse predikers maar wel katholieke denkers nemen hierin het voortouw, waaronder professoren aan prestigieuze universiteiten zoals Adrian Vermeule (Harvard) en Patrick Deneen (Notre Dame). Deze denkers zetten zich niet alleen af tegen het links-liberalisme van de progressieve Democraten, maar ook tegen het klassieke small-government conservatisme. In hun ogen lijden zowel progressieven als de Ayn Rand-school  aan hetzelfde euvel omdat zij individuele autonomie voorop stellen als de belangrijkste waarde. Dat progressieven die autonomie vooral zoeken in de persoonlijke sfeer, en de aanhangers van Ayn Rand in de economische, maakt in de ogen van Vermeule en Deneen weinig verschil. En daar zijn deze denkers wars van. De gemiddelde mens is namelijk helemaal niet in staat om zelf richting te geven aan zijn of haar leven. Daarom is onderwerping aan traditionele autoriteiten, normen en waarden, met name die van de katholieke kerk, noodzakelijk.  Wat wil dit zeggen in de praktijk? De meest radicale van de katholieke conservatieven – in het bijzonder Vermeule – willen de scheiding tussen kerk en staat ongedaan maken. Vermeule is de meest prominente verdediger van het ‘integralisme’, een project waarmee de staat ondergeschikt wordt gemaakt aan de spirituele autoriteit van de kerk. In een dergelijke ‘integrale’ staat zouden niet-christenen geen volwaardige burgerrechten krijgen, zouden vrouwen niet mogen gaan stemmen, en zou blasfemie strafbaar worden. Andere katholieke conservatieven, die zichzelf als ‘post-liberaal’ omschrijven, vermijden dit soort opruiende taal over een katholieke staat; zij positioneren zich liever als de verdedigers van traditionele christelijke normen en waarden. Post-liberalen pleiten in het bijzonder voor het herstel van traditionele genderverhoudingen door een verbod op abortus, homoseksualiteit en ‘gender-ideologie’. Maar waar zowel Vermeule als de meer gematigde ‘post-liberalen’ het over eens zijn, is dat deze hervormingen niet kunnen wachten tot er een democratische meerderheid voor gevonden is. Daarom richten zij zich in belangrijke mate op de rechterlijke macht om hun doelstellingen te verwezenlijken. En niet zonder reden: dankzij Trump zijn ondertussen vijf van de negen leden van het Hooggerechtshof uiterst conservatieve katholieken.  De antidemocratische opstelling van katholieke conservatieven zoals Vermeule en Deneen vloeit ten dele voort uit hun verwerping van individuele autonomie. Als mensen niet in staat zijn om richting te geven aan hun eigen leven, volgt daar uit dat je hen ook best niet te veel zeggenschap geeft over de manier waarop ze bestuurd worden. Maar anderzijds kan het antidemocratische karakter van het nieuwe conservatisme ook begrepen worden als een reactie op de voortsluipende ontkerkelijking van de Amerikaanse samenleving. Het aandeel zelfverklaarde christenen in de VS daalde van 75 procent in 2011 naar 63 procent in 2021; en drie van de tien Amerikanen hebben op dit moment geen religieuze affiliatie – tegenover twee op de tien een decennium eerder. Progressieve verworvenheden zoals het recht op abortus en het homohuwelijk genieten daarentegen steeds bredere steun onder de Amerikaanse bevolking. Een peiling van Gallup  uit 2021 toont dat zelfs onder de Republikeinse kiezers 55 procent het homohuwelijk steunen — terwijl dat in 2011 nog maar 28 percent was. Terwijl de Amerikaanse samenleving de laatste tien jaar minder kerkelijk is geworden, lijkt het christendom in Europa juist aan een opmars bezig Vanuit dit perspectief is dan ook niet zo vreemd dat het nieuwe conservatisme vooral focust op instellingen zoals het Hooggerechtshof, die zich aan democratische controle onttrekken, om haar doelstellingen te verwezenlijken. Daarmee zitten zij op dezelfde lijn als de Republikeinse partij, die zich sinds de verkiezing van Obama eveneens steeds antidemocratischer is beginnen opstellen, zoals bijvoorbeeld blijkt uit haar pogingen om het stemrecht van zwarte Amerikanen en andere minderheden in te perken. Andere motieven dan het religieuze spelen daarbij een belangrijke rol: zo lijkt de inperking van het stemrecht van minderheden vooral gedreven te worden door racisme en ordinaire machtspolitiek. Maar het nieuwe religieuze conservatisme vormt samen met de steun voor white supremacy een gevaarlijke cocktail, die de Amerikaanse democratie ernstig bedreigt – zoals tijdens de mislukte couppoging van 6 januari 2021 pijnlijk duidelijk werd. In het slechtste geval zou deze onheilige alliantie kunnen leiden tot een regime dat veel weg heeft van Atwoods theocratische dystopie.  Wat wil dit zeggen voor Europa? Op het eerste gezicht lijken deze Amerikaanse ontwikkelingen misschien niet relevant voor de Europese context. De ontkerkelijking is aan deze kant van de Atlantische Oceaan al veel verder doorgezet, en veel dieper geworteld, dan in de Verenigde Staten – zeker in het noorden van Europa. Het idee dat er bijvoorbeeld in de Lage Landen een coalitie aan de macht zou kunnen komen die abortus verbiedt, lijkt op het eerste gezicht weinig waarschijnlijk. Daarnaast zijn de meeste Europese democratieën robuuster dan de Amerikaanse, in die zin dat onze politieke systemen minder makkelijk te manipuleren zijn door extremistische minderheidsbewegingen. Het Amerikaanse Hooggerechtshof heeft bijvoorbeeld veel meer politieke zeggenschap dan vergelijkbare instellingen in Europa. Toch zijn er redenen om ons zorgen te maken. Als het in Washington regent, druppelt het vaak in de Europese hoofdsteden. En terwijl de Amerikaanse samenleving de laatste tien jaar minder kerkelijk is geworden, lijkt het christendom in Europa juist aan een opmars bezig. Voormalige Oostbloklanden zoals Polen en Hongarije hebben een sterke religieuze revival doorgemaakt. In andere landen, zoals Frankrijk en Italië, lijkt het conservatieve katholicisme terug van nooit helemaal weggeweest, zoals bijvoorbeeld het succes van de manifestaties tegen het homohuwelijk en -adoptie demonstreerde. Verder zijn er ook allerlei kruisbestuivingen denkbaar tussen antimigratiebewegingen, die in veel Europese landen aanzienlijke steun genieten, en religieuze conservatieven. Vlaams Belang-leider Tom Van Grieken kondigde de zwangerschap van zijn partner aan met de leuze ‘nieuwkomers maken we zelf’, en  Forum voor Democratie verkoopt babypakjes met deze slogan. De patriarchale samenleving bepleit door katholieke intellectuelen – met haar verbod op abortus, homoseksualiteit en niet-traditionele genderverhoudingen – sluit met andere woorden naadloos aan bij het omvolkingsverhaal van radicaal-rechts. Via die sluipweg zou de theocratie ook wel eens in Europa ingang kunnen vinden.  (Correctie 5/7: In dit stuk stond eerder James Buchanan, dat moest Pat Buchanan zijn. Dit is aangepast.)||https://www.nrc.nl//nieuws/2022/07/01/de-patriarchale-theocratie-uit-the-handmaids-tale-is-in-de-vs-niet-ver-weg-meer-a4135291
2022-07-01||Tonijn in Salade Niçoise. Een misverstand||De aandrang om iets zomers te maken gaat gepaard met geen zin om lang in de warme keuken te staan én met schuldgevoelens bij voorbaat als ik me er makkelijk vanaf zou maken. Ik maak me er vaak makkelijk vanaf. Gisteravond bijvoorbeeld aten we groene asperges met gorgonzola en in boter gebakken amandelen met gerookt paprikapoeder. Erbij gestoomde krieltjes met een restje van de eenvoudige koriander, rode peper, komijn, citroen olijfolie-dressing die ik een dag eerder over de tonijn had gegoten. Dat was het. Asperges en krieltjes. En aardbeien met slagroom toe. Echt lekker, maar toch  zit er een of andere vervelende juf met een keukenschort in mij te mopperen. „Noem je dat koken?” „Ik dacht dat jij van koken hield!” Ik houd er ook van. Maar het gaat mij om het eten, mompel ik verontschuldigend tegen haar terwijl ik denkbeeldig met Nigella Lawsons How to eat, zwaai: „Eat, ziet u wel, niet cook”, en dat ik dat een van de leukste kookboeken ooit heb gevonden vooral vanwege de toon. Die had ze toen nog, Nigella, een geestige en frisse toon, ze schreef dat ze terwijl ze een recept voor gebraden kip zat te tikken plastic boterhammen met smeerkaas naar binnen werkte, met smaak ook nog, en dat ze trouwens sowieso nooit in staat was om meegebrachte etenswaren bedoeld voor de lunch langer dan tot twaalf uur in haar tas te laten zitten. Nee, ik ook niet. Als je iets bij je hebt dat je op kunt eten, is het erg moeilijk, zo niet onmogelijk, om daar niet de hele tijd aan te denken net zo lang tot je het dan maar pakt.  Het was te warm om onmiddellijk zelf ham te gaan pekelen, al kreeg ik er veel zin in Maar nu, niet kunnende kiezen wat vanavond eens te eten, ging ik met iemand anders in de tuin zitten, te weten met Felicity Cloake en haar boek  Completely Perfect. Cloake schrijft voor The Guardian waar ze een rubriek heeft die ‘How to make the perfect …’ heet en daar maakt ze de perfecte Baskische cake of de perfecte Coq au Riesling of noem maar op, van alles. Ze doet dat door recepten te vergelijken en uit te proberen, het beste daaruit te combineren en dan gedecideerd te zeggen: zó moet het. Ik houd enorm van iemand die gedecideerd is in de keuken, vooral als ik het met haar opinies eens ben. Ze vindt bijvoorbeeld niet-geklaarde boter door de Hollandaise lekkerder dan geklaarde. Ze schrijft dat tonijn in Salade Niçoise eigenlijk nooit veel leuks toevoegt, bliktonijn is altijd flauw vergeleken bij de ansjovis die er ook in gaat. En ze vindt het al helemaal een misverstand om dan verse tonijn te gaan gebruiken, zoals sommige verdwaasden voorstellen. We zijn nu vriendinnen. En dus besloot ik Salade Niçoise te maken, zonder aardappelen, want dat vindt Felicity geen goed idee voor iets dat echt zomers en licht en zuidelijk moet smaken, en mét ansjovis, niet alleen door de groenten, maar ook in de dressing. Ik bleef ook na dat besluit maar lezen in de schaduw van de appelboom, over de perfecte Steak and Kidney Pudding, die wij hier nooit zullen kunnen maken want de volmaakte korst moet met niervet en dat kun je in het VK wel, maar hier nooit krijgen. Daar kun je ook een gepekelde rauwe ham kopen. Het was te warm om onmiddellijk zelf ham te gaan pekelen, al kreeg ik er wel veel zin in, vooral omdat Cloake ons verzekert dat die ham ook koud erg lekker zal zijn –  ‘superlative sandwiches’ – en dat het een misverstand is om er uitsluitend kerstgedachten bij te hebben.   Oh, wat zat ik perfect te koken daar onder mijn appelboom. De juf zweeg. ||https://www.nrc.nl//nieuws/2022/07/01/tonijn-in-salade-nicoise-een-misverstand-a4135290
2022-07-01||De Tour de France kijk je niet alleen, je hóórt hem ook. Maar zijn al die geluiden echt?||Het is 7 juni, op Eurosport wordt de derde etappe van het Critérium du Dauphiné uitgezonden. Met zijn bekende Alpencols staat de meerdaagse wielerkoers in het zuiden van Frankrijk bekend als voorbereiding op de Ronde van Frankrijk. Voor de renners zelf – wie is in vorm, wie niet, en misschien komt dat nog onderweg. Maar evengoed voor de Franse televisie. Want die doet ontegenzeggelijk haar best. De route voert van het Zuid-Franse stadje Saint-Paulien richting de Auvergne, onderweg brengt de helikopter groen glooiende bergweides in beeld. Boven een bosrand cirkelen twee roofvogels, hun vlucht wordt een tijdje gevolgd. Eronder is het schrille gegil van een wouw of buizerd te horen – tot zover strookt het nog met het beeld. Maar dan hapert het geluid even. En groeit het vermoeden: was dit wel echt? „Wielrennen kijken, is kijken naar groeiend gras. Grote delen van de koers zijn gewoon best wel saai” Of een wielerkoers zich nu afspeelt in Frankrijk, België of Italië; het is een vakantie op televisie, een visitekaartje voor het land. Alpenweides, riviertjes, historische dorpen en kastelen – niemand kijkt een koers enkel voor het wielrenen, al geven wielerfanaten dat zelden toe. Niet voor niets leggen Europese steden gigantische bedragen neer om startplaats te mogen zijn van een grote koers als de Tour de France, die deze vrijdag van start ging. En niet voor niets worden zulke rondes met een colonne televisiehelikopters en cameramotoren gefilmd, en krijgen wielerjournalisten ieder jaar weer een heel boekwerk aan informatie over de bezienswaardigheden langs de route mee. Het betekent ook dat alles eraan is gelegen om de boel zo filmisch mogelijk in beeld te brengen. Getuige het geluid van de roofvogels, dat er niet alleen in de Dauphiné, maar ook in de Tour gewoon onder wordt gemonteerd. Karsten Kroon, oud-wielrenner en wielercommentator, staat erom bekend geen dier langs de kant van de weg onbenoemd te laten. Dus vanzelfsprekend was dat vogelgeluid hem al opgevallen. „Ik weet nog dat ik die roofvogel voor het eerst in een koers op televisie hoorde. Ik dacht: dit slaat helemaal nergens op, welke microfoon kan dit geluid nou zo goed vangen? Volkomen krankzinnig.” Al snapt hij, natuurlijk, waarom dit soort kunstgrepen worden uitgevoerd. „Wielrennen kijken, is kijken naar groeiend gras. Grote delen van de koers zijn gewoon best wel saai.” Daarom zijn al die dingen die náást de weg gebeuren minstens zo belangrijk.  Maar misschien nog wel gevoeliger ligt het geluid van de helikopter. Wie ooit zelf langs het parcours van een grote koers heeft gestaan, weet: hoor je de helikopter, dan komen ze eraan. Het draagt bij aan de spanning – of het nou op televisie is of in een snikhete Franse berm. ‘Dat geluid… zachtjes is het, meestal kabbelt het wat op de achtergrond’, schreef wielerjournalist Thijs Zonneveld in 2019. ‘Tjaktjak – hoeveel mensen zouden er nu eigenlijk net als jij op de bank voor de tv liggen?’ Kroon hoort ook vaak dat mensen bij het rustgevende, monotone geluid op televisie in slaap vallen. „Het is gewoon een lekker geluidje”, zegt hij. De helikopter van de Vuelta, de Ronde van Spanje, heeft zelfs zijn eigen twitteraccount. Onder de beelden die door de televisiehelikopter zijn gefilmd, wordt inderdaad „‘fake-geluid’ gemixt door de klanktechnicus”, vertelt Gunther Herregodts, al dertig jaar tv-regisseur van de Vlaamse wielerkoersen. Dat heeft een eenvoudige reden, zegt hij. „Als er een microfoon aan de helikopter zou hangen, dan is dat geluid niet te gebruiken vanwege de wind die erlangs raast.” Dus inderdaad; het geluid van vogels of koeien in een bergweide, dat wordt onder de camerabeelden van de helikopter gemonteerd. En ja, dat geldt  ook voor het geluid van de helikopter zelf. Op de Franse televisiebeelden is eveneens „sprake van geluidseffecten”, laat een woordvoerder van de ASO, de organisator van de Tour de France, weten.  Wat Herregodts en zijn collega’s van de VRT wel doen is geluid, opgenomen door de cameramotoren, bij helikopterbeelden van het peloton of van het publiek mixen. Zodat je ook  écht sfeergeluid hebt. En: die cameramotor registreert op de grond natuurlijk ook het geluid van de helikopter. Herregodts: „Zeker als de heli redelijk dicht bij de renners vliegt.” Niet al het geluid van de helikopter  op televisie is dus nep. En dat juichende publiek al zeker niet. Een hele opluchting.||https://www.nrc.nl//nieuws/2022/07/01/de-tour-kijk-je-niet-alleen-je-hoort-hem-ook-maar-zijn-al-die-geluiden-echt-a4135289
2022-07-01||Lezersoproep: op vakantie, hoe houd jij het gezellig onderweg?||Dierennamen raden, automerken tellen of iets heel anders. Zeker met kinderen in verschillende leeftijden is het soms een hele kunst om het gezellig te houden onderweg. Voor een gids met tips van lezers en van NRC willen we daarom graag weten: wat doe jij om de reis zo aangenaam mogelijk te maken? En in welke situatie kwam dit goed van pas? De beste en meeste originele tips publiceren we. Heb jij een goede tip die absoluut in onze gids moet komen? 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/01/lezersoproep-op-vakantie-hoe-houd-jij-het-gezellig-onderweg-a4135279
2022-07-01||Ze zijn er nog: jongeren die willen boeren. ‘Waarom zou ik dat opgeven?’||a
 De timing van zijn tentamens had niet slechter gekund, zegt Jesse Brink (19): in de week van het boerenprotest in Stroe. Hij drinkt koffie aan de keukentafel in de boerderij van zijn ouders in Klarenbeek, vlakbij Apeldoorn. Hij is er deze week met zijn hoofd niet helemaal bij.  Jesse wil boer worden. Hij zit in het eerste jaar van zijn studie agrarisch ondernemerschap, dier- en veehouderij aan de Aeres Hogeschool in Dronten.  Zijn plan is de melkveehouderij van zijn vader, met zo’n honderdveertig  melkkoeien, over te nemen. Eerst nog drie jaar studeren. Zijn opleiding, die zich profileert als dé plek waar je moet zijn als boer in spe, groeit snel. Agrarisch ondernemerschap, richting dier- en veehouderij, begon in 2002 met nog geen dertig studenten, in 2014 schreven 106 mensen zich in, voor aankomende september staan 187 studenten op de rol. Een recordaantal. „Wil jij het bedrijf van je ouders overnemen?”, staat er in de beschrijving van de opleiding agrarisch ondernemerschap dier- en veehouderij aan de Aeres Hogeschool in Dronten. „Zie jij een toekomst in de agrarische sector?” Dat is op dit moment een interessante vraag. Wie zijn die jongeren die zo’n toekomst nog zien? En hoe ziet die toekomst er dan uit? NRC volgt het komende jaar vier jonge mensen van de opleiding, die boer willen worden. In de maand van Jesses tentamens kondigde landbouwminister Staghouwer (ChristenUnie) „een gehele transitie van het landbouw- en voedselsysteem” aan, met „ingrijpende aanpassingen in het landelijk gebied en de agrarische sector”. Op het woord ‘onteigening’ rust geen taboe meer. Het is de tijd van escalerende  boerenprotesten,  koeien voor het Tweede Kamergebouw, en brandstichting op de snelweg.  De tijd ook waarin het kabinet voor het eerst duidelijk maakt hoe zeer de stikstofuitstoot omlaag moet. Op het kaartje dat het kabinet begin juni naar buiten bracht, ligt de melkveehouderij van de vader van Jesse precies in het gebied waar 95 procent stikstofreductie moet plaatsvinden. Vanaf hun land kijk je zo natuurgebied de Veluwe op. Dat betekent in feite einde verhaal voor hun bedrijf. „Lastig”, zegt Jesse. Vader Lambert Brink (53) zet zijn koffiekopje op tafel en laat een stilte vallen. „Joa. Dat is ’t.”  „Ik was lange tijd heel zeker dat het mij wel ging lukken”, zegt Jesse. „Nu heb ik heel veel twijfels.” Hij slaapt er slecht van, zegt hij als zijn vader weg is. Maar daar wordt thuis niet veel over gepraat. „Toch ook een beetje boereneigen”, zegt Jesse. ” Maar geen boer meer willen worden? Dat niet. Waarom zou hij dat opgeven? Ook Merijn (19) en Abel (20) Post hebben in juni tentamens. Met een bak koffie voor hen, in korte spijkerbroek en om hun nek dezelfde zilveren schakelketting  („van mama gekregen”) zitten de broers   in een pauzeruimte op de Aeres Hogeschool. Ze komen net uit hun toets voor het vak varken en pluimvee.  De broers zitten in dezelfde klas.  De ouders van de Post-broertjes zijn  docent, en hun vader runt een melkveebedrijf met – net als de vader van Jesse Brink – honderdveertig koeien. „Papa heeft altijd gezegd: ‘Word alsjeblieft geen boer. Het is de slechtste keuze die je maakt’”, zegt Abel. Toch zitten ze hier. Waarom? Merijn: „Passie, denk ik”. Abel: „Het is gewoon mooi.” Ondernemen, iets van jezelf hebben, werken met dieren, sommen ze op.  Is het deels opvoeding, misschien? Toen de jongens baby’s waren, werd de Maxi-Cosi vastgeschroefd op de trekker. Abel: „Als mama niet op ons kon letten omdat ze weg was, gingen we gewoon mee.” Ze lachen. Merijn: „Ik weet nog de eerste keer dat ik zelf op de trekker zat, rond m’n tiende, met papa ernaast. Op een groot stuk waar in principe niks staat behalve een paar hekken. Ging ik toch nog bijna door het hek heen.” Jesse Brink haalt in de keuken van zijn ouders de herinnering boven van „ouwehoeren” tussen het veevoer en hutten bouwen van stapels hooibalen. Brinks moeder was geen voorstander van het boer-worden. „Die zei: ‘Je kunt zo goed leren. Ga gewoon wat anders doen.’” En dat deed Brink ook, eerst. Na de havo ging hij international business studeren. Hij was er ongelukkig. „Ik dacht: eigenlijk ben ik knettergek dat ik dit doe.” Thuis op de boerderij werkte hij het liefst door in de koffiepauzes, hij was verbaasd als het alweer vijf uur was. Hij brak zijn opleiding af en begon in Dronten.  Om aan de opleiding te beginnen, moet je toegang hebben tot een boerenbedrijf waarvan je alle processen en cijfers mag inzien. Zo’n 80 tot 90 procent van de leerlingen hebben ouders die boer zijn.  En die andere 10 tot 20 procent? „Ik hoorde bij de open dag in Dronten dat je een bedrijf nodig had”, zegt Karine de Rooij (21) uit Zoetermeer. „Ik trok mijn grote bek open en zei: dat heb ik niet. Dat maakte wel indruk.” De Rooijs ouders wonen midden in de stad, vertelt ze terwijl ze door het raam kijkt van de keet in het weiland bij een bevriende boer waar ze weleens werkt. „Heuj!”, roept ze naar een nieuwsgierig schaap dat in de deuropening blijft staan.  Karine de Rooij (21): „Desnoods ga ik ergens anders in de wereld boeren.” Karine was zes toen ze voor het eerst op een boerderij kwam. Haar ouders wisten toen  soms niet  goed wat ze met haar aan moesten,  en dan was het huis te klein. Het was vaak heel druk in haar hoofd. Haar vader kende een melkveehouder in Zevenhoven die vaker ‘probleemkinderen’ opving. „Op het platteland kon ik een eind weg lopen, tot ze me kwijt waren. De fysieke ruimte om me heen creëerde ruimte in mijn hoofd.”  Niet lang na haar eerste bezoek logeerde ze er nog een week. „Er zijn foto’s van mij, op last van mijn ouders in een rokkie. Helemaal onder de mestspetters.” Ging ze na het weekend weer naar haar basisschool, dan had ze „heimwee” als ze „ schapen in de wei” zag. Nog altijd werkt ze ’s weekends en in vakanties op de boerderij in Zevenhoven.  Ze deed vwo, studeerde een tijdje aan de TU Delft. „Maar ik zat toch meer in  Zevenhoven”, zegt ze. In maart dit jaar hakte ze de knoop door. In september begint ze in Dronten. De boer in Zevenhoven heeft al opvolgers, maar De Rooij wil een eigen bedrijf. „Echt wel. Met melkvee. Genoeg gras eronder. Beetje maïs erbij.”  Dat die paar bloemetjes niet komen omdat wij stikstof uitstoten, zit mij niet hoog Begin juni las ze over de nieuwe stikstofmaatregelen. „In eerste instantie dacht ik: shitzooi”, zegt Karine de Rooij. „Daar gaat mijn idee. Maar nu denk ik: dit kán toch niet. Ik ga tóch naar Dronten. De kennis is mooi meegenomen. En anders ga ik ergens anders in de wereld boeren.” Dat het werkelijk tot onteigening komt, geloven Abel en Merijn ook niet echt. Het bedrijf van hun vader zit in een gebied waar de stikstof met ‘slechts’ 12 procent gereduceerd moet worden.  Schouderophalend zitten ze aan hun tafeltje.  Merijn: „Je kunt nu wel heel veel roepen…”  Abel: „…maar we weten niet precies wat er gaat gebeuren.”  Merijn: „Ik denk dat het allemaal niet zo heel hard gaat.”  Abel: „Laat ze eerst maar eens met een echt goed plan komen.”  Ze horen toch al héél lang over milieumaatregelen die telkens toch niet worden uitgevoerd. Merijn: „Dit zijn weer allemaal kortetermijnperspectieven. Nederland moet met een duidelijke landbouwvisie gaan werken, met ideeën hoe landbouw er over vijf of tien jaar uit moet zien.” Hem maakt het sowieso niet zoveel uit. Hij ziet het boeren zoals hij het wil, namelijk grootschalig, toch niet voor zich in Nederland. „Na mijn studie wil ik bedrijfsleider worden in Australië, de VS, Canada of Oost-Europa. Wat van de wereld zien.” Dat komt goed uit, want dan kan Abel de boel thuis overnemen. Abel: „Ik heb ’t hier hartstikke best naar mijn zin.”   Opvallend is dat alle jongeren zeggen best ánders te willen boeren. Op  voorwaarde dat het geld oplevert. Ze moeten kunnen ondernemen. De Rooij: „Als Nederland van alle intensieve veehouderij af wil, maar ik kan er wel mee verdienen, dan sta ik open voor natuurinclusief boeren. Maar dat zie ik niet gebeuren.” Abel: „Als ik met zeventig koeien in plaats van honderdveertig nou  ook genoeg verdien…” Merijn: „De overheid heeft het probleem lang voor zich uitgeschoven en nou moet er wat gebeuren. Dus ja, dan heb je niet veel keus.”  Vinden ze het stikstofprobleem eigenlijk erg? Abel wordt roder. En wat stiller. Het is een lastig onderwerp om over te praten. Emoties lopen meteen hoog op, dat ziet hij ook wel. „De Europese afspraken zijn nou eenmaal gemaakt. En ja, we dragen er gewoon aan bij. Maar is dat erg… ja… Ik vind het wel grappig: een stukje natuur.” Hij is even stil. „Natuur is niet mijn hoogste prioriteit. Dat die paar bloemetjes niet komen omdat wij stikstof uitstoten, zit mij niet hoog.” Dat is niet iedereen met hem eens, maar die mensen spreekt hij minder vaak. „De meeste van mijn vrienden zijn boeren.”  Jesse Brink gaat sinds deze maand weleens in discussie zegt hij, op Instagram. „Met vegans. Dan vraag ik: ben je weleens op een boerderij geweest? Ik denk dat we best wat van elkaar kunnen leren.” Maar echt constructief werd een gesprek tot nu toe nooit.  Karine de Rooij is voorzichtig met „politieke uitspraken”. „Ik weet hier nog gewoon te weinig van. Ik denk dat het zo’n vaart niet zal lopen.” Maar ze zit ook in een bubbel, zegt ze. „Ik hoop mijn ideeën in Dronten meer te gaan onderbouwen.”  Merijn Post (19, zwart shirt): „Je kunt nu wel heel veel roepen…” Broer Abel (20): „…maar we weten niet precies wat er gaat gebeuren.”  Foto’s Bram Petraeus  Erik Hassink, die ooit de opleiding van de jongeren hielp oprichten, denkt dat hun standpunten de komende tijd nog weleens kunnen veranderen. „Eerstejaars komen vaak binnen met allerlei ideeën van thuis”, zegt de docent in zijn kantoortje in het schoolgebouw.  „Later overvleugelen ze hun ouders een beetje. Op de opleiding hebben we zelfs een collega uit Amsterdam. Dat mag, hè. Da’s helemaal prima.” Een vrouw loopt het kantoortje binnen. Docent duurzaamheid Janne van den Akker. Hassink moet lachen. „We hadden het net over je. Ze is een van de docenten die duurzaamheid op de agenda probeert te zetten.”  Van den Akker: „Dat lukt soms. Een klein beetje. Vooral de eerstejaars zijn nogal stellig in hun overtuigingen. Duurzaamheid vinden ze snel een ‘links’ thema. Dan kan ik niks meer zeggen zonder dat ze denken: dit is niet van ons. Dit hoort bij Amsterdam.”  Eind juni. De Tweede Kamer steunt het stikstofbeleid van het kabinet, zo wordt bekend. Protesten worden grimmig. Toeval of niet, de aanmeldingen blijven komen, mailt Hassink enthousiast. Zelfs meer dan normaal in juni.  Jesse Brink heeft het nieuws ook gevolgd. Hoe het gaat? „Het kan beter.” De protesten laten volgens hem „de wanhoop” van velen zien. Veroordelend is hij niet. „Ik denk dat veel burgers in deze situatie hetzelfde hadden gedaan.” Hij probeert niet al te veel over zijn eigen situatie na te denken, dat werkt het beste. Voor hem is het niet de vraag of hij wel moet doorgaan. „Ik focus me op hoe ik ervoor kan zorgen dat ik bij de overblijvers terechtkom.” Nee, een antwoord op die vraag heeft hij nog niet.||https://www.nrc.nl//nieuws/2022/07/01/ze-zijn-er-nog-jongeren-die-willen-boeren-waarom-zou-ik-dat-opgeven-a4135287
2022-07-01||Column | Midden-Europa: eindelijk volwaardig lid van de club||Op de Europese top, vorige week, sprak de Sloveense premier Robert Golob een kwartier lang over het energieprobleem in Europa. Opmerkelijk, want dit was zijn eerste Europese top ooit. Nieuwkomers luisteren in het begin vooral. Wat nog opmerkelijker was: Golob sprak mede namens België, Nederland en Luxemburg. Hij deed het vaardig en met gezag. Hij was lang directeur van een succesvol energiebedrijf en is een van de grootste ‘groene’ energie-experts van Slovenië.  West-Europese landen die een Midden-Europees politicus vragen om namens hen te spreken – zoiets was vijf jaar geleden niet gebeurd. En dit is maar één voorbeeld van een opmerkelijke trend in de Europese politiek: de langzame emancipatie van  Midden-Europa. Je kunt bijna zeggen dat ze eindelijk volwaardig lid van de club worden. De oorlog in Oekraïne is een belangrijke katalysator.  Het duurt vaak jaren voor nieuwe landen hun draai vinden in Brussel. Ze moeten een enorm netwerk opbouwen, landgenoten hebben die bij Europese instellingen werken, en met terugwerkende kracht complexe dossiers beheersen. Dat kost tijd. Achttien jaar na de uitbreiding van 2004 hebben sommige Midden-Europeanen nog steeds een minderwaardigheidscomplex –  ten opzichte van Nederlanders of Belgen die vanaf het begin overal bij zaten. Het gevoel dat je altijd bezig bent West-Europa te imiteren, voedde volgens de Bulgaarse politicoloog Ivan Krastev de democratische regressie in Polen, Hongarije en elders: ontzag sloeg om in ressentiment. Maar er verandert iets. Midden-Europa is het gebied tussen Duitsland en Rusland. Toen die twee goede relaties hadden, was soms onduidelijk waar Midden-Europa stond. Nu Duitsland en Rusland uit elkaar groeien, verdwijnt die dubbelzinnigheid: Midden-Europa hoort bij ons.  Kijk naar Polen. Dat manoeuvreerde zichzelf afgelopen jaren in een hoek door Europese regels over de rechtsstaat te schenden. De Europese Commissie hield Poolse fondsen in. Ministers uit andere landen bezochten Polen amper nog. Het werd gepasseerd bij buitenlands-politiek overleg onder grote landen.  Het duurt vaak jaren voor nieuwe landen hun draai vinden in Brussel Maar toen Rusland Oekraïne binnenviel, veranderde alles. Oekraïne staat bovenaan de prioriteitenlijst van de EU. Ineens neemt ‘frontlijnstaat’ Polen, dat altijd al waarschuwde voor het Russische gevaar, een centrale plaats in. Het vangt miljoenen vluchtelingen op    en is militair een sleutelland, bij de verdediging van NAVO-grondgebied en voor wapenleveranties aan Oekraïne. Ministers en regeringsleiders bezoeken Polen weer. De eerste die in Brussel begon over het EU-lidmaatschap van Oekraïne, drie dagen na de invasie, was een Pool. Het land grijpt dit aan om van het rechtsstaatprobleem af te komen, en doet concessies om zijn EU-fondsen te deblokkeren. Het is nog onvoldoende, zei Eurocommissaris Jourová, een Tsjechische, donderdag. Maar de beweging op zich is boeiend. De Visegradgroep, waarin vier Midden-Europese landen jaren dekking zochten bij elkaar  (vooral om dingen te blokkeren in Brussel) is compleet verdampt – alleen Hongarije dweept met Poetin, de rest steunt Oekraïne. Een van de nieuwe leiders van Europa is de Estse premier Kaja Kallas. Tsjechië, Slowakije en Slovenië hebben autoritaire leiders eruit gegooid, proberen de rechtsstaat te repareren en corruptie te bestrijden. De EU-anticorruptie-baas is een Roemeense scherpslijper, Laura Kovesi. Zelfs de kritische Europarlementariër Sophie in ’t Veld noteerde laatst: „De delen van de Europese rechtsstaat die in de lift zitten, bevinden zich opvallend vaak in het oosten.” In Brussel is dit prille elan voelbaar. Nu de Deense secretaris-generaal van Europees president Michel is vertrokken, groeit de steun voor een Roemeense kandidaat (al was het maar om de Franse ambassadeur de pas af te snijden). De Oekraïne-coördinator bij de Commissie is een Slowaakse. Een van de prioriteiten van het Tsjechische voorzitterschap van de EU, dat vrijdag begon: democratische waarden.  De Roemeense filosoof Andrei Plesu zei eens dat hij maar één belangrijke boodschap had over Midden-Europa aan alle Europeanen: „Relax.” Oftewel, komt goed. Zou fijn zijn als hij alsnog gelijk krijgt. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/01/midden-europa-eindelijk-volwaardig-lid-van-de-club-a4135286
2022-07-01||Europese Unie legt &#8216;crypto-Wilde Westen&#8217; aan banden||De Europese Unie gaat de markt voor cryptovaluta aan banden leggen. De EU-lidstaten en het Europees Parlement bereikten donderdagavond in Brussel een akkoord over de Markets in Crypto Assets, kortweg de MiCA. Het is voor het eerst dat cryptovaluta zoals bitcoin, uitgevers van cryptomunten en aanbieders van bijvoorbeeld diensten voor het wisselen van virtuele cryptovaluta aan Europese regels worden onderworpen. Met het akkoord sorteert de EU opnieuw voor als trendsetter op het gebied van digitale wetgeving. Zes jaar geleden werd Europese privacywetgeving immers ook al tot wereldwijde standaard verheven. Eerder dit jaar werden lidstaten het ook al eens over nieuwe spelregels voor grote techbedrijven, onder meer over marktmacht en oneerlijke concurrentie: de Digital Markets Act. Met de Digital Services Act kwam daar nog eens een pakket maatregelen bovenop dat het internet veiliger en betrouwbaarder moet maken.  Volgens de Franse minister van Financiën, Bruno Le Maire, betreft de MiCA „historische wetgeving die een einde maakt aan het Wilde Westen dat de cryptomarkt geworden is” In een persbericht schrijft hij: „De nieuwe regels zullen EU-burgers die in cryptovaluta hebben geïnvesteerd beter beschermen en misbruik ervan door criminelen voorkomen.”  De nieuwe wetgeving verplicht dienstverleners in de cryptosector onder meer om transparanter te zijn, zowel over hun eigen financiële positie als over de munten die ze aanbieden. „Crypto-aanbieders moeten straks over elke munt een witboek schrijven, met alle eigenschappen en risico’s. Dat heeft als gevolg dat beleggers beter in staat worden gesteld valuta te kopen die goed bij hen passen”, verwacht Teunis Brosens, hoofdeconoom digitale zaken bij ING.  „Nu is er voor crypto-beleggers geen enkele bescherming wanneer iets fout gaat. Ze zijn volledig op zichzelf aangewezen”, zegt Brosens. „Als deze wetgeving in 2024 van kracht wordt, kunnen beleggers ergens een klacht indienen. En genieten zij eindelijk wettelijke bescherming.” Dienstverleners in de cryptosector moeten ook hun bedrijfsstructuur verbeteren en hun computersystemen op orde brengen. Op die manier moeten ze cyberaanvallen kunnen verijdelen, wat het aantal oplichtingszaken moet verminderen. Brosens: „Het gaat eigenlijk om hele basale eisen voor het runnen van een financiële instelling.” Overbodig is dat niet: vorig jaar zijn consumenten van cryptovaluta voor miljarden euro’s opgelicht. De kans dat de wetgeving met alle problemen op de cryptomarkt afrekent, acht Brosens evengoed klein. „Het probleem met EU-wetgeving is dat het altijd achterloopt op de praktijk. Vooral op het gebied van crypto gaan de technologische ontwikkelingen ontzettend snel.”  Aanbieders van Non-Fungible Tokens (NFT’s) — digitale beleggingsobjecten — vallen bijvoorbeeld nog niet onder de MiCA, zegt Brosens. Toen ambtenaren van de Europese Unie twee jaar geleden aan de MiCA begonnen te schrijven, moesten NFT’s hun grote doorbraak immers nog beleven. Brosens: „Met deze wet- en regelgeving wordt een groot deel van het Wilde Westen de aangeharkte wereld ingetrokken. Maar het Wilde Westen blijft zeker voortbestaan.”||https://www.nrc.nl//nieuws/2022/07/01/als-eerste-gaat-de-europese-unie-het-crypto-wilde-westen-aan-banden-leggen-a4135267
2022-07-01||Keti Koti en de droom van een Slavernij-museum||Afgelopen zondag was ik bij  de aftrap  van de Keti Koti-week in  het Volksoperahuis in Amsterdam-West.  Sinds 1 juli 2020 is de verwachting dat de regering excuses aanbiedt voor het leed van de zwarte gemeenschap dat hen tijdens de slavernij is aangedaan. Die verwachting bestaat al sinds de onthulling van het Nationaal monument Slavernijverleden in het Oosterpark en de oprichting van het Nationaal instituut Nederlands slavernijverleden en erfenis (NiNsee).  De zaal in het Volksoperahuis zat tjokvol en de theatervoorstelling over bi-culturele zaken was ontroerend mooi. De theaterzaal van het buurthuis  vulde zich met vier generaties mensen van allerlei pluimage en achtergronden. Ik  werd in het zonnetje gezet voor mijn bijdragen aan de zwarte gemeenschap.   Wim Pijbes is bezig met de  opzet van een migratiemuseum in Rotterdam. Meer dan honderdtachtig nationaliteiten telt ons land. Diversiteit en inclusie zijn zowel in de private sector als de publieke sector niet slechts begrippen die door hoogleraren als Halleh Ghorashi en Paul Scheffer worden gebruikt. De begrippen zijn werkelijkheid geworden. Nu die werkelijk zijn, is het noodzaak dat wij de verbinding met elkaar aangaan op basis van gemeenschappelijke kenmerken. Je hebt verschil nodig om tot gemeenschappelijkheid te komen. Bijvoorbeeld: een evenwichtigere belangenafweging waarin het ene argument niet zwaarder weegt dan het andere argument. Wie zich fixeert op verschil verliest de gemeenschappelijkheid uit het oog. Juist door gemeenschappelijkheid wordt diversiteit een verrijking. Wie zich fixeert op verschil verliest de gemeenschappelijkheid uit het oog  Als ik door de straten van onze steden loop, zie ik de verschuiving van huidtinten. Als je naar de reclames op bijvoorbeeld tv kijkt, zie je een weerspiegeling van de huidige samenleving. Het is belangrijk dat wij diversiteit  erkennen zoals de Indische rijsttafel in de Nederlandse keuken: het omarmen van diversiteit. Door onder andere Black Lives Matter hebben we de emoties die discriminatie met zich mee brengt gevoeld. Het is nu niet alleen tijd dat de politiek sneller handelt en accepteert dat we er niet meer omheen kunnen draaien, maar dat we overgaan tot actie en acceptatie.  Donderdag werd  duidelijk dat het kabinet dit jaar geen excuses ging  aanbieden voor het slavernijverleden.  Op 1 juli 2023 herdenken we 150/160 jaar afschaffing van de slavernij. Ik denk dat die excuses dan op hun plaats zijn. Maar  dit jaar herinneren we ons dat 20 jaar geleden het kabinet-Kok II  en koningin Beatrix dat monument onthulden  en daarbij de wens uitspraken dat er ooit een Slavernijmuseum zou komen. Ik hoop op een droom die werkelijkheid wordt. Binnen niet al te lange tijd. ||https://www.nrc.nl//nieuws/2022/07/01/keti-koti-en-de-droom-van-een-slavernij-museum-a4135285
2022-07-01||Converge & Chelsea Wolfe waren misschien geniaal – we konden het niet horen||Voor een bloedrood uitgelicht kerkorgel staat een slungelige bonenstaak heen en weer te wiegen op zijn spillebenen. Met een dramatisch gebaar wrijft Jacob Bannon zijn volgetatoeëerde handen over zijn hoofd en langs de zwart geïnkte vleugels in zijn nek. Dan heft hij zijn armen ten hemel, wijd gebogen in een halve cirkel, balt zijn vuisten en zwaait ze woest omlaag alsof hij alle pijn uit de atmosfeer wil trekken om al dat leed voor eens en altijd van zich af te krijsen: „BLOOD MOON ASCENDS IN THE NIGHT! GAZING THROUGH FLESH AND BONE! INTO THE GLOW OF OUR SOULS!” Zo’n wanhopige doodskreet zal zelden in de Haarlemse Philharmonie hebben geklonken. In plaats van  Vivaldi’s Vier Seizoenen laat de Amerikaanse hardcoreband Converge donderdagavond de kristallen kroonluchters rinkelen. Terwijl de silhouetten van de headbangende muzikanten op de witte wanden dansen, zitten de toegestroomde zwart gemake-upte gothics en metalheads met vers gekamde baarden roerloos op bordeauxrode pluchen zetels. En hoe gek het misschien ook klinkt: Converge speelt vanavond op zijn traagst, zachts én gevoeligst. Dit is namelijk de live-vertolking van hun gelegenheidsproject met gothfolkzangeres Chelsea Wolfe en Cave In-gitarist Stephen Brodsky, dat zes jaar geleden werd geboren op Roadburn, de Tilburgse hoogmis van alle heavy muziek. Die samensmelting van ingetogen bruutheid en dromerige radeloosheid bleek een meesterzet die resulteerde een van de mooiste platen van 2021, Bloodmoon: I. Het album is één langgerekt memento mori van melancholieke metal en zowel een aanslag op het gemoed als op het gehoor. In Haarlem is het vooral: dat laatste. Het zou zomaar kunnen dat het optreden net zo geniaal, of misschien zelfs nog aangrijpender was dan de plaat. We zullen het alleen nooit weten. Want alleen als Bannon zijn strot op standje armageddon laat gieren, komt hij boven het geweld uit. Chelsea Wolfe is er ook, maar ze is er vooral nadrukkelijk niet. Ze ziet er verbluffend uit in een zwarte rouwjapon en met een mistroostige blik in haar ogen. Ze is alleen nauwelijks te horen. Terwijl gitaartovenaar Kurt Ballou met laag loeiende en verwoestende riffs de Philharmonie in slowmotion verkuimelt, begraaft hij ook de zangeres onder het puin. Alleen wie héél goed luistert, kan haar nog om hulp horen smeken. Converge & Chelsea Wolfe  Gehoord: 30/6, Philharmonie, Haarlem. 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/01/converge-chelsea-wolfe-waren-misschien-geniaal-we-konden-het-niet-horen-a4135284
2022-07-01||Van Rijthoven naar vierde ronde Wimbledon, Van de Zandschulp verliest dubbelspel||Tennisser Tim van Rijthoven is door naar de vierde ronde van Wimbledon. Hij won vrijdagmiddag in drie sets van de Georgiër Nikoloz Basilasjvili: 6-4, 6-3 en 6-4. De 25-jarige tennisser uit Roosendaal is de eerste Nederlander in achttien jaar die de vierde ronde van het belangrijkste grastoernooi van het jaar bereikt. Van Rijthovens overwinning is verrassend, want hij werd als nummer 104 van de wereld toegelaten met een wildcard. Ter vergelijking: Basilasjvili is de nummer 26 van de wereldranglijst. Om de kwartfinale te bereiken is waarschijnlijk een nog grotere stunt vereist. In de vierde ronde wacht Van Rijthoven zondag mogelijk nummer drie van de wereld en titelhouder Novak Djokovic. Verliezen deed Van Rijthoven dit grasseizoen nog niet. Begin juni sloot hij het ATP-toernooi van Rosmalen als winnaar af, wat hem op een wildcard voor Wimbledon opleverde. Het is voor de nummer drie van Nederland de eerste keer dat hij op een grandslamtoernooi actief is. De 26-jarige Botic van de Zandschulp uit Veenendaal verloor de openingsronde van het dubbelspeltoernooi vrijdag samen met zijn Amerikaanse partner Mackenzie McDonald. Ze verloren van de Australiër John Peers en van de Slowaak Filip Polasek. De eindstand was 4-6 4-6 7-5 6-3 6-2. De wedstrijd werd vrijdag hervat, nadat deze donderdag door regen gestaakt moest worden.  Voorlopig speelt Van de Zandschulp geen dubbelspelwedstrijden meer. Eerder deze week zei de tennisser volgens persbureau ANP dat hij in de toekomst zijn krachten wil sparen voor het enkelspel.  Van de Zandschulp kan net als Van Rijthoven nog de vierde ronde halen, als hij zaterdag wint van de tien jaar oudere Richard Gasquet uit Frankrijk. Van de Zandschulp is de nummer 25 van de wereld, Gasquet — ooit ‘s werelds nummer zeven — nummer 69. Dit bericht is om 19.30 uur aangevuld met het verlies van Botic van de Zandschulp||https://www.nrc.nl//nieuws/2022/07/01/van-rijthoven-na-overtuigende-zege-naar-vierde-ronde-wimbledon-a4135282
2022-07-01||De Nederlandsche Bank en provincie Noord-Holland bieden excuses aan voor slavernijverleden||De Nederlandsche Bank (DNB) en de provincie Noord-Holland hebben excuses aangeboden voor het Nederlandse slavernijverleden. DNB-president Klaas Knot bracht de excuses namens de DNB vrijdag over in een toespraak op de viering van Keti Koti in Amsterdam. Op deze dag, 1 juli, wordt de afschaffing van de slavernij gevierd en herdacht. Commissaris van de Koning Arthur van Dijk bood deze vrijdag namens de provincie excuses aan bij de opening van de expositie Verborgen Noord-Holland in het provinciehuis Paviljoen Welgelegen. Van Dijk maakte excuses „aan de nazaten van tot slaafgemaakten, mensen die het onrecht van toen vandaag nog ervaren – excuses voor wat onze gezagsdragers toen hebben aangericht in het leven van onschuldige mensen. Wij nemen in deze tijd afstand van wat ze in die tijd hebben gedaan”.  In gesprek met NRC zegt Van Dijk dat de provincie hiermee ook het „donkere verleden” van het provinciehuis erkent. Dat pand is gebouwd in opdracht van de Amsterdamse bankier Henry Hope. De bank van de familie Hope - Hope & Co - speelde een belangrijke rol in de financiering van plantages in Suriname en het Caribisch gebied. De provincie heeft vooralsnog geen plannen voor herstelbetalingen, maar is eventueel wel bereid om maatschappelijke projecten te ondersteunen.  Ook vanuit de DNB komt er volgens centralebankpresident Knot geen financiële compensatie. Wel worden er maatregelen genomen om de „doorwerking van het slavernijverleden in het heden te helpen verminderen voor de direct betrokkenen”. Een besluit over financiële compensatie is volgens Knot aan de Nederlandse overheid.  Eerder dit jaar bleek uit onderzoek dat bestuurders van De Nederlandsche Bank aanzienlijke belangen hadden in de slavernij. Het geld waarmee DNB is opgericht was voor een deel verdiend met slavernij. Veel bestuurders hebben het voortbestaan van de slavenhandel verdedigd. Voormalige plantage-eigenaren, van wie een deel ook DNB-bestuurders, kregen bij de afschaffing van slavernij een financiële compensatie van DNB.  Knot: „Namens De Nederlandsche Bank bied ik hiervoor vandaag excuses aan. Excuses aan alle nazaten van slaafgemaakten in Nederland, in Suriname, op Bonaire, Sint Eustatius en Saba, op Aruba, Curaçao en Sint Maarten. Excuses aan alle mensen die door de persoonlijke keuzes van mijn voorgangers herleid werden tot hun huidskleur.”  De centrale bank maakt in totaal tien miljoen euro vrij voor projecten die de effecten van het slavernijverleden helpen te verminderen. Bijvoorbeeld voor het toekomstige Nationaal Slavernijmuseum in Amsterdam. Ook komt er meer openheid over het verleden van de DNB in het gebouw aan het Frederiksplein in Amsterdam, de kunstcollectie moet diverser en inclusiever worden en ook bij werving en selectie wil DNB meer inzetten op diversiteit.  In een reactie zei DNB-president Knot in februari dat de conclusies uit het onderzoek „behoorlijk stevig” waren binnengekomen. „De mate waarin mijn ambtsvoorgangers zich hebben ingezet om de afschaffing van de slavernij tegen te gaan”, had hem „persoonlijk geraakt”. Hij beloofde later in het jaar met een verdere reactie te komen. DNB maakte toen geen excuses, maar sloot niet uit dat dit alsnog zou gebeuren.  DNB zegt nu door gesprekken met verschillende organisaties, wetenschappers en nazaten van slaafgemaakten te kunnen zien „hoe belangrijk het is om excuses te maken”. Dat is volgens DNB „essentieel voor een heilzame verwerking van het slavernijverleden” en voor „alle mensen” die hiervan de „gevolgen dragen”, zoals de moeilijk in te halen achterstanden die door slavernij zijn gecreëerd. ||https://www.nrc.nl//nieuws/2022/07/01/de-nederlandsche-bank-biedt-excuses-aan-voor-betrokkenheid-slavernijverleden-a4135280
2022-07-01||Politie roept relschoppers boerenprotesten op zich te melden, plaatst anders beelden online||Relschoppers die aanwezig waren bij de boerenprotesten voor het huis van stikstofminister Christianne van der Wal (VVD), worden door de politie opgeroepen zich te melden. Wie dat niet doet, zal zichzelf volgende week woensdag mogelijk herkennen op beelden die online worden gezet. Dat meldt de politie vrijdag. De eerste beelden van de mannen die worden verdacht van het plegen van strafbare feiten zijn vrijdag al gepubliceerd, maar zijn vooralsnog onherkenbaar. „Je weet zelf wel of je betrokken bent geweest bij de vernielingen en intimidaties in Hierden. En als je twijfelt, dan herken je jezelf vast en zeker op de foto’s”, aldus de politie.  Dinsdag protesteerden boeren voor het huis van minister Van der Wal. In de avond escaleerden die protesten toen demonstranten door een politieafzetting braken, waarbij een politieauto opzij werd geduwd en vernield. Volgens de politie was de situatie zo dreigend dat agenten voor hun eigen veiligheid moesten kiezen en niet konden ingrijpen. Donderdagavond debatteerde de Tweede Kamer over de geëscaleerde protesten, die door vrijwel alle partijen werden veroordeeld. Premier Mark Rutte (VVD) noemde ze „onacceptabel”. De politie zegt een grootschalig onderzoek te zijn begonnen en heeft al meerdere mensen aangehouden, onder meer vanwege geweldpleging en het rijden op de snelweg met een tractor. Twee verdachten zijn aangehouden wegens poging tot doodslag richting agenten.  Maandag zijn de boeren weer van plan om te protesteren, onder meer door Schiphol en distributiecentra voor supermarkten te blokkeren. Een woordvoerder van de gemeente Haarlemmermeer zegt tegen persbureau ANP dat een blokkade op de snelwegen rondom Schiphol niet wordt getolereerd. Als dat wel gebeurt, wordt ingegrepen met „voertuigen van de politie en de marechaussee”. De demonstratie is volgens de woordvoerder nog niet aangemeld, maar er wordt al wel rekening mee gehouden. Minister Van der Wal riep eerder vandaag de boeren op niet mee te doen aan de blokkeeracties. Ze vraagt de boeren om in plaats van te protesteren „het gesprek aan te gaan”.   
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/01/politie-roept-relschoppers-boerenprotesten-op-zich-te-melden-plaatst-anders-beelden-online-a4135273
2022-07-01||De indrukwekkendste foto’s van de maand||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/01/de-indrukwekkendste-fotos-van-de-maand-18-a4135132
2022-07-01||Kaag en Rutte doorbreken taboe: bekritiseren ECB voor steun aan Zuid-Europa|| Tot niet zo heel lang geleden gold het als not done  in de Nederlandse politiek: de centrale bank bekritiseren. Want de centrale bank is onafhankelijk. Om goede redenen was de in 1998 opgerichte Europese Centrale Bank (ECB) op afstand van de politiek geplaatst, net als De Nederlandsche Bank eerder. Politieke inmenging zou de taak van de monetaire autoriteiten om prijsstabiliteit te bereiken, bemoeilijken.  De afgelopen jaren begon het bekritiseren van de ECB geaccepteerd te raken in Den Haag. De ECB begon de grenzen van haar mandaat op te zoeken –  met name  door grootscheeps staatsleningen op te kopen – en dat was voor Tweede Kamerleden reden om de centrale bank openlijk op de korrel te nemen. Toen oud-ECB-president Mario Draghi in 2017 op bezoek was in de Tweede Kamer, kreeg hij een stortvloed van kritiek over zich heen, onder meer van toenmalig CDA-parlementariër Pieter Omtzigt, die zich al jaren profileert als luis in de pels van de ECB.  Nu lijkt deze trend door te zetten: behalve Kamerleden bemoeien ook leden van het kabinet zich meer met het monetair beleid uit Frankfurt. Het Financieele Dagblad berichtte vrijdag  dat minister Sigrid Kaag (Financiën, D66) deze week in de Tweede Kamer vertelde dat ze ECB-president Christine Lagarde heeft aangesproken op het monetair beleid. Tijdens een vergadering van de Eurogroep (het orgaan  van ministers van Financiën van de eurozone) heeft ze Lagarde  gewaarschuwd dat de centrale bank „zich dient te houden aan het verbod op monetaire financiering”.  Kaag doelt op het principe dat de centrale bank niet overheden mag financieren. Het verbod op monetaire financiering staat vastgelegd in het EU-verdrag. De ECB dreigt zich – althans volgens het kabinet –  op het terrein van monetaire financiering te begeven door extra staatsleningen op te kopen van Zuid-Europese landen, om hun leenkosten te drukken.  Onlangs kondigde de ECB na spoedoverleg aan dat zij hiertoe bereid is, om te voorkomen dat de rentes die Italië en andere Zuid-Europese landen op staatsleningen betalen, te zeer stijgen ten opzichte van het niveau van Duitsland (het ijkpunt binnen de eurozone).  Om de piekende inflatie te lijf te gaan, laat de ECB over een breed front de rentes oplopen, maar de verschillen tussen Noord en Zuid mogen niet te groot worden. Volgens de ECB is dit nodig om ervoor te zorgen dat het monetair beleid effectief is in de hele eurozone: „fragmentatie” moet worden tegengegaan.  Kaag zei hierover tijdens overleg in de Tweede Kamer dat ze hierover „een aantal vragen” heeft gesteld aan Lagarde tijdens de Eurogroep-vergadering van 16 juni. „Ik heb toen Lagarde bevraagd binnen de kaders waarin dat kan”, aldus Kaag. „De ECB mag niet de prikkels tot een gezond  begrotingsbeleid ontnemen.” Premier Mark Rutte (VVD) liet zich na de EU-top vorige week in gelijke zin uit, maar minder specifiek. Volgens de premier moet Italië  er zelf voor zorgen dat de rente op zijn staatsleningen niet te hoog oploopt. Dit zou passen binnen de „taakverdeling” in de eurozone.||https://www.nrc.nl//nieuws/2022/07/01/kaag-en-rutte-doorbreken-taboe-bekritiseren-ecb-voor-steun-aan-zuid-europa-a4135281
2022-07-01||Poldervariant van de examenreis||Nog even en het seizoen van de examenreizen zit er weer op. Fotograaf Dieuwertje Bravenboer wilde beroepshalve graag eens mee naar Albufeira, Lloret de Mar of Chersonissos. Maar in de groepen die ze benaderde was altijd wel iemand te huiverig voor de aanwezigheid van een alles vastleggende fotograaf. Zestien leerlingen van het Johan de Witt-gymnasium in Dordrecht vonden het prima als ze meeging, alleen bleven zij dichter bij huis. Zo fotografeerde ze afgelopen week een poldervariant van de examenreis: in Ouddorp.  Ouddorp, aan de Zuid-Hollandse kust, is een atypische locatie voor jongeren. Eigenlijk is het twintig kilometer verderop gelegen uitgaanscentrum Renesse the place to be. „Maar op veel campings daar kun je niet zo’n grote groep boeken”, zegt Tristan (18). Daarbij: „Minstens de helft van deze groep heeft niet zoveel met dat uitgaansleven.” In Ouddorp zitten ze verdeeld over twee huisjes op een park dat „niet echt voor jongerengroepen bedoeld is”. „We houden ramen en deuren zo veel mogelijk dicht want we hebben een overlastwaarschuwing gekregen. Als we nog eens lawaai maken moeten we weg.”  Vanaf de aankomst vrijdagmiddag bracht Bravenboer een etmaal door in de groep. Ze hadden boodschappen mee maar niemand wilde koken, dus dat werd pizza. Daarna is er wel twee keer gekookt, zegt Tristan. Bravenboer vond de groep „makkelijk en gastvrij”. „Het boeide hen niet zo dat ik er was. Ze zeiden: kom er maar bij en doe je ding.” Ze had wel afgesproken hen niet kotsend of anderszins compromitterend in beeld te brengen. Tristan blijkt vlak na zijn eindexamen al met een andere groep naar Albufeira te zijn geweest. „Elke nacht stond ik van twaalf tot zes in de club.” Dat zit er hier niet in. Renesse is te ver lopen en de laatste bus gaat al om een uur of elf. Geen punt, vindt Tristan, „’s Avonds met zijn allen chillen in een huisje” is ook gezellig. Ze gaan bijvoorbeeld ‘bussen’ of ‘kruisen’, waarbij je steeds een paar slokken van je drankje moet nemen als je een kaart fout hebt. De eerste avond is na twaalven met champagne Tristans achttiende verjaardag gevierd.  Foto Dieuwertje Bravenboer
 Foto Dieuwertje Bravenboer Foto Dieuwertje Bravenboer Foto Dieuwertje Bravenboer Foto Dieuwertje Bravenboer Foto Dieuwertje Bravenboer Foto Dieuwertje Bravenboer Foto Dieuwertje Bravenboer Foto Dieuwertje Bravenboer Foto Dieuwertje Bravenboer 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/01/poldervariant-van-de-examenreis-a4135032
2022-07-01||Xi Jinping prijst Chinese invloed in Hongkong, internationaal klinkt kritiek||Hongkong is „bijzonder vrij en open”, zo stelde de Chinese president Xi Jinping vrijdag in een toespraak in Hongkong. Het is vrijdag 25 jaar geleden dat de stad werd overgedragen aan China. Xi prees vrijdag de rol die China sindsdien heeft gespeeld. De formule van „één land, twee systemen” heeft volgens de president „succes behaald in Hongkong, dat door ieder wordt erkend.”  Die formule werd bij de machtsoverdracht van het Britse rijk naar de Chinezen aangekondigd; in de vijftig jaar na die overdracht zou Hongkong in een overgangsfase zitten, waarin er andere wetten gelden dan in de rest van ‘mainland China’. De speciale bestuurlijke regio kreeg een eigen grondwet, een eigen munt en bleef volgens een kapitalistisch systeem werken.  Er is internationaal veel kritiek op het nakomen van de „één land, twee systemen”-belofte, vooral na het hard neerslaan van de protesten in de stad sinds 2019 en de invoering van een nieuwe veiligheidswet, die veel vrijheden in Hongkong heeft ingeperkt. De Britse premier Boris Johnson zei in een videobericht op Twitter ter ere van het overdrachtsjubileum dat „Beijing zich al langere tijd niet aan zijn verplichtingen houdt”. Het zorgt voor een omgeving die „zowel de rechten en vrijheden van Hongkongers bedreigt als de voortdurende vooruitgang en welvaart” van hun stad.  Sinds de invoering van de Veiligheidswet is de persvrijheid in Hongkong sterk ingeperkt en is het zo goed als onmogelijk gemaakt om politieke oppositie te voeren. Veel burgers, oppositieleden en dissidenten zijn onder de Veiligheidswet berecht en vastgezet. Sommigen ontvluchtten Hongkong.  Voorafgaand aan zijn toespraak zwoer Xi de nieuwe hoogste leider (chief executive) van Hongkong in. De 64-jarige John Lee Ka-chiu volgt Carrie Lam op. Lee won in mei de verkiezingen; hij was de enige kandidaat. Beijing had hem al goedgekeurd – Lee staat bekend als gezagsgetrouw aan de agenda van de Chinese regering.   Xi noemde in zijn toespraak vrijdag verder de constatering dat Hongkong sinds „zijn terugkeer naar het moederland” meevaart op de „prachtige koers van hervormingen” in China. Ook waren er complimenten voor de manier waarop sociale onrust en de coronacrisis het hoofd waren geboden.||https://www.nrc.nl//nieuws/2022/07/01/xi-jinping-prijst-chinese-invloed-in-hongkong-internationaal-klinkt-kritiek-a4135270
2022-07-01||OM vervolgt oud-teamchef politie Haarlemmermeer wegens verkrachting collega||Het Openbaar Ministerie Midden-Nederland gaat de 53-jarige voormalige teamchef van de politie Haarlemmermeer Paulo de C. N. vervolgen wegens verkrachting van een hoofdagente. Dat laat een woordvoerder van het OM vrijdag weten. Justitie acht na langdurig onderzoek bewezen dat de teamleider in 2019 de destijds 39-jarige vrouwelijke collega uit zijn team heeft gedwongen tot seks. Het slachtoffer werd na het incident ontslagen door de politie Noord-Holland wegens schending van de geheimhoudingsplicht. Ze kreeg strafontslag omdat, in het onderzoek dat na de melding van ongewenst seksueel gedrag werd ingesteld, uit het uitlezen van haar privé-telefoon bleek dat ze NRC informatie hierover had gegeven. Ze deed dit naar eigen zeggen omdat ze binnen de organisatie geen gehoor vond voor haar klachten. De rechtbank oordeelde daar anders over. Omdat ze intern al met een vertrouwenspersoon sprak, had ze zich niet tot de pers hoeven wenden.       De vrouw heeft  NRC onder meer WhatsApp-berichten verstrekt waarin haar leidinggevende anale seks voorstelt. Later is de hoofdagente in een auto door de teamchef tot seks gedwongen, aldus de aangifte. De hoofdagente werkte tot begin 2019 bij de politie Den Haag. In het voorjaar van dat jaar moest ze vertrekken bij politiebureau Hoefkade in Den Haag. Daar werd ze weggepest, omdat ze als klokkenluider melding had gemaakt van misstanden bij de politie in de Schilderswijk. Ze had verteld dat collega’s zich in hun appgroep ‘Marokkanenverdelgers’ schuldig maakten aan racisme. Haar identiteit als klokkenluider lekte door toedoen van Haagse collega’s uit. Ze werd overgeplaatst naar Haarlemmermeer waar ze een half jaar later door haar teamchef zou zijn verkracht. Kort daarna werd ze door de leiding ontslagen. De advocaat van de hoofdagente, Tim Vis, laat weten dat zijn cliënte opgelucht is dat het Openbaar Ministerie „voldoende wettig en overtuigend bewijs aanwezig acht voor een geslaagde vervolging. Ze is blij dat de verdachte verantwoording moet gaan afleggen op de plek waar dat hoort”. De Centrale Raad van Beroep in Utrecht buigt zich op dit moment over de rechtmatigheid van het ontslag van de hoofdagente door de politie. Vorig jaar oordeelde de Haagse rechtbank in eerste aanleg dat de hoofdagente terecht strafontslag had gekregen omdat door het delen van „vertrouwelijke politie-informatie” met NRC het „imago van de organisatie en het vertrouwen in eiseres (hoofdagente) fors is geschaad”. De agente heeft zich volgens de rechtbank bezondigd aan „ernstig plichtsverzuim”. Strafontslag was op zijn plaats omdat het contact met de media kan worden aangemerkt als „schending van de ambtseed/ belofte en de geheimhoudingsplicht”. Deze week oordeelde de Haagse rechtbank dat het ontslag van een andere agente die in de Eenheid Den Haag werkte en in dezelfde periode melding maakte van misstanden, Fatima Aboulouafa, ook terecht was. Door publiekelijk misstanden te melden via Instagram en NRC had ze voor onrust gezorgd. Ze had zich eerst tot haar leidinggevenden moeten richten. Aboulouafa laat vandaag weten dat ze in beroep gaat tegen de uitspraak van de Haagse rechtbank. De teamleider die nu wordt vervolgd wegens verkrachting zegt „alle vertrouwen te hebben in een goede afloop” van zijn strafzaak. „Ik ben meer dan blij dat de zaak eindelijk voor de rechter komt”. Hij wijst erop dat het strafontslag in zijn zaak door de rechtbank Midden-Nederland onrechtmatig is geoordeeld. Hij zou onvoldoende kansen hebben gekregen zich te verweren. De teamchef heeft een financiële regeling getroffen met de politie en is vertrokken. „Ik heb mijn ontslagzaak bij de bestuursrechter overtuigend gewonnen”, aldus Paulo de C. De bestuursrechter boog zich overigens niet over het seksueel ongewenst gedrag. Het Openbaar Ministerie laat weten dat er nog geen datum bekend is waarop de strafzaak tegen de voormalige teamleider zal worden behandeld.||https://www.nrc.nl//nieuws/2022/07/01/om-vervolgt-oud-teamchef-politie-haarlemmermeer-wegens-verkrachting-collega-a4135277
2022-07-01||Carlsens kus des doods||Het leek een tijdje of de strijd om de eerste plaats in het kandidatentoernooi in Madrid ging tussen Jan Nepomniasjtsji en Fabiano Caruana, maar Nepo stormde vooruit en drie ronden voor het eind kon hij met de geweldige score van 8 uit 11 nauwelijks meer worden ingehaald. Het vorige kandidatentoernooi in Jekaterinenburg won hij ook, maar niet zo indrukwekkend als nu. Tot nu toe was er maar één schaker die twee keer een kandidatentoernooi won, de geweldige Vasili Smyslov (1921-2010). In de schaduw van Nepo streden Ding Liren, Fabiano Caruano en Hikaru Nakamura om de tweede plaats, zonder te weten of die plaats belangrijk wordt. Dat hangt van Magnus Carlsen af. Aan het begin van het toernooi heeft hij een paar keer gezegd dat hij weinig zin heeft om nog eens een WK-match te spelen, behalve misschien tegen Alireza Firouzja, als die het kandidatentoernooi zou winnen. Misschien een kus des doods van Carlsen, want Firouzja staat nu onderaan.  Carlsens onwil is niet onbegrijpelijk, want hij heeft sinds 2013 al vijf keer een WK-match gespeeld. Michail Botwinnik (1911-1995), die er zeven speelde, zei eens dat het hem iedere keer een jaar van zijn leven kostte. Het is een wonder dat hij nog 83 werd. Natuurlijk wordt aan Carlsen nu vaak gevraagd of hij echt zijn titel zonder te spelen wil opgeven. Hij glimlacht en zegt dat hij in ieder geval een WK gaat spelen, namelijk de ‘World Series of Poker’ van 3 tot 7 juli in Las Vegas. Hij is een gewiekste pokeraar die daar optreedt als ‘ambassadeur voor verantwoord gokken’  voor het online-gokbedrijf Unibet. De kandidaten die nu in Madrid spelen zouden graag weten waar ze aan toe zijn. Als Carlsen echt niet speelt, zullen de nummers een en twee van het kandidatentoernooi een WK-match spelen. Nummer een wordt Nepo en drie ronden voor het eind heeft de Chinees Ding Liren de beste kans op de tweede plaats. Ding kwam een paar dagen voor het begin van het toernooi met een zware jetlag in Madrid aan. Helemaal alleen, want door corona komen Chinezen moeilijk hun land uit. Hij begon met een nederlaag, maar won later drie partijen achter elkaar. Hikaru Nakamura - Alireza Firouzja, kandidatentoernooi Madrid 2022, 10de ronde. 1. e4 c5 2. Pf3 d6 3. d4 cxd4 4. Pxd4 Pf6 5. Pc3 a6 6. Le3 e5 7. Pf3 Pc6 8. Lc4 Le6 9. Pd5 Tc8 10. Pxf6+ gxf6 Ambitieus en slecht. In de Svesjnikov-variant kan dit soms, maar hier zijn de omstandigheden anders. 11. Lb3 Pe7 12. 0-0 Lxb3 13. axb3 d5 14. exd5 Dxd5 15. De2 Pf5 16. Tfd1 Dc6 17. c4 Lg7 18. Td5 0-0 19. Tad1 Tfe8 20. h3 b5 21. c5 Lf8 22. b4 Hij dekt c5, wat zwart met 21...a5 had moeten verhinderen. 22...Pd4 Wint een kwaliteit en verliest de partij. Bevredigende zetten waren er niet. 23. Pxd4 Uit de losse pols. Een dag eerder op de rustdag had Nakamura voor zijn anderhalf miljoen volgers op Twitch aan een blitztoernooi meegedaan en het zat nog in zijn vingers. 23...Dxd5 24. Pf5 De vloek van zwarts tiende zet. Wits paard staat geweldig. 24... De4 25. Dh5 Ted8 Zie diagram 26. Ta1 Wit valt a6 aan en heeft ook nog een andere bedoeling. 26...Tc6 27. Lh6 Kh8 28. Ta3 De toren gaat naar de koningsvleugel. 28...Dxb4 29. Lxf8 Txf8 30. Dh6 Tg8 31. Tg3 Txg3 32. fxg3 Zwart gaf op, hij gaat mat.  Yagiz Kaan Erdogmus - Luka Budisavljevic, Ayvalik (Turkije) 2022. Zwart begint en wint. Oplossing: 1...Th3 en wit gaf op. Na 2. gxh3 Tf3+ 3. Ke4 Lc6 staat wit mat en als hij zwarts toren niet met 2. gxh3 neemt, wint zwart met 2...Txg3+ een stuk, met makkelijke winst.||https://www.nrc.nl//nieuws/2022/07/01/carlsens-kus-des-doods-a4135276
2022-07-01||De corona-zomergolf zwelt aan. Zijn de vaccins nog goed genoeg?||De corona-zomergolf zwelt aan. Het aantal besmettingen met het virus SARS-CoV-2 is in Nederland de afgelopen week opnieuw toegenomen, in het riool neemt het virus toe, het reproductiegetal ligt boven de 1. En ook in de ziekenhuizen wordt het zichtbaar. Op de verpleegafdelingen is het aantal coronapatiënten in een maand ruim verdubbeld naar 727. Op de IC’s blijft het aantal laag, maar er werden de afgelopen week meer mensen met corona opgenomen dan de week ervoor. Ook in de rest van de wereld neemt het aantal besmettingen toe. De snelle opmars komt doordat sinds begin juni twee subvarianten van Omikron de overhand krijgen, BA.4 en vooral BA.5. Die zijn nóg besmettelijker, en ze ontsnappen nóg beter aan de afweer dan de eerste Omikronversies BA.1 en BA.2. En Omikron was al zo ontstellend anders dan het oorspronkelijke virus uit Wuhan: op meer dan 50 punten in de genetische code zijn er veranderingen. Daarvan zorgen er 34 voor veranderingen in het spike-eiwit aan de buitenkant van het virus, waarmee het zich menselijke cellen in wurmt. Eerdere varianten, van Alfa tot Delta, hadden hooguit tien mutaties. BA.4 en BA.5 lijken niet ziekmakender, maar weten dankzij extra mutaties de afweer het allerbeste te omzeilen. BA.5 is „de ergste versie van het virus die we hebben gezien”,  volgens de Amerikaanse cardioloog en geneticus Eric Topol. Met de aanrollende BA.5-golf dient een prangende vraag zich aan. Zou de volgende boosterprik niet een aangepast vaccin tegen die Omikronvariant moeten zijn? Of bieden de bestaande vaccins nog genoeg bescherming? Al direct na de opkomst van Omikron eind december zijn vaccinfabrikanten  begonnen met het maken en testen van aangepaste vaccins, die gerichte afweer tegen Omikron moeten opwekken. Dat deden ze ook voor eerdere varianten van het coronavirus, maar tot nu toe was een vaccin-aanpassing niet nodig. De bestaande coronavaccins, die zijn gericht tegen het spike-eiwit van het oorspronkelijke virus uit Wuhan, beschermden voldoende tegen de nieuwe varianten. Ook tegen een ziekenhuis- of IC-opname na een infectie met Omikron werken ze nog goed, blijkt uit cijfers van het RIVM. Na een herhaalprik (de tweede booster, oftewel de vierde prik) waren zestigplussers nog voor 86 procent beschermd tegen ziekenhuisopname en 87 procent tegen IC-opname. „Na elke herhaalprik zie je nog meer immuniteit en vooral ook een bredere immuniteit ontstaan”, zegt Cécile van Els, hoogleraar vaccinologie aan de Universiteit Utrecht en werkzaam bij het RIVM. „De parate immuniteit, de  antistoffen, worden een tijd lang verhoogd en ook de geheugencellen worden weer iets sterker aangezet. Dat helpt een nieuwe golf en een nieuwe variant beter in te dammen.” Ook Israëlisch onderzoek constateerde een betere bescherming van zestigplussers beter tegen ziekenhuisopname door Omikron na een vierde dosis van het Pfizer-vaccin. Maar de effectiviteit van de vaccins neemt wel af. De grote vraag is of de samenstelling van de vaccins moet worden aangepast voor de herfst van 2022, en op welke manier. De Wereldgezondheidsorganisatie WHO riep daartoe twee weken geleden al op. Een groep onafhankelijke adviseurs van de Amerikaanse voedsel- en geneesmiddelenautoriteit FDA boog zich afgelopen dinsdag over de kwestie. Drie fabrikanten, Moderna, Pfizer/BioNTech en Novavax, presenteerden er hun eerste resultaten met aangepaste vaccins. Ze hadden elk een andere strategie gekozen. Moderna maakte een nieuwe versie van hun mRNA-coronavaccin, een zogeheten bivalent vaccin. Het bevat de genetische code van twee virusvarianten, de originele en Omikron BA.1. Dit aangepaste coronavaccin wekte een sterkere antistoffenrespons op tegen Omikron dan hun originele vaccin, meldde het bedrijf al eerder deze maand in een persbericht. Het kan zeker zin hebben om de afweer op te frissen met een bivalent vaccin, zegt Van Els. „Er zijn karakteristieke plekken op het spike-eiwit waar de immuunrespons zich meestal op richt. Als je twee spike-eiwitten aanbiedt die sterk op elkaar lijken maar op essentiële stukken van elkaar verschillen, dan dwing je het immuunsysteem om óók op die overeenkomsten te reageren. B-cellen bijvoorbeeld, witte bloedcellen die antistoffen maken. Er kunnen ineens nieuwe B-cellen geactiveerd worden, die antistoffen maken tegen stukken die overeenkomen in beide spike-eiwitten. Zo verbreed je de immuunrespons, en krijg je kruisbescherming tegen andere varianten.” In dat licht zijn de gegevens van Pfizer/ BioNTech opvallend. Zij testten net als Moderna een bivalent vaccin, tegen Omikron en de originele stam, maar ook een monovalent vaccin, dat enkel de code van Omikron BA.1 bevat. In hun proeven wekte juist dat laatste vaccin grotere hoeveelheden antistoffen op: na een maand hadden proefpersonen 20 keer hogere concentraties neutraliserende antistoffen tegen BA.1 in het bloed, vergeleken met het originele vaccin. Met eenzelfde dosis van Pfizers bivalente vaccin was die concentratie slechts 11 keer hoger. In de proeven van Moderna (die niet direct vergelijkbaar zijn) was de hoeveelheid neutraliserende antistoffen 8 keer hoger. Pfizer liet ook nog resultaten van studies met vaccins tegen BA.4 en BA.5 zien, die bij muizen goede antistoffen opwekten. Hoe deze verschillen in de praktijk zullen uitpakken bij de bescherming tegen het virus is nog niet duidelijk. Beide bedrijven dienden hun voorlopige gegevens in bij de FDA, en zijn alvast begonnen met de productie van de aangepaste vaccins. Pfizer zegt begin oktober te kunnen leveren, Moderna eind oktober. Een verrassende wending aan de bijeenkomst gaf de vaccinfabrikant Novavax. Die presenteerde gegevens van een studie met hun bestaande eiwitvaccin tegen het originele virus uit Wuhan. Dat vaccin is in Europa al goedgekeurd, in de VS nog niet. Novavax liet zien dat een herhaalprik met hun bestaande vaccin een breed scala – en grote hoeveelheden – van antistoffen opwekt die werken tegen de Omikronvarianten BA.1, BA.2 én BA.5. Ze herkennen delen van het spike-eiwit die bij de verschillende subvarianten hetzelfde zijn, en werken dus universeler. In apenstudies deed hun bestaande vaccin als boosterprik zelfs niet onder voor een vaccin dat was aangepast voor Omikron. „Waarschijnlijk zorgt het spike-eiwit van het originele virus samen met de hulpstof die het Novavax vaccin bevat al voor een bredere immuunrespons die kruisreageert”, zegt Van Els.  Een herhaalprik met dit bestaande Novavax-vaccin, dat al op de plank ligt en uitvoeriger is getest, zou dus wellicht ook een goede kandidaat kunnen zijn voor de herfstbooster? Dat is nog wat voorbarig volgens Van Els. „Novavax laat zien dat het een goede (derde) boosterprik is na de serie met twee doses van hetzelfde vaccin. Er zijn nog geen data voor een vierde herhaalprik, en ook niet voor gebruik na andere typen vaccins. Bovendien is het Novavax vaccin in Europa nog niet geregistreerd als boosterprik.” Na een vergadering van 8,5 uur stemde de Amerikaanse adviescommissie ervoor om een Omikron-component op te nemen in de nieuwe boosters voor de herfst in de VS. Dat zou bij voorkeur een BA.4 of BA.5 component moeten zijn in hun ogen, en een bivalent vaccin, ondanks de gegevens van Pfizer waaruit blijkt dat hun monovalente vaccin meer antistoffen opwekt. Twee van de 21 leden stemden tegen, waaronder de kinderarts en vaccinoloog Paul Offit. Hij vindt dat er nog te weinig gegevens zijn over de veiligheid en de mate van bescherming die zulke nieuwe vaccins zullen bieden. Bovendien: de kans bestaat dat in de herfst weer een heel andere subvariant de boventoon voert. „Het zou verstandiger zijn om de bestaande vaccins te verschepen om de ongevaccineerden te vaccineren”, zei hij al bij een eerdere bijeenkomst. Het is een echo van de onzekerheden en die speelden bij de ontwikkeling van de eerste generatie coronavaccins. En ook nu weer zal er van de verbeterde vaccins niet genoeg zijn voor iedereen.  In Europa begon het medicijnagentschap EMA half juni met een versnelde beoordeling (een rolling review) van een aangepaste versie van het vaccin van Pfizer/BioNTech en van het bivalente vaccin van Moderna.  Of het komende herfst nu een bekend vaccin wordt of een aangepaste Omikron-booster, Van Els is vooralsnog geen voorstander van grootschalige vaccinatiecampagnes. „Het hangt natuurlijk af van de epidemiologische situatie, hoe ziekmakend het virus is, en welke doelen we stellen. Maar het overgrote deel van de Nederlandse bevolking heeft inmiddels immuniteit dankzij vaccinaties en infecties, blijkt uit voorlopige gegevens van de antistoffenstudie van het RIVM. Als Omikron langskomt, zullen zij het virus misschien niet kunnen tegenhouden maar wel snel opruimen.” Ze hoopt dat drastische maatregelen niet nodig zullen zijn om de zomerpiek te dempen. „Zuid-Afrika is al over de piek heen, en ook in Portugal is het alweer aan het zakken. Hopelijk gebeurt dat hier ook. Dan hebben we tijd om ons te beraden op een najaarscampagne, over wie we extra zouden moeten beschermen met een herhaalprik, en met welk vaccin.” De herhaalprik (ook wel de tweede booster, of de vierde prik) is in Nederland nu beschikbaar voor mensen van 60 jaar en ouder, bewoners van verpleeghuizen, volwassenen met een afweerstoornis of het syndroom van Down en voor mensen die een keer het Janssenvaccin hebben gehad en daarna een booster.  De opkomst voor de herhaalprik onder 60-plussers  neemt de laatste twee weken toe. Onder 70-plussers ligt die rond de 57 procent, van de mensen tussen 65 en 70 jaar haalde tot 26 juni 43 procent hem, van de mensen tussen 60 en 65 jaar slechts 27 procent. Maar veel mensen hebben inmiddels ook covid gehad.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/01/zijn-de-vaccins-nog-goed-genoeg-nu-er-misschien-een-nieuwe-golf-komt-a4135275
2022-07-01||In ‘From Southeast With Love’ klinkt  de Bijlmer op zijn knuffelbaarst||Een feelgood vrijdagavond televisie-tip: From Southeast With Love, een showcase-avond van musici uit de culturensmeltkroes Amsterdam-Zuidoost (waaronder de Bijlmer) in het Amsterdamse Concertgebouw. Organisator, gitarist, arrangeur en Zuidooster in hart en nieren Orville Breeveld (44) wilde een begin maken aan de oplossing van het feit dat Zuidoosters de chique zaal maar mondjesmaat (kunnen) vinden, zowel als publiek als als artiest op het podium. „Kansen. Daar gaat dit concert om. De mensen die ik gevraagd heb om op te treden moeten voelen: ook het Concertgebouw is van jou”, aldus Breeveld. Wat eind mei nog een kakofonie was in de repetitiekelder van de Q-factory in Amsterdam, groeide uit tot een knuffelbaar concert op 5 juni. Op het podium staan mensen die in Zuidoost vanzelfsprekende artiesten zijn. Black Harmony (close harmony met prachtig sensitief gezongen Afro-Surinaamse liederen), La Rouge (drums, zang, energie) en Jimmy Ramphalmisser (Hindoestaanse opzwepende zang) springen eruit. Jonge talenten Soul Macc (soulzang) en Yung Nnelg (hiphop) krijgen een kans om op te vallen. Het enige wat echt jammer is aan de show, is dat iedereen maar één liedje mag doen. Te veel talent, te weinig tijd. Alleen publiekstrekker Edsilia Rombley (die „had een tante in Zuidoost”) krijgt twee liedjes. Gelukkig heeft de NTR het concert opgenomen, zodat er een glimp van de uitgelaten sfeer vereeuwigd is. Als je Breeveld zoekt: je herkent hem in het ensemble aan zijn gelukzalige grijns. Hij sluit het concert af met ‘Het Beste Beloofd’, een eigen nummer waarin de knuffelbaarheid van het concert samenkomt: een mooie meezinger met  volksliedpotentie. Zelf krijg je dan weer een gelukzalige grijns van de stabiliteit van bandleider Benny Alwart (bas) en de wetenschap dat nestor Eddy Veldman (drums) al jaren een baken van musicerend Zuidoost is, als leraar en als mentor van generaties musici. ‘From Southeast With Love’  Vrijdag 1/7, 22:04 NPO 3. Info: ntr.nl 
●●●●●||https://www.nrc.nl//nieuws/2022/07/01/in-from-southeast-with-love-klinkt-de-bijlmer-op-zijn-knuffelbaarst-a4135274
2022-07-01||Hoe voelt het om dement te zijn?||Harry Beckers (81) wil dolgraag meedoen met de bingo in zijn verzorgingstehuis. De bingokaarten heeft hij zorgvuldig opgeborgen in zijn kamer. Te zorgvuldig. De dementie maakt van zijn hoofd een chaos. Maar hij moet en zal die kaarten vinden. De hoofdprijs van de bingo is namelijk zijn lievelingsvlaai: advocaat-slagroom.  Lees meer over dementie Meneer Beckers is een fictief persoon. Hij is verzonnen door de oprichters van De Mobiele Verwarring, een escaperoom waar zorgpersoneel de verwarring kan ervaren in het hoofd van mensen met dementie. De caravan van De Mobiele Verwarring reist, op verzoek, langs zorginstellingen, opleidingsplekken en dementie-themadagen door het hele land. De vergrijzing heeft ervoor gezorgd dat het aantal mensen met dementie sinds 1950 vervijfvoudigd is, tot bijna 300.000 nu, volgens cijfers van Alzheimer Nederland. Naar verwachting zal dit aantal in 2050 met 620.000 mensen ruim verdubbeld zijn. Elk uur komen er vijf mensen met dementie bij. Hoe goede zorg kan worden geboden aan deze groeiende groep, is een prangend vraagstuk. Vandaag staat de caravan op de parkeerplaats van het hoofdkantoor van Domus Magnus in Hilversum, een partculiere zorginstelling met meerdere woonlocaties. De buitenkant van de caravan is beplakt met baksteenmotief, de binnenkant moet Harry Beckers’ kamer voorstellen: een rijke verzameling meubilair uit de jaren zestig, rood tapijt, blauw behang. Vandaag zullen vijf verschillende groepjes drie kwartier doorbrengen in deze escaperoom. Via raadsels, puzzels en uitdagingen moeten zij hun taak volbrengen: Harry’s bingokaarten vinden.  Deze groep, de derde van de dag, bestaat uit een officemanager, een marketeer, een gz-psycholoog en een activiteitenbegeleider. Als ze de caravan binnenlopen, worden ze begroet door wanorde: uit de radio klinkt ruis, de stoel ligt op zijn kop, de tv staat aan, overal liggen kleren. Overprikkeld, wat mensen met dementie  vaak zijn, proberen de deelnemers eerst orde te creëren. Eentje gaat kleren opvouwen, een ander trekt de stekker van de radio eruit. Rust. Nu kunnen ze de bingokaart zoeken. Door het raampje van de caravan houdt René Vertegaal het schouwspel in de gaten. In 2019 bedacht hij, van oorsprong ic-verpleegkundige, het concept voor De Mobiele Verwarring met docent verpleegkunde Karin Schokker. „We hopen dat deelnemers ondervinden wat het met je doet om continu de weg kwijt te zijn, zodat je leert je te verplaatsen in iemand  met dementie”, zegt Vertegaal. Volgens hem is de escape-room waardevol voor zorgpersoneel, in de breedste zin: van verpleegkundigen tot huishoudelijk personeel, van directieleden tot mantelzorgers. Sommige organisaties verplichten deelname, bij andere is het vrijwillig. „Hoe meer begrip er is van de omgeving, hoe beter het met deze mensen gaat en hoe minder het personeel hoeft in te grijpen met medicatie.” In de caravan kijkt de groep achter schilderijen en fotolijsten om de cijfers voor een code te verzamelen voor een kluis waarin de volgende hint is verstopt.  Ook de meubels en persoonlijke spullen spelen een grote rol in het spel. De Limburgse vlag hangt aan de muur, evenals een foto van  Harry’s oude dorpsfanfare. Ook is er een grote muziekcollectie, inclusief een kerst-cd van André Rieu. De achterliggende gedachte: om dementie goed te kunnen behandelen, moet je de mens achter de ziekte leren kennen.  In de escaperoom zijn  hints verborgen in kinderliedjes, oude foto’s, in typische geuren van vroeger. In het dementerende brein is ‘vroeger’ namelijk een veilige plek, een plek van herkenning. „Iedereen van die generatie heeft met groene zeep schoongemaakt, dus als je dat ruikt denk je: o ja, vroeger”, zegt Vertegaal. Door associaties op te en herinneringen op te wekken, kun je volgens Vertegaal „de mens weer tot activiteit brengen”.  De escaperoom is gebaseerd op de acht principes van de dementie die zijn ontwikkeld door geriater Anneke van der Plaats.  Zo moeten de deelnemers voor een puzzel de gordijnen dichtdoen (dutjes zijn goed voor mensen met dementie). Voor een volgend raadsel moeten ze ouderwetse en moderne plaatjes verbinden (een laptop herkent Harry niet, een oude pc wel).  In de theorie van Van der Plaats staat de amygdala, de angstkern van de hersenen, centraal. Als die te veel wordt getriggerd, ontstaat een gevoel van onveiligheid. Dat kan weer zorgen voor emotioneel, agressief gedrag. Hoe minder stress, hoe beter mensen met dementie  functioneren.  Nederland is een pionier op het gebied van dementiezorg, schreef The New York Times in 2018. Volgens Robbert Huijsman, hoogleraar Management & Organisatie van Ouderenzorg aan de Erasmus Universiteit, is dat terecht. „Andere landen zijn misschien wat verder als het gaat om medisch-specialistische technieken en diagnostiek. Maar in Nederland kijken we naar het geheel: naar de sociale consequenties, het welzijn, naar verschillende gedragscomponenten.”  Zorginstellingen en verzorgingstehuizen hier vallen niet terug op medicatie en bedrust, maar richten zich steeds meer op het creëren van een rustgevende omgeving. Steriele witte gangen maken plaats voor gezellige hoekjes met ouderwetse spullen en veel groen. Kamerdeuren worden beplakt met prints van de oude voordeur van de bewoner. Alles om  herkenning, troost en comfort te bieden. Huijsman benadrukt: dementiezorg is nog een complexe puzzel. De  individuele puzzelstukjes zijn bekend, maar het blijft lastig ze op elkaar aan te sluiten. „De kennis op het gebied van welzijn, de zorg en technologie moet beter worden geïntegreerd om tot oplossingen te komen. Daar ligt onze grote uitdaging.” Met nog negen minuten en negentien seconden op de klok weet de groep het laatste raadsel op te lossen en de bingokaart te bemachtigen. Ze zijn de snelsten van de dag.  „Ik wil nooit dementie hebben”, verzucht Isabelle Ronday als ze het trapje van de caravan afstapt. Ronday is activiteitenbegeleider en welzijnscoördinator bij meerdere verzorgingshuizen van Domus Magnus. „Door de prikkels in de escaperoom raak je gelijk gefrustreerd. Dat herken ik bij mensen met dementie. Je ziet ze worstelen, ze voelen dat het anders zou moeten kunnen, maar ze weten niet hoe. Dat gevoel had ik nu ook.” Deelnemer Freya van der Meer valt haar bij. Ze noemt de escaperoom „een stukje bewustwording”. Van der Meer is gz-psycholoog bij Domus Magnus, waar ze mensen met gevorderde dementie begeleidt en voorlichting geeft aan zorgpersoneel. „Je weet het allemaal wel, want je komt het de hele dag tegen, maar als je het zelf moet doen, denk je: dit is zó frustrerend. Je voelt onmacht en schaamte.”  „Lieve Harry” schrijven de deelnemers   ter afsluiting in het gastenboek. „Bedankt dat we je mochten helpen, we hopen dat je de bingo gaat winnen!” Geriater Anneke van der Plaats ontwikkelde op latere leeftijd de acht principes van de dementie. Met meer begrip en een paar simpele ingrepen in de omgeving kan je het dementerende brein op weg helpen, was haar insteek. Aan de hand van de acht principes kan het ziekteverloop worden vertraagd of zelfs worden verbeterd. Haar werk had veel invloed op de zorg en leverde haar internationaal de bijnaam ‘Queen of dementia’ op. In 2019 heeft ze, op latere leeftijd, haar werk overgedragen aan haar zoon Peter Peltzer, zelf ook dementie-verpleegkundige en oprichter van BreinPlaats. Hij geeft cursussen aan zorgverleners en mantelzorgers, gebaseerd op het werk van zijn moeder. Wat zijn deze acht gouden principes binnen de dementiezorg? Peltzer licht ze toe. Principe 1: De hersenen bestaan uit verschillende niveaus
„De hersenen kennen het onderbrein, het gevoelsbrein, en het bovenbrein, het denkende brein. Bij dementie is het bovenbrein beschadigd. Doordat het denkende brein is aangetast komen handelingen vaker direct uit het emotionele brein. Mensen met dementie reageren dus vanuit een ander hersenniveau dan wij. Daardoor kunnen ze sterke emoties niet goed bedwingen en reageren ze vaker impulsiever. Het ene moment kunnen ze kwaad zijn, en het volgende heel blij. Dat gedrag kunnen we hen niet kwalijk nemen.” Principe 2: Mensen met dementie zijn afhankelijk van hun omgeving
„Mensen met dementie herkennen hun omgeving vaak slecht, zeker nadat ze zijn verhuisd naar een moderne zorginstelling. Het is belangrijk dat er een omgeving wordt gecreëerd waar zij zich thuis kunnen voelen, met eigen meubilair en spulletjes die herinneringen uitlokken. Hoe meer gunstige prikkels er zijn, hoe minder stress wordt ervaren. Het tegenovergestelde is ook waar: hoe meer een plek vervreemdend overkomt, hoe meer stress. Dat zorgt weer voor ongunstig gedrag, zoals agressie, verdriet of verzet.” Principe 3: Het doseren van prikkels is belangrijk 
„Prikkels komen ongesorteerd aan in dementerende hersenen. Het lukt ze vaak niet om er betekenis aan te geven: ze kunnen de verschillende geluiden, beelden en geuren in de omgeving moeilijk plaatsen. Houd het bij één prikkelbron tegelijk, zoals een persoon, de televisie óf de radio. Tegelijkertijd zijn te weinig prikkels ook niet goed. Stil zitten in een kamer waar niks gebeurt is voor mensen met dementie onmogelijk. Dan gaan ze zelf prikkels creëren, zoals roepen en gillen. Of eindeloos ronddwalen in de gangen. Zorg dus voor een goede prikkelbalans.” Principe 4: Laat mensen met dementie niet falen
„Het gevoel van falen zorgt voor stress. Daarom is het belangrijk om mensen met dementie niet steeds te verbeteren, anders worden ze continu geconfronteerd met hun eigen onvermogen. De oplossing is om ze zelf de fout laten ontdekken. Als een persoon met dementie, wiens ouders allang zijn overleden, vraagt: „Wanneer komt vader thuis?’’ moet je juist niet antwoorden: ,,Vader is overleden”. Praat eromheen, vraag eerder: „Wat voor man was je vader?” Laat ze zelf weer tot de conclusie komen.”  Principe 5: Het geheugen bestaat uit plaatjes
„Alles wat we meemaken, slaan we op in het geheugen als plaatjes. Bij dementie keert het geheugen terug naar de jeugd: de ervaringen die er het laatst bij zijn gekomen, het Senseo-apparaat of de afstandsbediening, vergeten ze ook als eerste. Daarom is het belangrijk om terug te gaan naar de tijd waarin de persoon zich bevindt, mentaal zijn ze misschien in de jaren zestig. Leef je in dat een moderne televisie voor hen een vreemd object is. In hun optiek is de televisie een dikke beeldbuis in plaats van een flatscreen.” Principe 6: Roep met externe prikkels doelgerichte bewegingen op 
„Mensen met dementie spiegelen graag. Met bepaalde aanwijzingen kun je handelingen opwekken die diep in het brein zitten, ‘na-apen’ noemen we dat. Dat geldt bijvoorbeeld bij eten: een bord eten neerzetten is een statische prikkel, vaak laten ze dan het eten staan. Door samen te gaan eten, wordt het een dynamische prikkel. Als je een man, die vroeger een ramenwasser was, zou vragen of hij de ramen wil wassen, gebeurt er niks. Maar als je hem met een spons en een zeem voor een raam neerzet, begint hij enthousiast. De man wordt zo in zijn kracht gezet, hij is er weer.”  Principe 7: Mensen met dementie kunnen emoties niet meer bedwingen 
„Doordat de hersenen beschadigd zijn, worden emoties bij mensen met dementie niet bedwongen door ons denkende brein. Ik hoor wel eens van zorgverleners: ‘Ik doe zó mijn best maar ik krijg alleen maar ellende over me geen, hij scheldt me uit of hij slaat me’. Mensen met dementie kunnen daar echt niets aan doen, omdat het denkende brein beschadigd is. Angst wordt omgezet in boosheid, agressie of verzet – zonder filter. Het is ook een signaalgedrag: ik weet het even niet meer.” Principe 8: Er is veel behoefte aan dutjes
„Ouderen hebben minder behoefte aan slaap. Om te voorkomen dat het dag-en nachtritme van mensen met dementie in de war raakt, is het slim om ze vaak naar buiten te laten gaan en tussendoor te laten dutten, zonder dat ze in een diepe slaap terecht komen. Leg ze daarom niet overdag in een bed, maar laat ze rechtop slapen in hun stoel.”
||https://www.nrc.nl//nieuws/2022/07/01/met-een-escaperoom-dementie-ervaren-door-de-prikkels-raak-je-meteen-gefrustreerd-a4134978
2022-07-01||Prominent Brits parlementslid legt topfunctie neer na grensoverschrijdend gedrag||Een vooraanstaand parlementslid van de Britse Conservatieve Partij, Chris Pincher, stapt op als plaatsvervangend chief whip na meldingen van grensoverschrijdend gedrag. Dat meldt de BBC vrijdag. De chief whip heeft de taak om in het Lagerhuis de fractiediscipline te bewaken.  Het ongewenste gedrag zou zich woensdagavond hebben afgespeeld in de Carlton Club, een besloten vereniging in Londen van de Tories. Bronnen die aanwezig waren zeggen tegen de BBC dat Pincher „extreem dronken was” terwijl tientallen mensen aanwezig waren, onder wie parlementsleden, ministers en woordvoerders. De Britse krant The Sun bracht zijn ontslag naar buiten en beweerde dat Pincher veel had gedronken en twee mannelijke gasten had betast. Volgens de tabloid hebben meerdere parlementsleden van de Conservatieven daarna geklaagd bij de whips office, waarop Pincher de eer aan zichzelf hield en zijn ontslag indiende.  Pincher begint zijn ontslagbrief aan premier Boris Johnson met de verklaring dat hij woensdagavond te veel had gedronken.  „Ik heb mezelf voor schut gezet voor anderen, en dat is het laatste wat ik wilde doen. Daar bied ik mijn excuses voor aan.” In de brief wordt niets gezegd over de geruchten dat Pincher twee mannen zou hebben betast. Hoewel hij als plaatsvervangend chief whip opstapt, blijft hij wel werkzaam als parlementslid. Premier Johnson heeft nog niet gereageerd op zijn ontslag.  Het is niet de eerste keer dat Pincher zijn functie als plaatsvervangend chief whip neerlegt na meldingen van grensoverschrijdend gedrag. In 2017 werd hij door collega-politicus en voormalig olympisch roeier Alex Story beschuldigd van het maken van ongewenste avances in 2001, toen Story 26 was. Pincher legde na de beschuldigingen zijn functie als plaatsvervangend chief whip neer en meldde zich vrijwillig bij de politie. Er volgde geen veroordeling, waarop Pincher zijn positie als plaatsvervangend chief whip in februari van dit jaar  terugkreeg. De chief whip zorgt ervoor dat de leden van de eigen partij aanwezig zijn bij stemmingen in het parlement en dat ze volgens de partijlijn stemmen. Zo moet de eenheid in een fractie bewaard blijven. De belangrijke functie wordt meestal vervuld door een meer ervaren lid van de partij, omdat deze de stem van zijn premier moet vertegenwoordigen. Correctie 1 juli: in een eerdere versie van dit artikel werd Pincher chief whip genoemd. Hij is plaatsvervangend chief whip. ||https://www.nrc.nl//nieuws/2022/07/01/prominent-brits-parlementslid-legt-topfunctie-neer-na-grensoverschrijdend-gedrag-a4135266
2022-07-01||Boegbeeld Fauci geeft niet het goede voorbeeld||Anthony Fauci (81), Amerika’s belangrijkste medische adviseur op het gebied van corona, geeft de Amerikanen wel een bijzonder voorbeeld als het op zijn eigen gezondheid aan komt. Nu hij zelf een coronabesmetting heeft opgelopen, snijdt hij (dat wil zeggen zijn arts) bij de behandeling daarvan bochten af, die afwijken van de officiële medische richtlijnen. Dat wekte deze week irritatie bij Amerikaanse artsen op Twitter.  Twee jaar lang wist Fauci uit de klauwen te blijven van het pandemische virus, ondanks dat het diverse malen gevaarlijk dicht in zijn buurt kwam. In oktober 2020 belandde de toenmalige president Donald Trump in het ziekenhuis vanwege corona. Tussen september 2020 een januari 2021 raakten zeker 48 mensen in en om het Witte Huis besmet. Trump kwam er weer bovenop dankzij een toen nog experimentele behandeling met antilichamen, die nog niet voor de behandeling van patiënten beschikbaar was. Fauci ontsprong de dans. Inmiddels is hij volledig gevaccineerd tegen corona en ontving hij ook twee boosterprikken, de laatste nog geen maand geleden. Maar de veel besmettelijker Omikronvariant ontsnapt makkelijker aan de antistoffen die door de vaccins worden opgewekt. En dat overkwam kennelijk ook Fauci.  Nadat hij keelpijn had gekregen werd hij twee weken geleden positief getest op Covid-19. Hij had aanvankelijk „milde klachten”, vertelde hij. Maar toen de klachten verergerden schreef zijn arts hem een kuur voor van het middel Paxlovid, een krachtige virusremmer. Dat was opmerkelijk, want volgens de Amerikaanse richtlijnen zouden artsen dit middel alleen moeten geven aan mensen die een groot risico lopen op ernstige Covid-19, lees: ongevaccineerden, mensen met een onderliggende aandoening en fragiele ouderen.  Fauci was tot dan toe kerngezond, maar zelf vond het hij de Paxlovid-kuur wel te verdedigen: „Ik ben 81, wat een aanzienlijke risicofactor is.” Fauci ging in isolatie.  Nadat hij na vijf dagen zijn antivirale kuur had afgerond en testte hij negatief op het virus. „Paxlovid deed wat het moest doen”, zei Fauci. Drie dagen achtereen bleef de uitslag van zijn dagelijkse zelftest negatief totdat hij op de vierde dag tot zijn „verrassing en teleurstelling” ineens weer positief testte. Ook de klachten kwamen terug: een beetje verhoging, pijntjes, een loopneus en een milde hoest. Hij had wat artsen noemen een „rebound”, een heropleving van het virus. Hij belde zijn arts, en die schreef hem opnieuw een kuurtje Paxlovid voor. Fauci meldde woensdag dat zijn symptomen na die tweede kuur praktisch waren verdwenen, „alleen nog een beetje een verstopte neus”. Maar zo’n tweede ronde Paxlovid is opnieuw in strijd met de Amerikaanse richtlijnen. De Amerikaanse geneesmidelenautoriteit FDA stelde de voorwaarde dat het niet langer dan vijf dagen aan patiënten werd toegediend. En daar bovenop schreven de Centers for Disease Control and Prevention dat een rebound na Covid-19 met of zonder behandeling met antiviralen „een natuurlijk fenomeen is”. Dat hoeft niet opnieuw behandeld te worden maar vereist alleen dat de patiënt opnieuw vijf dagen in isolatie gaat. Iedere week bespreekt de redactie wetenschap hier ophef in de wetenschap.||https://www.nrc.nl//nieuws/2022/07/01/boegbeeld-fauci-geeft-niet-het-goede-voorbeeld-a4135269
2022-07-01||Kwik in een Canadees meer lozen, in naam van de wetenschap||Twee kleine elektrische propellerbootjes, gevuld met wetenschappers en een bak kwik, zigzaggen op een lenteavond in 2001 over een meer. „Verboden om te vissen”, staat op een bord aan de oever – met goede reden. Aan de achterkant van de boot verdwijnt het kwik langzaam in het meer, gelijkmatig verdeeld over de oppervlakte. Tot in de herfst zijn de bootjes elke twee weken hier te vinden, net als de zes jaar daarna. Ze varen op Lake 658 – onderdeel van het Experimental Lake Area in het zuidwesten van de Canadese provincie Ontario. En in de omgeving van het meer vliegt af en toe een sproeivliegtuig, dat kwik over de bossen doet neerdalen. Kwik is een zwaar metaal dat wereldwijd ecosystemen vervuilt en de gezondheid van mensen aantast. Er bestaat een natuurlijke wereldwijde kwikcyclus, maar daar heeft de mens sinds halverwege de negentiende eeuw grote hoeveelheden kwik uit de grond aan toegevoegd. Via goudmijnen, kolencentrales en zware industrie komt kwikgas in de atmosfeer terecht, dat meestal via regenval in zee, rivieren, meren en grond eindigt. Daar wordt kwik door bacteriën omgezet tot methylkwik. Methylkwik is bio-accumulatief: het bouwt gedurende een leven op in vooral spierweefsel van bijvoorbeeld vissen. En het is biomagnificerend: hoe hoger in de voedselketen, hoe hoger de concentraties kwik in dieren. Een predatorvis als makreel bevat zo meer kwik dan plankton, of kleinere vissen. Als mensen via vis te veel kwik binnenkrijgen, kan dat gezondheidsschade opleveren – vooral voor jonge en ongeboren kinderen. Het belemmert de groei van de hersenen, met soms levenslange gevolgen. Naar schatting hebben 1,8 miljoen Europese kinderen te veel kwik in het bloed. Tussen 1980 en 2000 nam de kwikuitstoot flink af, maar inmiddels daalt de jaarlijkse uitstoot niet verder. Wel tekenden 128 landen in 2013 het Minamataverdrag, met als doel uitstoot te verlagen. Daardoor wordt de komende jaren weer een daling verwacht. Eén grote vraag is echter nog onbeantwoord: hoe lang duurt het tot ecosystemen hersteld zijn? Met die vraag in het hoofd voeren Canadese en Amerikaanse onderzoekers over Lake 658. Zeven jaar lang vervijfvoudigden zij de kwiktoevoer aan het ecosysteem, en analyseerden ze de snelheid van kwikopname. De acht opvolgende jaren daarna maten ze het herstel. Ze gebruikten een bijzondere variant – of ‘isotoop’ – van kwik die nog nooit eerder door mensen is uitgestoten. Zo konden ze in metingen achterhalen welke kwikvervuiling ‘natuurlijk’ was, en welke vervuiling van henzelf kwam. Onlangs publiceerden de onderzoekers een studie in Nature. De belangrijkste uitkomst, zo schrijven de auteurs: zodra de toevoer van kwik aan een ecosysteem stopt, zal de concentratie van methylkwik in vissen snel afnemen.  De toegevoegde hoeveelheid kwik is vergelijkbaar met de vervuiling in industriële gebieden Yanxu Zhang hoogleraar biogeochemie „Kwik doordrong het ecosysteem ongelooflijk snel”, zegt Paul Blanchfield. Hij is ecoloog en eerste auteur van de studie. „Binnen enkele weken zagen we methylkwik al terug in het water en in zoöplankton. Aan het eind van de eerste zomer was het in kleine vissen te vinden. Na een jaar detecteerden we het in grotere vissen.” Zeven jaar na de eerste zigzag, aan het einde van de toevoegingsfase, was in elke meerbewoner een verhoogd kwikgehalte te zien. Maar is het niet ethisch dubieus om uit naam van de wetenschap een meer te vervuilen? „Toen tien jaar geleden de eerste studies hierover uitkwamen, dacht ik hetzelfde”, zegt Yanxu Zhang. Hij is hoogleraar biogeochemie aan de Nanjing Universiteit, en focust op het gedrag van vervuilende chemicaliën in het milieu. „Maar zo erg is het allemaal niet. De toegevoegde hoeveelheid kwik is niet veel. Het is vergelijkbaar met de vervuiling in dichter bewoonde en industriële gebieden. Daarnaast is het meer heel afgelegen, waardoor er geen gevaar voor mensen is.” Dat beaamt Blanchfield, en hij voegt toe: „De concentraties in het meer hebben geen schadelijke effecten op de vissen in het meer. Daarnaast hebben we samengewerkt met lokale en nationale overheden. Het belang van het onderzoek moest groot genoeg zijn, en dat was het.”  Bovendien lijkt kwik weer snel uit het meer te verdwijnen. Nadat de toevoer van de kwik werd stopgezet, nam de kwikconcentratie in het water binnen drie jaar met 80 procent af. Wat later pas daalde het kwikgehalte in vissen of ander leven in het meer. Die daling wisselde per diersoort, vooral omdat het kwikgehalte niet in individuele vissen lijkt af te nemen, maar pas bij nieuwe generaties. In houtingen – een vis uit de zalmfamilie – nam het kwikgehalte in acht jaar tijd twee keer langzamer af dan in baarzen, ondanks dat baarzen gemiddeld veel meer kwik in zich hadden. Het belangrijkste verschil tussen de twee: baarzen leven gemiddeld drie jaar, de houtingen zeventien. „De studie komt op een goed moment, aangezien we in de nabije toekomst een daling in uitstoot verwachten”, zegt Zhang. „Het is echter nog onduidelijk hoe ecosystemen daarop gaan reageren. De resultaten van de studie zijn bemoedigend voor de effectiviteit van het Minamataverdrag.” De studie past bovendien in een trend binnen onderzoek naar mondiale kwikvervuiling. Veel onderzoekers proberen modellen te maken van de mondiale kwikcyclus – de manier waarop kwik zich verspreidt over de wereld door lucht, zeeën en grond. Pas recentelijk beginnen onderzoekers in modellen mee te nemen hoe ecosystemen  reageren op veranderingen in de kwikcyclus. Zhang was een jaar geleden de eerste: het model dat hij in Nature Communications publiceerde, voorspelt onder andere effecten op kwik in ecosystemen en gezondheidsschade bij mensen. „We hebben nog veel observaties nodig om de precisie van ons model te kunnen evalueren”, zegt Zhang. „Ik verwacht dat deze data ons model significant kunnen verbeteren. De studie is heel relevant voor mondiale modellen.” Jeroen Sonke, biogeochemicus aan het Nationaal Centrum voor Wetenschappelijk Onderzoek in Frankrijk, kijkt al uit naar vervolgonderzoek in de komende decennia. „Slechts een kwart van de kwiktoevoer naar het meer komt direct uit regen, de rest komt vanuit regenwater dat via het omliggende bos in het meer terechtkomt. Op dit moment is nog onbekend hoe snel kwik uit de bosbodem in het meer terecht gaat komen. De verplaatsing van kwik uit de bossen naar het meer zou wel tien, honderd of duizend jaar kunnen duren.” „We blijven het meer en de vissen observeren, om te begrijpen hoe de populaties blijven reageren op de kwik die we hebben toegevoegd”, reageert Blanchfield. „Maar ook de kleine hoeveelheid kwik die vanuit bossen in het meer terechtkwam, verdween snel uit de vissen. Alsnog zijn we benieuwd of het kwik in de bossen naar het meer getransporteerd gaat worden, om een compleet beeld te krijgen van wat er gebeurt rondom het meer.”||https://www.nrc.nl//nieuws/2022/07/01/kwik-in-een-canadees-meer-lozen-in-naam-van-de-wetenschap-a4135265
2022-07-01||De verdwaalde geest van Herr Warum||Toen de van oorsprong Oostenrijkse wiskundige en logicus Kurt Gödel in 1947 al een aantal jaren werkzaam was aan het Institute for Advanced Study in Princeton, vond hij het tijd worden om het Amerikaanse staatsburgerschap aan te vragen. Zoals met alles in zijn leven bereidde hij zich ongelofelijk goed voor op het examen door boeken over Amerikaanse geschiedenis en Amerikaans recht te bestuderen. Als kind al stond hij bekend als Herr Warum, omdat hij van alles altijd het naadje van de kous wilde weten. Tijdens de zitting beweerde de rechter dat het in de Verenigde Staten met zijn grondwet onmogelijk zou zijn dat een dictator aan de macht kwam, zoals Hitler in Duitsland en Oostenrijk, waarop Gödel opvloog en zei dat dat onzin was en dat hij dat kon bewijzen ook. Gelukkig liet Einstein, die hem die ochtend vergezelde, direct weten dat hij daar beter zijn mond over kon houden, waarna de procedure verder zonder enige smet verliep.  Het is een van de vele anekdotes die over Gödel de ronde doen. Zo beweerde Einstein dat hij alleen naar het Instituut kwam om ’s avonds weer met Gödel terug te kunnen wandelen. De gesprekken die ze daarbij voerden konden echter niet voorkomen dat Gödel geestelijk almaar meer in de war raakte. De enorme vrijheid die hij had in Princeton en de geïsoleerde positie die hij daar innam hebben er waarschijnlijk sterk aan bijgedragen dat zijn geest kon verdwalen. Hij beeldde zich voortdurend allerlei ziektes in en vreesde door zijn vijanden te worden vergiftigd. Dat zou uiteindelijk ook zijn dood worden (in 1978 op 71-jarige leeftijd), omdat hij weigerde te eten toen zijn vrouw in het ziekenhuis lag. Bij zijn overlijden woog hij nauwelijks dertig kilo. Al die grillen en eigenaardigheden doen echter niets af aan het geniale werk dat hij als 24-jarige (!) volbracht op het gebied van de logica. Met zijn twee Onvolledigheidsstellingen toonde hij onomstotelijk aan dat er beperkingen zaten aan wat wiskundig te bewijzen was en haalde zo in één keer het fundament weg onder de wiskunde en de logica. Er bestaan, kort gezegd, wiskundige uitspraken die waar zijn, maar die niet bewezen kunnen worden, en dat maakt het onmogelijk om een consistent en volledig wiskundig systeem van beweringen op te zetten. De kracht van deze nieuwe biografie van Stephen Budiansky zit hem niet zozeer in de beschrijving van deze en andere episoden uit Gödels leven of in de heldere uiteenzetting van Gödels toch redelijk abstracte bewijs. Anderen hebben dat vóór hem immers ook al gedaan. Wel beschikte Budiansky over Gödels dagboeken die hij in een lastig te ontcijferen steno gedurende bepaalde perioden in zijn leven had bijgehouden. Die leveren meer inzicht in het ontstaan en de vroege ontwikkeling van Gödels wanen, die hem zijn verdere leven zouden achtervolgen: een afkeer van zijn vader en een te grote gehechtheid aan zijn moeder – tekstboek Freud – gekoppeld aan een voortdurende twijfel of hij na zijn grote ontdekking op jeugdige leeftijd nog wel in staat was om nog iets belangrijks voort te brengen. Het is fascinerend materiaal dat Budiansky met veel invoelingsvermogen beschrijft. Als historicus is hij bovendien bij uitstek in staat om Gödels leven de juiste achtergrond te verschaffen, die van de culturele, maatschappelijke en politieke ontwikkelingen in het Wenen van de jaren twintig en dertig die de jonge Gödel hebben getekend, of zijn deelname aan de Wiener Kreis, een groep wiskundigen, natuurkundigen en filosofen die nadachten en discussieerden over de aard van de kennis en de veranderingen in het wetenschappelijk denken als gevolg van nieuwe ontwikkelingen in de fysica, als de quantummechanica en de relativiteitstheorie. Daarmee is deze nieuwe Gödel-biografie in al zijn beknoptheid een mooie aanvulling op wat al bekend was over deze fascinerende wetenschapper.||https://www.nrc.nl//nieuws/2022/07/01/de-verdwaalde-geest-van-herr-warum-a4135264
2022-07-01||Het kompas dat Odysseus de weg wees||Het vervult me altijd met ontzag voor onze voorvaderen dat ze in staat waren ‘de hemel te lezen’, vast te stellen waar ze zich op zee bevonden aan de hand van de sterren, te weten hoe laat het was of wanneer het weer tijd werd om te zaaien. Gelukkig zijn er mensen als Siebren van der Werf, een Groningse natuurkundige die alles snapt van wat er aan de hemel plaatsvindt en dat helder uiteen kan zetten. Mythevorming en geschiedenis Querido, 183 blz. €24,99  Eerder publiceerde hij over het door hem ontdekte Nova Zembla-verschijnsel, een optische vertekening van het zonlicht in de atmosfeer die zorgde dat de bewoners van het Behouden Huys de zon na de lange poolnacht eerder zagen terugkeren dan astronomisch mogelijk was. Van der Werf bedacht niet alleen hoe dat kwam, maar onderbouwde zijn oplossing van het raadsel aan de hand van computerberekeningen. Daar maakt hij ook in het onlangs verschenen Drieduizend jaar navigatie op de sterren uitgebreid gebruik van. Zo laat hij zien dat een mythisch IJslands zeemonster niet veel anders kan zijn geweest dan een vertekend beeld van ijsbergen, en dat een mythische monstergolf een luchtspiegeling moet zijn geweest. In dit prachtig uitgegeven boekje zet hij duidelijk uiteen hoe verschillende volkeren – van de oude Grieken tot de Polynesiërs en de Vikingen – gebruikmakend van zon, maan en sterren de zeeën hebben doorkruist. Hij citeert daarbij de oorspronkelijke bronnen, die hij veelal zelf heeft vertaald, wanneer anderen dat met te weinig benul van de beschreven waarnemingen hebben gedaan. Zo reconstrueert hij het sterrenkompas dat Odysseus de weg kan hebben gewezen en concludeert dat zijn thuisreis ongeveer midden augustus moet hebben plaatsgevonden. Of hoe de Vikingen onder leiding van Leif Eriksson Amerika hebben ontdekt, met een zonnekompas. Dat ze daarbij ook een zonnesteen zouden hebben gebruikt, waarmee ze zelfs bij dichte bewolking de plaats van de zon aan de hemel konden vaststellen, is volgens Van der Werf niet meer dan een mooi verhaal. Een fijne gids dus, die uitlegt, maar je bewondering voor onze voorvaderen intact houdt.||https://www.nrc.nl//nieuws/2022/07/01/het-kompas-dat-odysseus-de-weg-wees-a4135263
2022-07-01||Apenkenner Frans de Waal over gender. En over de chimp die misschien queer is||Bij apenkenner Frans de Waal staat de biologie voorop. Ook als het over mensen gaat en de rolmodellen van mannen en vrouwen. Hoe sterk is nog die traditionele rolverdeling, als tegenwoordig gescheiden mannen de helft van de tijd hun kinderen prima alléén verzorgen en opvoeden? Zegt De Waal: „Waarschijnlijk zijn daardoor wel hun hersenen veranderd en ook hun hormoonprofiel. Als mannen een kind krijgen daalt het testosteron en stijgt de oxytocine.” Frans de Waal is een van de meest vooraanstaande primatologen van dit moment. Hij werd geboren in 1948 in Den Bosch in een groot gezin met zes jongens. Sinds 1981 werkt hij in de Verenigde Staten, vanaf 1991 in het Yerkes Primate Center in Atlanta, waar hij ook hoogleraar primatengedrag en psychobiologie is aan Emory University. Vanuit zijn werkkamer kijkt hij uit over de chimpanseekolonie van Yerkes: „Ik schat dat ik in mijn leven minstens 10.000 uur naar chimpanseegedrag heb gekeken.” Hij schreef vele boeken.  In een hotel in Amsterdam spreken we met de bioloog die al jaren in de VS werkt, over zijn nieuwste boek: Anders. Het gaat over genderverschillen bij apen en mensen. Ook hierin redeneert De Waal vanuit de biologie: er zijn gewoon aangeboren verschillen terug te vinden in het gedrag van mannen en vrouwen. Mannen zijn meer geneigd tot competitie en fysiek geweld, vrouwen letten meer op de sociale context en hebben meer oog voor kinderen. Dat is bij mensen niet anders dan bij chimpansees of bonobo’s. Maar dat is alles. Het gedrag in de praktijk is véél breder dan alleen die basisneigingen. De Waal: „Kenmerkend gedrag zegt weinig over waar een dier of mens óók toe in staat is.” Want een neiging is geen voorschrift. Bijvoorbeeld een moederinstinct bestaat niet, schrijft De Waal. In heel veel gedrag is niet eens een genderverschil te ontdekken. Over een veelbesproken genderkwestie is De Waal helder: mensen die van geslacht willen veranderen tonen die wens meestal al zo vroeg in hun leven dat het onwaarschijnlijk is dat die wens niet heel diep van binnen komt. In de apenwereld bestaan vergelijkbare gevallen, al hadden primatologen daar tot nu toe weinig aandacht voor. De Waal vertelt over een chimp-vrouw Donna, op het Yerkes Field Station, die veel mannelijk gedrag laat zien en die hij tastend omschrijft als ‘een overwegend aseksueel gender-nonconformerend individu’. Hij kent ook grote sterke apenmannen die toch geen enkele interesse vertonen voor strijd om de hoogste plek. Zou u Donna queer kunnen noemen? „Met transgender kom je mogelijk in de buurt, maar ik kan haar niet vragen hoe ze zichzelf identificeert. Misschien is Donna wel queer, maar dat weten wij niet. Ik ga altijd uit van gedrag, in ieder geval bij apen. Aan mensen kan je nog vragen wat zich in hun hoofd afspeelt, of ze zichzelf als non-binair identificeren.”  U benadrukt de evolutionaire erfenis van de mens, met specifieke gedragsneigingen per geslacht, maar óók de flexibiliteit van gedrag. U vertelt over een fantastisch experiment waarbij een mannelijke resusaap direct een kind gaat verzorgen als hij alleen is, maar niet als er een vrouwtje bij is. Wat is dan nog aangeboren gedrag? „Interessant hè? Er zit een soort verwachtingspatroon in. De mannelijke aap verwacht: jij bent vrouw, jij doet het maar. Ik denk dat hij ook geleerd heeft dat vrouwelijke apen de kinderen liever niet aan hem overlaten. Het kind krijst even, gelijk zitten er tien vrouwen op hem! Maar als er geen vrouwtje is, dan kan hij het best. Je ziet datzelfde bij niet-primaten, bij ratten bijvoorbeeld. Er is zelfs een experiment geweest waarbij heel jonge makaken worden grootgebracht door een troep mannen, daar kwamen geen vrouwen aan te pas. Dat ging heel goed: ze groeiden op zonder afwijkingen!” Mensen dénken wel dat er allemaal verschillen bestaan tussen mannen en vrouwen, maar als je kijkt zie je die vaak niet Wat blijft er dan over van die aangeboren neiging, dat vrouwen eerder voor kinderen zorgen en mannen vaker geweld gebruiken? Zijn cultuur en omstandigheden niet belangrijker? „Mannen kúnnen het wel. Dat is de conclusie. Mannen hebben een latente verzorgingsneiging, dat wist Darwin al. Er is geen enkel biologisch bezwaar om een samenleving op te bouwen waarin mannen meer thuis werken en meer met kinderen doen. Mensen dénken wel dat er allemaal verschillen bestaan tussen mannen en vrouwen, maar als je kijkt zie je die vaak niet. We hebben als primatologen eens het gedrag gemeten van chirurgen in de operatiekamer. Wat bleek? Geen énkel verschil tussen mannen en vrouwen. Niet in manier van kritiek geven, niet als je kijkt wie is aardig tegen wie, niets. „Conservatieven in Amerika maken eindeloos grapjes over vaderschapsverlof. Daar snappen ze niks van, ze vinden het niet mannelijk. Daarbij beroepen ze zich vaak op de biologie. Dáárom probeer ik dat juist te benadrukken: dat die zorgneigingen er wel degelijk zijn bij mannen.” De antropoloog Sandrine Gallois heeft gezegd dat je voor verklaring van gedrag beter kunt kijken naar de persoonlijkheid dan de gender van een persoon. Moeten we ‘gender’ niet gewoon afschaffen? „Ja er is grote individuele variabiliteit. Maar afschaffen gaat wel ver, hahaha. Je ziet het nu wel bij leiderschap. Er zijn veel meer vrouwelijke leiders dan vroeger en het lijkt nu minder relevant of de leider een man of een vrouw is. Tegelijkertijd zien mensen binnen één seconde of iemand een man of een vrouw is. Dat is heel snel, dat willen wij graag weten, omdat het toch gedrag voorspelt. Dat komt dan door de wet van de gemiddelden. „Het biologische geslacht is overwegend binair: man of vrouw. De tussencategorieën zijn niet groot. Bijvoorbeeld de intersekse, met vrouwelijke én mannelijke kenmerken in genetica en hormoonprofielen: 1 à 2 procent. Transgenders, wéér een andere categorie: mensen die volledig vrouw of man zijn als ze geboren worden, maar die zich anders identificeren: 0,6 procent, zo wordt gezegd. Dan kan je nog de seksuele oriëntatie erbij nemen, weer iets héél anders: homoseksualiteit komt makkelijk op 5 procent, waarbij de exclusieve homoseksualiteit wordt geschat op 0,5 procent. Alles bij elkaar kom je voor de hele lgbtq+-gemeenschap dan ruwweg uit op 5 à 10 procent van de mensen.” Er is nu net een onderzoek verschenen naar homoseksuele handelingen bij chimpansees in het wild Maar gendergedrag is toch nog veel ingewikkelder? „Ja, gender en de genderexpressie en -identiteit is vager: mannelijk en vrouwelijk en alles ertussenin. Gender is meer bimodaal verdeeld, net als de lengte van mensen: mannen zijn gemiddeld langer dan vrouwen, maar er is een heel stel vrouwen dat langer is dan de meeste mannen. Dat is met veel eigenschappen. Neem het jagen, dat typisch mannelijk zou zijn. Dan telt ook: wie heeft talent om te jagen en wie heeft zin om te jagen? Vaak mannen, maar ook een stel vrouwen. Dan hangt het van de flexibiliteit van de maatschappij af of de vrouwen mogen meedoen. Ik denk eerlijk gezegd dat onze moderne samenleving veel rigoureuzer is in de strakke scheidslijnen dan de jagers-verzamelaars. Wij zeggen dan: een vrouw hoort niet te jagen, dat doen wij mannen wel. Dat is heel destructief, want er zijn een stel personen die dat graag zouden willen, maar niet mogen. Gender is een flexibel concept. Mensen zouden daarin best wel wat toleranter mogen zijn. „Het hoofdonderwerp van mijn boek is: wat weten we van mannen versus vrouwen. En hoe zit dat bij de chimpansee en de bonobo? Het komische is dat de meeste mensen graag een eenvoudig antwoord willen. Ze denken: bij de apen zien we de biologie, bij de mensen de cultuur. Maar ik zie bij de apen ook de cultuur en bij mensen ook de biologie. Bovendien zijn er de grote verschillen tussen die twee apensoorten. Bij chimps zijn de mannen de baas, bij de bonobo’s de vrouwen. Het plaatje is gecompliceerd.  „Over de cultuur bij apen weten we nog heel weinig. Ja, we onderzoeken het door te kijken naar dieetkeuze en werktuigen, de technologie. Daaruit weten we dat dochters daarin meer op hun moeder lijken dan de zonen. Die gelijkenis is waarschijnlijk niet genetisch maar cultureel. Dochters letten beter op wat hun moeder doet dan zonen. „Over gendertypisch gedrag bij de apen weten we heel weinig. Wij primatologen hebben ons altijd gericht op de typisch mannelijke en de typisch vrouwelijke gedragingen en verder weinig. Er is nu net een onderzoek verschenen naar homoseksuele handelingen bij chimpansees in het wild. Niet per se seks, maar ook mannen die elkaars testikels aanraken, dat soort dingen. Er was verrassend veel gezien! Ook ik heb het vaak gezien, maar nooit gedocumenteerd. Het is er allemaal wel, maar we hebben niet echt aandacht aan besteed.” Mannen kunnen tegelijkertijd vrienden en rivalen zijn Wat is dan nog de kern van die geslachts- en genderverschillen? „Ik denk dat je de kern ziet in het gedrag van jonge primaten, bij mensen en apen. Jonge vrouwen zijn geïnteresseerd in kinderen en in poppen, om vast te houden en te verzorgen. Als die niet in de buurt zijn verzinnen ze zelf, dan zie je zo’n jonge chimpvrouw rondsjouwen met een blok hout dat ze behandelt als een kindje. „Jonge mannen willen worstelen en vechten, elkaar beschieten. Als ze het speelgoed niet hebben, gaan jongens zelf wel wapens maken, je hoeft het ze niet eens te geven. In dat jeugdige gedrag zie je de verschillen. „Jonge vrouwtjes leren zo moederlijke skills en de jonge mannetjes leren zo de vechtskills. Maar daar moet je niet te simpel naar kijken, want er zit ook een andere kant aan. Jongens moeten zo ook leren hoe ze hun fysieke kracht onder controle kunnen houden. Dat wordt vaak onderschat. Ze zijn zich niet alleen aan het voorbereiden op een leven vol competitie, maar ook op een leven waarin ze hun kracht moeten inhouden. Een gorillaman is sterker dan wie ook, maar hij speelt ook met baby’s, daar is hij dan enorm voorzichtig mee! Hij heeft geleerd hoe hij die kracht moet inhouden.” In uw boek zit in feite een loflied verborgen op mannelijkheid, en speciaal op de ruwe mannelijke vriendschap. „Ik ben een bioloog die op de universiteit al dertig jaar tussen de psychologen zit. In ieder geval in Amerika zie ik dat in de psychologie vrouwelijke vriendschappen als diep en mooi worden afgeschilderd, dat ze elkaar fantastisch steunen en zo. Mannelijke vriendschappen bestaan eigenlijk niet! Mannen zouden te competitief en te hiërarchisch zijn. Want mannen zéggen wel dat ze vrienden zijn, maar ja, ze vertellen mekaar niks! Daar wordt op neergekeken in de psychologie. Dat idee is gebaseerd op een misverstand van vooral vrouwelijke psychologen dat competitie en vriendschap niet kunnen samengaan. Mannen kunnen best tegelijkertijd vrienden en rivalen zijn. „Mannen kunnen onderling prima ruzies hebben, omdat ze die weer snel vergeten. Vrouwen vergeten hun ruzies minder makkelijk en kunnen zich niet voorstellen dat dat bij mannen zo snel heen en weer gaat. Chimpanseemannen hebben volop competitie en rivaliteit, maar ze moeten ook eensgezind zijn tegen de vijand, de groep van het naburige territorium. Wat ze ook onderling uithalen, ze móéten bij elkaar blijven. Je bent vrienden en rivalen op hetzelfde moment. Na een grote ruzie gaan daarom mensenmannen vaak onderling grappen maken. Je moet het niet persoonlijk nemen, zeggen ze dan.” Een antropoloog zei me dat gemengde teams alleen mogelijk zijn als je grenzen stelt aan het mannelijk gedrag Misschien gaan mannen tegenwoordig minder agressief met elkaar om dan vroeger? „In Nederland ligt mannelijk en vrouwelijk sowieso dichter bij elkaar dan in Amerika. Om een man te zijn in Amerika moet je houden van rood vlees, en van wapens en sport. Hoeveel commentaar ik daar niet kreeg op mijn paarse en roze shirts! Dat zijn daar geen kleuren voor mannen. Alleen blauw, en gek genoeg knalrood. Er zit  enorme culturele variatie in wat als mannelijk en vrouwelijk wordt beschouwd. „Die hele genderdiscussie is op gang gebracht door de pil, in de zestiger jaren. Dat heeft de vrouwen bevrijd van het moederschap. In dezelfde tijd verdween ook de oorlog – al is dat nu met de recente ontwikkelingen in Oekraïne een beetje raar om te zeggen. Voordien werden mannen zoals wij regelmatig naar het front gestuurd. Als mannen zoveel gevaar lopen is het voor vrouwen moeilijker om te zeggen dat de mannen zo geprivilegieerd zijn en het zo veel beter hebben dan zij. „In de moderne maatschappij hebben we ook nog eens unieke werkplaatsen gecreëerd waar mannen en vrouwen samen moeten werken, dat is een belangrijke ontwikkeling. Gewoon in de bedrijven en kantoren, bijna overal. Dat is een heel interessant experiment voor primaten, zonder vaste rolverdelingen, niet op basis van familierelaties of verzorging van kinderen. Het gaat best goed, die gemengde teams.” Zouden chimps zo’n nauwe samenwerking tussen mannen en vrouwen aankunnen? „Een antropoloog zei me dat gemengde teams alleen mogelijk zijn als je grenzen stelt aan het mannelijk gedrag. Mannen moeten respect hebben voor de vrouwen, ze moeten seksueel niet te opdringerig zijn en niet agressief doen. Als die grenzen niet getrokken worden, stort de samenwerking in elkaar, dan is het voor vrouwen niet veilig. De #MeToo-beweging trekt nu die grenzen. Op die manier cultureel grenzen stellen aan het gedrag van chimpansee-mannen zou moeilijk zijn. De #MeToo-beweging past veel meer bij de bonobo’s: een vrouwelijke solidariteitsbeweging die probeert grenzen te stellen. En dat lukt aardig, ook in Europa. Al is de beweging in de VS sterker. De mannelijkheid in de VS mag sterker zijn dan hier, maar dat geldt er óók voor de organisatie van vrouwen! Dat zo’n Johan Derksen terugkomt op televisie zou daar onmogelijk zijn.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/01/apenkenner-frans-de-waal-over-gender-en-over-de-chimp-die-misschien-queer-is-a4135262
2022-07-01||Aan &#8216;multi-kunstenaar&#8217; Wim T. Schippers vragen zijn eigen werk te duiden is zo&#8217;n beetje het stomste wat je kunt doen||Die blik in de ogen van Wim T. Schippers als hij de voordeur opendoet en daar Ronald Snijders ziet staan met een taartdoos in zijn handen en daarachter een draaiende camera. „U is?” vraagt hij. Dat mengsel van paniek, irritatie, weerzin, is dat gespeeld of heeft hij echt geen zin in een absurdist over de vloer die hem komt feliciteren met zijn verjaardag? Op 1 juli, vandaag dus, wordt hij tachtig. Ronald Snijders wilde daarom een „ode” brengen aan de „multi-kunstenaar” met  de film 80 jaar, reeds – op de T bij Wim Schippers (VPRO). Het is  een terugblik en een kennismaking in één. Snijders kent zijn werk, maar ontmoet hem voor het eerst. Het meegebrachte taartje bij de thee,  van bakkerij Holtkamp,  moet een donkerbruine drol voorstellen, een verwijzing naar de vier meter hoge kunstdrol Stationnement Gênant (hinderlijk geparkeerd) dat Wim T. Schippers maakte voor een openluchttentoonstelling, en dat in 2011 werd aangekocht door de VPRO (voor 60.000 euro). Ronald Snijders is uit 1975, kijkers  uit dat jaar en ouder zullen Wim T. Schippers  kennen, al was het maar van horen zeggen. De radio- en tv-programma’s die hij maakte – De Fred hache-show, Ronflonflon, Hoepla. De woorden die hij bedacht en die nog steeds in gebruik zijn. Jammer, maar helaas. Primadeluxe. Gekte. En zijn handige  aanspreekvorm ‘joe’ als ‘u’ te beleefd is en ‘je’ te amicaal. Jongere kijkers slaan misschien alleen  nog aan op zijn stem, die van Ernie in Sesamstraat. Wie weet zagen ze ooit zijn pindakaasvloer in het museum.   Een woord om hem te beschrijven is  wat hem betreft  nooit echt gevonden. Absurdistisch. Ontregelend. Vervreemdend. In de Vara-gids van deze week komt een vriend van hem met het woord apeiron, een Grieks-filosofisch begrip uit 600 voor Christus. Het betekent zoiets als ‘vormloos’ of ‘oneindig’. Het idee dat iemand ‘zonder vorm, grens of kwaliteit’  probeert uit te drukken wat onuitdrukbaar is. Dat komt behoorlijk in de buurt van het ‘niks’ dat Wim T Schippers al zestig jaar probeert te vangen. Toch?  Zo’n beetje het stomste wat je kan doen, is aan Wim T. Schippers zelf gaan vragen hoe hij zichzelf of zijn kunst wil noemen. Of stom, het is gedurfd. In Snijders film zit een fragment uit begin jaren zestig waarin een 21-jarige Wim een bebrilde tv-verslaggever zoek praat over zijn museale tentoonstelling van a-dynamische werken, getiteld het Waarachtig Oninteressante oftewel „saaie dingen op een amusante manier gebracht”.    Bewondering wil een interview nog wel eens in de weg zitten, maar Ronald Snijders heeft zich voorbereid op de T met Wim Schippers. Iets te goed, misschien. Openingsvraag:  „Hoe was je jeugd tot nu toe?” Gaat hem geen reet aan. Afrondingsvraag: „Wat zou je met wat je nu weet tegen je twintigjarige zelf zeggen?” Wenkbrauwen omhoog: „Wat een gekunstelde vraag.” Zijns ondanks ontdooit Wim T. Schippers halverwege een beetje. Hij vertelt dat hij als kind de scheermesjes uit zijn vader scheerapparaat peuterde, waarna zijn vader zich ’s ochtends het lazarus stond te scheren. Dat hij bakstenen, cadeautjes of  grind inpakte en op straat achterliet als cadeautjes geadresseerd aan zijn vader. Dat wil hij nu wel pesten noemen. Twee zussen en broer werden leraar, maar wat Wim deed hebben zijn ouders nooit begrepen, zegt hij. Dat het toch wat voorstelde, ontdekten ze toen hij een aan hem toegekende cultuurprijs door hen in ontvangst liet nemen.   In het atelier op de benedenverdieping  van zijn huis laat hij  affe en onaffe doeken  en installaties zien. Hij legt, opvallend begrijpelijk uit,  waarom niks óók een vorm kan hebben. Direct daarop vat hij, toch nog onverwacht, samen wat hij doet. „Ik maak iets dat ik zelf ook niet altijd begrijp, maar toch weet ik precies: dit moet het worden.”        
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/01/wim-t-schippers-begrijpt-ook-niet-altijd-wat-hij-maakt-maar-weet-precies-wat-het-moet-worden-2-a4135261
2022-07-01||Komen muggen nu wel of niet op licht af?||De eerste muggenbulten zijn alweer gescoord. Licht uitdoen dus, als het raam openstaat? Welnee, zegt een webpagina van het Rode Kruis met feiten en fabels over muggen: „Muggen kunnen bijna niets zien.” Tijdschrift Op Pad zegt hetzelfde,  Quest meldt zelfs dat muggen „schrikachtig” zouden zijn voor licht. Maar Jeroen Spitzen, muggenonderzoeker van Wageningen UR, heeft nieuwe informatie. „Juist de laatste twee jaar zijn er artikelen verschenen waardoor we ons mantra hebben moeten herzien”, zegt hij, „of in elk geval hebben moeten nuanceren.” Licht is niet de hoofdprikkel voor muggen, beaamt hij. Dat is de uitgeademde koolstofdioxide, gecombineerd met lichaamsgeur en warmte zodra de mug dichter bij haar doel komt. „Maar we weten inmiddels dat bepaalde visuele contrasten het vlieggedrag beïnvloeden.” In huizen waarin van buitenaf licht te zien is, heb je 84 procent meer kans om muggen aan te treffen dan in onverlichte huizen, vertelt Spitzen. Dat stond afgelopen februari in Malaria Journal. Maar een andere factor is belangrijker: ventilatie. In goed geventileerde huizen is de kans dat er een mug binnenvliegt, 99 procent lager dan in slecht geventileerde huizen, ongeacht de lichtomstandigheden. Ventilatie brengt namelijk de temperatuur en het koolstofdioxidegehalte omlaag. „Maar het ligt genuanceerd”, zegt Spitzen. „We weten niet wat licht alléén doet. Het zou leuk zijn geweest als de onderzoekers ook huizen hadden vergeleken waarin geen mensen lagen te slapen. Dus alleen huizen met en zonder licht. Ik vermoed dat ze dan minder verschil zouden hebben gevonden.” De verschillende prikkels – licht, geur, koolstofdioxide – blijken elkaar namelijk te moduleren: de een bepaalt hoe je op de ander reageert. Dat meldden Amerikaanse onderzoekers eerder dit jaar in Nature Communications. Ze analyseerden zo’n 1,3 miljoen gefilmde vliegpaden van muggen onder allerlei omstandigheden. „We zien dat koolstofdioxide een sterke aantrekkingskracht opwekt voor specifieke kleuren”, schrijven ze, „waaronder de kleuren die mensen waarnemen als cyaan, oranje en rood.” Precies de kleuren die dominant zijn in menselijke huid, merken ze op.  De onderzoekers deden experimenten met muggen waarbij genen waren uitgeschakeld voor CO2-detectie, óf genen die coderen voor bepaalde opsines: lichtgevoelige eiwitten in de ogen, in dit geval die voor de roodtinten. Beide typen muggen verloren hun interesse in mensen. „Heel tof”, vindt Spitzen. „Echt heel nieuw.” Je zou op basis daarvan kunnen experimenteren met stroken met verschillende kleuren om muggen weg te leiden van deuren, ramen of ventilatiespleten, merkt hij op. Zelf experimenteert hij met vallen die muggen wegvangen bij invliegopeningen. „We werken daarbij met synthetische mensengeur, maar ook met contrasten.” Spitzen en zijn collega’s lieten zien dat warmte en luchtvochtigheid ervoor zorgen dat deze vallen meer muggen aantrekken (Malaria Journal, 2020). Ook dat zijn modulerende effecten. Muggen hebben dus geen licht nodig om hun doel te bereiken, vat Spitzen samen. „Ze weten je in het donker immers prima te vinden. Maar visuele prikkels helpen muggen wel om efficiënter op hun doel af te vliegen.” Je zou de vergelijking met mensen kunnen maken: „Ook wij zetten onze zintuigen in verschillende verhoudingen in, afhankelijk van de omstandigheden.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/01/komen-muggen-nu-wel-of-niet-op-licht-af-a4135259
2022-07-01||Pa Primaat||Ik lees de krant graag even voor
		Sprak hij (met grijns van oor tot oor)
		Een feestje van herkenning hoor
		Een spiegel van het leven: ‘Ook bij de aap blijkt dat de man
		Best voor de kleintjes zorgen kan
		Maar dat de vrouwenkliek hem dan
		Wel ooit de kans moet geven!’ Elke week schrijft Marlies ter Voorde een gedicht bij het wetenschapsnieuws. Ze werkt als redacteur bij het maandblad De Ingenieur en als freelance wetenschapsjournalist. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/01/pa-primaat-a4135258
2022-07-01||Column | Goed voorbeeld doet goed volgen. Dat geldt ook voor de koning||Soms weet ik niet meer waar de werkelijkheid ophoudt en satire begint. Deze week was het koninklijk paar op staatsbezoek in Wenen. Op het twitteraccount van het Koninklijk Huis las ik dat het bezoek onder andere in het teken stond van duurzame mobiliteit. Met daarboven een foto van Willem-Alexander en Máxima die uit het vliegtuig stappen! Alsof je een congres over biodiversiteit inluidt met een grote all-you-can-eat rundvleesbarbecue! Woensdagmiddag werd het koningspaar met een leeg vliegtuig weer opgehaald uit Graz. Ons koningshuis doet daarmee voorkomen alsof de klimaatcrisis niet door de elite hoeft worden opgelost, en mist een nogal voor de hand liggende kans om het goede voorbeeld te geven. Het Koninklijk Huis liet weten dat de beslissing om met het vliegtuig te gaan is genomen „op basis van efficiëntie, duurzaamheid en kosten”. Toch was het beter geweest om in de afweging de enorme impact van het goede voorbeeld mee te wegen. Het was groot nieuws geweest. Het is bovendien een kleine stap in de richting van een nieuwe norm. Het belang daarvan kan niet overschat worden. Goed voorbeeld doet goed volgen. Dat het goede voorbeeld een doorslaggevende factor kan zijn in het welslagen van klimaatbeleid, is eerder dit jaar onderzocht door een team Amerikaanse wetenschappers. In vakblad Nature stellen zij een tekortkoming van klimaatmodellen aan de orde. In alle modellen wordt de uitstoot van broeikasgassen beschreven volgens vastliggende shared socioeconomic pathways. Dat zijn mogelijke beschrijvingen of scenario’s van hoe samenleving, politiek en technologie zich gaan ontwikkelen. Aan elk scenario wordt een toekomstige uitstoot gekoppeld, en een klimaatmodel berekent vervolgens wat die betekent voor temperatuur, extreem weer, zeespiegel, et cetera. Maar alle scenario’s zijn statisch, en negeren de kracht van maatschappelijke en technologische omwenteling. Door met zulke processen rekening te houden, schatten de onderzoekers de kans aanzienlijk groter in dat de opwarming van de aarde beperkt blijft tot 2 graden. Maatschappelijke sentimenten, houdingen en normen kunnen snel omslaan. Roken wordt tegenwoordig gezien als ongezond, terwijl dertig jaar geleden op een feestje de sigaretten nog naast de borrelnootjes op tafel stonden. De maatschappelijke houding over duurzaam wonen gaat ook hard die kant op. Sociale conformiteit – hetzelfde willen als de mensen om je heen – speelt hierbij een cruciale rol. Maar waar sociale conformiteit diffuus en van onderaf ontstaat, is er ook het versterkende effect van de voorbeeldfunctie. In sociologische termen de credibility-enhancing display feedback, waarbij klimaatvriendelijk gedrag van een invloedrijk persoon anderen stimuleert hetzelfde te doen. Goed voorbeeld doet goed volgen. Schrijfster en journalist Emma Pattee heeft voor het vermenigvuldigende karakter van het goede voorbeeld een interessant begrip geïntroduceerd: de klimaatschaduw. Het is de schaduw die je werpt door het gezamenlijke effect van je directe grondstoffengebruik (de ouderwetse klimaatvoetafdruk), je keuzes (je stemgedrag, de inhoud van je werk, de aard van je investeringen) en de aandacht die je aan het klimaat geeft. Bij dat laatste hoort ook het goede voorbeeld. Hoe groener je keuzes en gedrag, hoe kleiner je schaduw. Door breder te kijken dan alleen je persoonlijke voetafdruk, betoogt Pattee, komt jouw positieve impact op de wereld completer in beeld. Wie heeft de kleinste klimaatschaduw: iemand die een paar keer per jaar in het vliegtuig stapt om ambitieuzer klimaatbeleid vorm te geven? Of iemand die op de fiets naar zijn werk gaat om advertenties te ontwerpen voor een groot oliebedrijf? Volgens de nauwe, individuele definitie van de voetafdruk is de laatste persoon groener bezig. Wie de kleinste klimaatschaduw heeft weet ik nog zo net niet. Moet een klimaatwetenschapper dan ook milieubewust leven? Zou ik me pas mogen uitspreken voor ambitieus klimaatbeleid als ik met de fiets naar mijn werk ga? Eerder deze maand was ik voor werk op Spitsbergen, en daar rijdt geen trein naar toe. Maakt dat mijn boodschap zwakker? Ik vind het een lastig vraagstuk. Voor mij en de meeste klimaatwetenschappers zijn alleen de dagelijkse grafieken die we maken al voldoende om klimaatbewust in het leven te staan. Maar of dat principieel nodig is om serieus genomen te worden? Het is nu eenmaal zo dat een boodschap overtuigender is als de boodschapper er zelf naar handelt. In Oostenrijk heeft de koning met klimaatminister Leonore Gewessler en met bedrijven gepraat over „verduurzaming van gemotoriseerd vervoer, innovaties in e-mobility, autonoom rijden, waterstoftoepassingen en batterijtechnologie”. Maar dat zijn de verkeerde onderwerpen, geagendeerd door grote bedrijven. Duurzame mobiliteit is minder mobiliteit. Minder rijden, auto delen, véél minder vliegen, meer fietsen. En vaker de trein nemen. In hun voorbeeldfunctie had het Koninklijk Huis het buitenkansje van een duurzame treinreis naar Oostenrijk moeten zien.||https://www.nrc.nl//nieuws/2022/07/01/goed-voorbeeld-doet-goed-volgen-dat-geldt-ook-voor-de-koning-a4135257
2022-07-01||Maqlouba is Arabisch voor omgekeerd, of ondersteboven, en dat is precies wat dit recept is||Het mailtje van de lezer aan wie we het onderwerp van vandaag danken bevatte een waslijst aan wensen. Niet alleen droeg hij maar liefst zes gerechten aan voor onze klassiekerlijst („Graag in volgorde van gewenstheid…”), ook zou hij van vijf ervan het liefst een veganistische versie zien. En dan, oh ja, zonder imitatievlees, maar met bijvoorbeeld tofu.  Leuk, vind ik zulke verzoeken. Ze dagen uit om op onderzoek te gaan, nieuwe ingrediënten, technieken en combinaties te ontdekken, mouwen aan iets te passen en wielen opnieuw uit te vinden. Voor een veganistische sauce Hollandaise heb ik al wel ideetjes, die parkeren we echter voor  een later moment. Op een plantaardige omelet Siberienne moet ik nog wat langer broeden – aquafaba in plaats van eiwitten? Maar een maqlouba zonder dierlijke ingrediënten zag ik onmiddellijk voor me. Vlees of vis spelen in deze omgekeerde rijsttaart sowieso al een bijrol. Of, zoals de lezer het in zijn mail verwoordt: „De smaak en structuur ervan wordt in sterke mate bepaald door de begeleidende ingrediënten.” Precies. Maqlouba is zo’n gerecht dat er als het ware om vraagt geplantificeerd te worden.  Maqlouba, of maqluba, of maqloubeh is een van de signature dishes uit de Palestijnse keuken, een gerecht dat zelden ontbreekt op feesten en grotere bijeenkomsten. Maar het is zeker niet uitsluitend Palestijns. Ook in de Syrische, de Jordaanse, Irakese en Libanese keuken vormt het een vaste waarde.  De naam is Arabisch voor omgekeerd, of ondersteboven, en dat geeft precies aan waar we het hier over hebben. Verschillende lagen groenten, rijst, vlees of vis en/of peulvruchten worden op elkaar gestapeld in een pan, waarna die pan op het vuur gaat tot de rijst gaar is en de hele handel wordt omgekieperd op een schaal, als een upside-down-cake. Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl Wanneer er vlees in een maqlouba gaat is dat vaak kip, maar het kan ook lams-, geiten- of rundvlees zijn. In kustgebieden wordt het gerecht ook wel met vis en/of zeevruchten bereid. Er gaan soms kikkererwten of linzen in. De meest gebruikte groenten zijn bloemkool, aubergine, uien en tomaat, maar je komt ook wortel tegen, courgette, pompoen, snijbonen en aardappel. De omgekeerde rijsttaart wordt vaak bestrooid met pijnboompitten en peterselie, maar dat kunnen ook andere noten en kruiden zijn. En tot slot wordt er vaak een salade bij geserveerd en soms ook een sausje, dat zo eenvoudig kan zijn als losgeroerde dikke yoghurt. Ik ben zo vrij geweest de suggestie van de lezer om maqlouba met tofu te maken te negeren. Ik geloof niet dat dit echt iets waardevols zou toevoegen, noch in structuur, noch in smaak. Nee, wij maken onze veganistische versie op basis van groenten, rijst en een kruidige bouillon. En geloof me, dat wordt feestelijk genoeg. Het ligt er natuurlijk een beetje aan hoe hongerig de eters zijn voor wie u kookt, maar in principe heeft u met dit recept voldoende voor zes mensen. Ik stel voor er een frisse salade bij te serveren van tomaat, komkommer, veel bladpeterselie, citroensap, zout, peper en olijfolie. Daarnaast kan ik een tahindressing aanbevelen. Roer hiervoor vijf afgestreken eetlepels tahin, een half teentje knoflook uit de pers, zout en peper, het sap van een halve tot hele citroen en 100 – 150 ml water tot een dikvloeibaar sausje.  Ik wens u een mooie zomer. Voor 6 personen  3 middelgrote uien, gepeld; 1 kleine wortel, in stukken; 1 stengel bleekselderij, in stukken; 1 laurierblad; 1 kaneelstokje; 300 g basmatirijst; 2 aubergines, in lange plakken; olijfolie; 1 tl baharat (Midden-Oosters kruidenmengsel); 500 g bloemkool, in kleine roosjes; 3 teentjes knoflook, gepeld; 3 kruidnagels; 3 pimentbollen; 1 tl gemalen kurkuma; 1 grote vleestomaat (bijvoorbeeld een Monterosa of coeur de boeuf), in plakken Snijd 1 ui in grove stukken. Doe ze met de wortel, bleekselderij, laurier, kaneel, peperkorrels en 800 ml water in een pan. Breng aan de kook, draai het vuur laag en laat afgedekt een uur trekken, of zo lang u bezig bent met de rest van de voorbereidingen. Laat de rijst 30 minuten weken in koud water. Bestrooi de plakken aubergine royaal met grof zeezout en laat 20 - 30 minuten staan. Snijd de overige 2 uien in ringen. Verhit een scheutje olijfolie in een koekenpan en voeg de uiringen, een snuf zout en de baharat toe. Bak omscheppend 2 – 3 minuten, draai het vuur laag en laat 20 – 30 minuten stoven.  Verhit een vingerkootje olie in een lage wijde pan of wok. Frituur hierin de pistachenootjes 30 – 60 seconden en laat uitlekken op keukenpapier. Frituur de bloemkoolroosjes in porties, zo’n 2 – 3 minuten per portie. Laat uitlekken op keukenpapier en bestrooi met een beetje zout. Spoel de aubergine af en dep droog. Verhit een grillpan en grill de plakken 2 – 3 minuten per kant. Wrijf de kruidnagels en pimentbollen in een vijzel tot poeder. Zeef de groentebouillon. Pers de knoflook erboven uit en voeg de kruidnagel en piment, kurkuma, komijn, 1 tl gemalen zwarte peper en 1 tl zout toe. Roer om. Laat de rijst uitlekken. Kwast de binnenkant van een zware (stoof-)pan (met een diameter van ongeveer 24 cm) in met olijfolie. Bekleed de bodem met een cirkel van bakpapier en kwast ook het papier in.  Verspreid eerst de plakken tomaat over de bodem van de pan. Maak hierop een waaier van gegrilde aubergine en zorg ervoor dat de plakken ook (deels) de wanden van de pan bekleden. Verdeel de gestoofde uien over de aubergine en maak hierop een laag bloemkoolroosjes. Bedek alles met een laag rijst. Schenk de bouillon erover. De rijst moet nét onderstaan, voeg zo nodig een extra scheutje water toe.  Zet de pan op middelhoog vuur en laat de bouillon aan de kook komen. Draai het vuur laag, leg een deksel op de pan en laat de rijst 20 minuten garen. Zet het vuur uit, leg een dubbelgevouwen schone theedoek over de rijst, leg het deksel er weer op en laat de rijst zo nog 10 minuten staan. Hak de gefrituurde pistachenootjes grof. Haal het deksel en de theedoek van de pan en leg er, omgekeerd, een platte schaal op. Druk de schaal stevig op de pan en keer de pan in een voorzichtige, maar vlotte beweging om. Laat de pan nog 3 minuten staan, zodat de rijst even kan settelen. Til dan de pan op en tadaaa. Bestrooi de maqlouba met pistachenootjes en geef er tahindressing en tomaten-komkommersalade (zie hiernaast) bij.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/01/maqlouba-is-arabisch-voor-omgekeerd-of-ondersteboven-en-dat-is-precies-wat-dit-recept-is-a4134973
2022-07-01||Verklein de kans op dementie door je hersenen actief te houden||Wie zijn kans op dementie in de toekomst wil verkleinen kan het best een leven lang nieuwsgierig blijven, veel bewegen en gezond eten. „Probeer steeds wat nieuws – iets wat je nog nooit eerder hebt gedaan. Leer een nieuwe taal, zoek een nieuwe omgeving, ga een instrument bespelen. Ga naar het theater of de bioscoop. Zoek een mentaal uitdagende baan of hobby’s.” Dat zijn de eerste tips van dementieonderzoeker Sebastian Köhler [geen familie, WK]. Köhler werkt als neuro-epidemioloog aan de Maastricht University en leidt de onderzoeksgroep Risico en Preventie van het Alzheimercentrum Limburg. Lees meer over dementie Begin er vroeg mee, zo vanaf je veertigste, maar ook pensionado’s kunnen hun dementiekans nog reduceren, zegt hij: „Doe vrijwilligerswerk. Of pak bijvoorbeeld eens de Playstation van je kleinkind en ontdek hoe die werkt. Blijf praten, zoek mensen op. Voor je hersenen is dat topsport. Als je uit je comfortzone komt, gaan je hersenen aan het werk.”  Dat is de crux, legt Köhler uit: in werkende hersenen ontstaan nieuwe onderlinge verbindingen tussen hersencellen en hersendelen. Wie daarvan een flinke reserve heeft, blijft langer functioneren als door het sluipende dementieproces hersenverbindingen wegvallen. Naast blijvende nieuwsgierigheid is gezond leven belangrijk: beweeg en sport regelmatig, rook niet, blijf op een goed gewicht, matig je alcoholgebruik en eet weinig vlees, regelmatig vis en veel groente. Gezond leven verlaagt bovendien de kans op hart- en vaatziekten, diabetes type 2 en kanker.  Specifieker voor dementie is dat stress, hersenschade, doorgemaakte depressie en mogelijk ook gehoorbeschadiging de kans op dementie verhogen.  De overheid, voegt Köhler toe, kan helpen door gezonde wijken in te richten, veilige wegen aan te leggen, sport te stimuleren, de verkoop van tabak, alcohol en ongezond voedsel actief tegen te werken  en gezonde voedingsmiddelen goedkoper te maken. Er zijn meer dan tien factoren waarmee geheugenachteruitgang een beetje af te remmen is. En soms duiken er nog nieuwe op. Met zijn onderzoeksgroep maakte Köhler tien jaar geleden een eerste grote inventarisatie van al het bekende, maar versnipperd uitgevoerde dementiepreventieonderzoek. Na consultatierondes met internationale deskundigen rolde er het LIBRA-model uit, met een gefundeerde schatting van hoeveel procent van alle dementie door welke risicofactoren wordt bepaald. Daarna deden commissies van het medisch-wetenschappelijke tijdschrift The Lancet en de Wereldgezondheidsorganisatie iets soortgelijks. Daardoor houden dementiepreventieonderzoekers het er tegenwoordig op dat 40 procent van alle dementie ontstaat door beïnvloedbare risicofactoren. Er zijn ook niet-beïnvloedbare risicofactoren. Geen invloed heb je op je leeftijd. En over het pakket genen waarmee je wordt geboren heb je ook niks te zeggen. Oud worden is veruit de belangrijkste risicofactor voor dementie. Vier op de tien 90-plussers in Nederland, en een kwart van de 80-plussers, hebben zulke haperende hersenen dat de diagnose dementie op zijn plaats is. Hun geheugen is merkbaar achteruitgegaan, nieuwe informatie ontglipt hun meteen weer, ze kunnen zich slecht concentreren, of hun sociale gedrag en persoonlijkheid veranderen. Alle combinaties komen voor. Werkzame medicijnen om de ziekte te stoppen zijn er niet, hoewel er de afgelopen veertig jaar miljoenen  zijn uitgegeven aan onderzoek om die te vinden. Vrijwel alle middelen zijn op de hindernisbaan naar de apotheek gesneuveld.  Daarom staan de schijnwerpers nu vol op preventie van dementie. De belangrijkste vormen van dementie worden daarbij over één kam geschoren: alzheimer, vasculaire dementie en Lewy-body-dementie. Bij de zeldzamere frontotemporale dementie speelt erfelijkheid vaak een belangrijke rol. Het goede nieuws is dat het effect van preventie door onderzoekers al wordt gezien: sinds de jaren negentig daalt het percentage mensen dat bij een bepaalde leeftijd dement is met 13 procent per decennium. Dat was een toevallige ‘bijwerking’ van de preventie van hart- en vaatziekten, waarbij veel dezelfde risicofactoren een rol spelen.  Ondanks deze procentuele daling zal het aantal mensen met dementie in Nederland nog tot 2050 stijgen, is de verwachting. Dat komt doordat er in Nederland veel oude mensen bij komen – de babyboomers. Een verdere domper op dit goede nieuws over preventie is dat niet de volle 40 procent van alle dementie te voorkomen is. Want niet alle risicofactoren laten zich vernietigen. Vrijwel alle middelen  tegen dementie zijn op de hindernisbaan naar de apotheek gesneuveld Hersenschade is bijvoorbeeld een risicofactor die volgens de Wereldgezondheidsorganisatie 3,4 procent van de dementie veroorzaakt. Natuurlijk: niet boksen, niet koppen bij het voetballen, een helm dragen op fiets, motor en bouwplaats, een autogordel omdoen bij het autorijden, dat helpt allemaal. Overheden die overzichtelijke wegen bouwen en eisen stellen aan de arbeidsomstandigheden, dat werkt ook. Maar domme pech blijft bestaan. Het betekent ook niet dat iedereen zijn eigen kans op dementie met 40 procent kan verlagen door alle adviezen op te volgen. Sommige mensen hebben de pech te worden geboren met genvarianten die de kans op dementie fors verhogen. In een kennisoverzicht met onderzoeksaanbevelingen over dementiepreventie dat Köhler met Nederlandse collega’s begin dit jaar voor Alzheimer Nederland schreef, staat dan ook de aanbeveling: „Communiceer níét dat 40 procent van de dementiegevallen voorkomen kan worden.” Al was het maar omdat mensen zich schuldig gaan voelen als ze toch dement worden. Of dat dementie een ziekte wordt van ‘eigen schuld dikke bult’.    Want makkelijk is het niet om dementie te voorkomen.  De ziekte ontstaat heel langzaam, over een periode van decennia. Eigenlijk over het hele leven. Weinig opleiding in de jeugd is bijvoorbeeld een ‘beïnvloedbare risicofactor’. Köhler: „Een lange schoolopleiding is belangrijk, maar een leven lang leren helpt ook. En mentaal uitdagend werk. Ondertussen moet je je wel afvragen of je mensen echt al veertig of vijftig  jaar van tevoren moet gaan waarschuwen tegen dementie. Als mensen niet uit eigen belangstelling een nieuwe taal gaan leren, naar de bioscoop of het theater gaan, maar ‘om dementie tegen te gaan’, wat doet dat met ze? Vinden ze het nog leuk? Die lange adem in de preventie van dementie is heel moeilijk.” Ook onderzoekers worstelen met die lange adem.  Illustratie Martien ter Veer De nu bekende risicofactoren zijn gevonden in onderzoek waarin bij grote groepen mensen met ieder hun eigen leefstijl, gedrag en geschiedenis jarenlang wordt bijgehouden welke ziekten ze krijgen en waar ze aan sterven. Zo worden risicofactoren gevonden voor ziekten en voor een voortijdige dood. Maar zulk observationeel onderzoek levert nooit het sterkst mogelijke wetenschappelijke bewijs voor risicofactoren.  Het langlopende observationele onderzoek naar dementie zit bijvoorbeeld vol valkuilen. Neem  de onderzoeksvondst dat slecht slapen een risicofactor voor dementie is. Het is ook bekend dat mensen met een beginnende dementie soms slecht slapen. Dus in de onderzoekswereld blijft de vraag hangen: is slapeloosheid slecht voor je hersenen waardoor je eerder dement wordt? Of is het slechte slapen een vroege uiting van dementie. Köhler: „We zullen er nog een tijd mee moeten leven dat er geen hard wetenschappelijk bewijs is.”  Onderzoek waarbij een deel van de deelnemers voeding- en leefstijladviezen krijgt en een ander deel niet kan uitkomst brengen. Het Finse FINGER-onderzoek was daar een vroeg voorbeeld van. Köhler: „Na twee jaar konden met neuropsychologische tests subtiele verschillen worden aangetoond. De groep die de interventie kreeg, presteerde beter.” Het is belangrijk om te zien dat bij een langdurig proces als dementie er ook na twee jaar al meetbare verschillen zijn als mensen zich gezonder gedragen.  Een gemoderniseerde vorm van FINGER start nu in verschillende landen. Waaronder Nederland. Köhler: „Voor mensen die actief en nieuwsgierig willen blijven is dit een kans: doe mee aan wetenschappelijk onderzoek.”  
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/01/verklein-de-kans-op-dementie-door-je-hersenen-actief-te-houden-a4134975
2022-07-01||De Dacia Jogger  is een strontnuchter gelijnde stationcar||Aanschouw de, op de Dacia Sandero na, goedkoopste testauto van dit seizoen: de Jogger. Voor lachwekkend weinig geld passen er zeven mensen in. Clever merk, Dacia: met 22.550 euro duikt de basisprijs twee honderdjes onder het gemiddelde bedrag dat Nederlanders tegenwoordig noodgedwongen aan occasions uitgeven. Alleen bij Dacia is nieuw nog enigszins betaalbaar. Mijn testauto, het topmodel Extreme, kost met fancy zwarte wielen en wat multimediale snuisterijen net geen 26 mille.  Met die insteek kunnen we meteen de hamvragen te lijf. De eerste: waarom verkoopt vrijwel geen Europese autobouwer meer goedkope middenklassers? Antwoord: de premium-obsessie, excessieve investeringen in veiligheid en dito productiekosten voor elektrische modellen stuwen de prijzen krankzinnig op. Vraag twee, bien étonné, is het  dilemma voor het bovenmodale ouderpaar dat met drie studerende kinderen en een bloedzuigende hypotheek niet meer aan Tesla’s durft te denken: nieuwe Jogger of gebruikte Golf-station? Want denk vooral niet dat de budgetbak het dubieuze privilege van de armen is. De autopijn treft de hoogopgeleide, niet-leasende middenklasse even hard.  Het antwoord lijkt me duidelijk. Betaalbare stationcars met zeven zitplaatsen en serieuze bagageruimte, met alles neergeklapt 1.819 liter, vind je nergens meer. De Jogger is een fantastisch uitgekookt gebruiksvoorwerp. Beide stoelen van de derde zitrij, via de achterdeuren redelijk bereikbaar dankzij de wegklapbare achterbank, zijn bovendien demontabel. Omdat ze op een koopje moesten,  zijn ze licht hanteerbaar.  Waarom heet het topmodel Extreme? Wat kan extreem zijn aan een strontnuchter gelijnde stationcar met een bescheiden 110 pk? Meer dan genoeg trouwens voor een auto van geen twaalfhonderd kilo, die in de rechte lijn zelfs enig rijgenoegen biedt met onverwacht veel trekkracht en aanstekelijk sportief rumoer bij optrekken. De zesbak schakelt goed, de stuurpositie is ondanks de beperkt verstelbare stuurkolom beter dan nodig, want bochten trekt de auto minder. Gelukkig is de Dacia-coureur er niet de man of vrouw naar om de Jogger dagelijks de boog te laten spannen.  Onderweg neemt de auto voor zich in met praktische voorzieningen die voor normale stervelingen zwaarder tellen dan sfeerverlichting en verlichte make-up-spiegels. Tot op de derde zitrij vind je haakjes, vakjes en bekerhoudertjes, rechts van het stuur een usb-aansluiting en een slimme maar wat iele telefoonhouder die door premium-concerns beschaamd zou zijn gedegradeerd tot ‘accessoire’. De deelbare achterbank is zoals al aangestipt compleet wegklapbaar. Rugleuningen neer, zittingen omhoog en alles wordt laadruimte. Achterpassagiers beschikken deftig over klaptafeltjes in de rugleuningen van de voorstoelen. In de Joggerwereld kan niets tegenvallen. Alles wordt luxe. Bluetooth, touchscreen, cruisecontrol, stoelverwarming en stuurbediening: de Extreme heeft het allemaal.   Wat offer je voor dit geld? Raffinement. De motor klinkt op snelheid weliswaar beschaafd, je hoort hem altijd. Verder doet de koppeling soms kloing, over de duurzaamheid van de bibberige wisserbladen heb ik twijfels, voor het stoplicht loopt de driecilinder enigszins onregelmatig. Anderzijds: zo’n fijn, doelmatig vervoermiddel zie ik zelden meer. Als hij het tien jaar volhoudt, ga je met je Jogger schappelijke tijden tegemoet, mits de brandstofprijzen enigszins normaliseren. Het verbruik van 1 op 16 is niet meer dan redelijk, hoewel alle Joggers ook als Bi-Fuel te koop zijn en dan, met A-milieulabel, zowel op LPG als op benzine lopen. Het overwegen waard. Hij is niet eens lelijk. Bij Dacia’s dacht je altijd dat hun uiterlijk de straf was voor je voordeel, maar de Jogger ziet er in Brun Terracotta met een zweem oranje en die kloeke dakrails alleraardigst uit. De proporties kloppen, de welvingen boven de wielkasten grenzen aan modieus.  Weer lukt het Dacia zonder verontrustende concessies aan het rijplezier een niche te vullen op een budgetmarkt die het inmiddels vrijwel monopoliseerde. Maar hij is niet elektrisch, zegt u. Klopt, en daarom wil het volk van één- tot viervoudig modaal hem ook. Hij dicht het gat tussen het brandstof- en het stroomtijdperk voor iedereen die nu geen halve ton voor een familiewaardige EV op zak heeft, maar wel dringend toe is aan een nieuwe. Misschien wordt in vervolg op de Dacia Sandero, vorig jaar een Europees verkoopsucces, ook deze tussenpaus het onbehaaglijke symptoom van de transitiecrisis, waarvan de politiek de economische portee maar niet tot zich laat doordringen: de mensen hebben geen geld. En wat ze hebben, besteden ze voorlopig misschien liever aan een tussenauto die ze zonder tien laadfiles probleemloos naar Zuid-Frankrijk brengt, nu nieuw voor minder dan een tweedehands. Motor driecilinder-benzine turbo, 999 cc  Vermogen 110 pk bij 5.000 toeren Koppel 200 Nm bij 2.900 toeren Aandrijving voor Transmissie handgeschakeld, zes -versnellingen Topsnelheid 180 km/u Acceleratie 0 – 100 11,2 seconden Verbruik gemiddeld 5,7 l/ 100 km (fabrieksopgave) CO2-uitstoot 129 g/km Energielabel B Basisprijs Jogger  22.550 euro  Prijs testauto 25.740 euro||https://www.nrc.nl//nieuws/2022/07/01/de-dacia-jogger-is-een-strontnuchter-gelijnde-stationcar-a4134972
2022-07-01||Dementie was niet altijd een volksziekte||Ze vergat veel, de schoonmoeder van Bert Hartoch. „Maar toen ze in mijn auto op de ingeklapte rugleuning van de passagiersstoel ging zitten in plaats van op de achterbank, en vervolgens lang uit het achterraam staarde, wisten we dat het niet goed zat.” Begin jaren tachtig werd ze  opgenomen in het Provinciaal Ziekenhuis Noord-Holland in Bloemendaal.   Die naam, ‘provinciaal ziekenhuis’, verhulde de ware aard van de instelling: het was een inrichting. Ouderen met dementie werden er ondergebracht op een eigen afdeling; ze sliepen met z’n achten op een zaal, en ieder had één kastje voor zijn spullen. Overdag hing Hartochs schoonmoeder in een stoel. „Er werd niets, helemaal niets, met haar en de andere patiënten ondernomen. Het was wachten op de dood.” Lees meer over dementie Tegenwoordig heet dementie ‘volksziekte nummer één’ of, nog onheilspellender, ‘de epidemie van de 21ste eeuw’. „Een op de vijf mensen krijgt naar verwachting de diagnose”, zegt Anne-Mei The, bijzonder hoogleraar langdurige zorg en sociale benadering dementie aan de VU Amsterdam. Maar dementie was niet altijd een epidemie. „Lange tijd is het beschouwd als een kleine ziekte.” Alzheimer, de meest voorkomende vorm van dementie, is daarnaast een relatief jonge ziekte. Ze is pas in 1906 voor het eerst als zodanig beschreven, door de Duitse psychiater en neuropatholoog Alois Alzheimer. Zijn patiënt was een vijftigjarige vrouw, die werd opgenomen in een psychiatrische inrichting in Frankfurt am Main. Maar het zou nog tientallen jaren duren voordat dementie een begrip werd. Tot die tijd waren de mensen kinds, seniel of gewoon, een beetje gek. En net als in Frankfurt am Main werden mensen met dementie regelmatig opgesloten in een inrichting. De 89-jarige Bert Hartoch kan erover meepraten. Zijn familie werkte generaties lang voor het Provinciaal Ziekenhuis Noord-Holland; zijn familiegeschiedenis is verweven met de geschiedenis van de psychiatrie in Nederland en daarmee ook, deels, van de dementie. Zijn grootvader werkte rond 1900 in het magazijn van het ziekenhuis. Er waren nauwelijks medicijnen, zegt Hartoch, en patiënten draaiden regelmatig door. „De oppassers waren potige kerels, die konden hen in bedwang houden.” Tijdens het luchten, in de tuin, scholden de bewoners elkaar uit. Soms bekogelden ze elkaar met eigen uitwerpselen. „Op zondag kwamen de Haarlemmers daarnaar kijken. Uiteindelijk hebben ze de weg omgelegd. Konden de mensen er niet meer bij.” Zijn vader legde de elektriciteit aan op het terrein, terwijl zijn moeder de bewoners verzorgde. In die jaren groeide de populatie fors; tegen de tijd dat de Tweede Wereldoorlog uitbrak, verbleven er zo’n  1.400 patiënten. Die moesten vertrekken toen de nazi’s arriveerden. De meesten gingen naar het oosten, waar enkele honderden wegens uitputting en gebrek aan voedsel stierven.  Bert Hartoch begon in 1962 te werken voor het ziekenhuis, als parkwachter. Naast het onderhouden van het landgoed spoorde hij ook vermiste bewoners op. Medicijnen hadden de patiënten inmiddels rustiger gemaakt, de meesten liepen vrij rond, en als er iemand ontbrak aan het einde van de dag, ging Hartoch zoeken. „Dan vond ik weer zo’n vrouwtje, ze stond voor een hek en kon niet meer terug, want ze wist niet hoe ze er was gekomen, maar ze kon ook niet verder, want ze herinnerde zich niet meer hoe je een hek openmaakt.”  Vaak nam hij op zulke zoektochten zijn hond mee – die kon slecht ruiken maar goed kijken. „Hij detecteerde alles wat niet op het terrein thuishoorde, van een plastic zak tot een man, hangend aan een boom.” Want ja, dat deed Hartoch dus ook: hij zocht naar de bewoners die op het uitgestrekte terrein of in de daarachter gelegen Kennemerduinen een eind aan hun leven maakten. „Tientallen” heeft hij er in zijn veertigjarige dienstverband uit bomen geknoopt of uit het meertje gehaald. In sommige perioden wel een per week. Al, zo haast hij zich te zeggen, waren dat niet allemaal mensen met dementie.  De kentering in het denken over dementie als ziekte trad in januari 1984 in. Toen presenteerde tv-presentator Koos Postema een talkshow over dementie, met verhalen van patiënten en hun naasten, van artsen en onderzoekers. „Er kwamen meer dan twintigduizend reacties, veelal van mensen die de verhalen herkenden en zich in eenzelfde situatie bevonden”, zegt Julie Meerveld van Alzheimer Nederland.  1984 is in meerdere opzichten een bijzonder jaar voor dementie. In dat jaar verscheen Hersenschimmen van Bernlef, dat nog altijd wordt beschouwd als dé roman over dementie, al claimen sommige literatuurwetenschappers dat Shakespeares King Lear de eerste en belangrijkste  ‘dementieroman’ is. En in december 1984 werd Alzheimer Nederland opgericht.  Vanaf dat jaar is de ziekte onderwerp van debat geworden, zegt Anne-Mei The. Op aandringen van  psychiaters en neurologen werd dementie allereerst een hersenaandoening; onder invloed van de toenemende vergrijzing werd het vervolgens een volksziekte.  De grote impact op het dagelijks leven zette de ziekte op de kaart, aldus The. En daarna? „Dementie werd een politiek probleem, politici maakten geld vrij, de farmaceutische industrie zag kansen, er kwamen deltaplannen en mensen met dementie heetten plots patiënten.”  Op dit moment telt Nederland een krappe driehonderdduizend mensen met dementie – naar schatting zeventig procent van hen heeft de ziekte van Alzheimer. Beter worden ze niet – The vraagt zich zelfs af of er ooit een medische oplossing voor de ziekte komt. „Misschien hoort het ook wel bij het ouder worden.” Ze maakt zich daarom sterk voor een andere benadering van dementie: gericht op de mens in plaats van op de patiënt, op de binnen- en buitenwereld in plaats van op het ziektebeeld. Dat kan door te kijken wat iemand met dementie nog wel kan („Want dat willen ze graag, zelfstandig blijven”) in plaats van wat niet. Ook Julie Meerveld van Alzheimer Nederland ziet daarin de oplossing. Want er mag dan nog geen medicatie zijn, we kunnen er wel voor zorgen dat dementie  minder hard voortschrijdt. „We zagen het tijdens corona. Toen mensen met dementie niemand meer zagen, ging hun toestand sneller achteruit.” Het is belangrijk dat mensen zo lang mogelijk in hun vertrouwde omgeving blijven wonen en zo lang mogelijk meedoen, zeggen ze bij Alzheimer Nederland. Daartoe moeten zorgvisies worden ontwikkeld, woningen worden gebouwd, buurten dementievriendelijk worden en ontmoetingsplekken worden gecreëerd.  Simpele oplossingen zijn er ook. „Zo’n halletje in een flat waar vier gelijke deuren op uit komen, voor de keuken, de bad-, slaap- en woonkamer, da’s dus niet handig”, zegt Meerveld.  De vrouw van Bert Hartoch, Greet, kreeg in 2012 de diagnose dementie. Hartoch: „Ze dacht alleen maar aan haar moeder, hangend in die stoel aan een tafel.” Dus nee, naar een opvang wilde ze niet. Daarop besloot Hartoch zelf voor zijn vrouw te zorgen, „maar ze liep iedere nacht te spoken en na een jaar was ik total loss. Onze zonen zeiden: zo gaat het niet langer. Toen is ze naar een bejaardenhuis gegaan, met speciale zorg voor mensen met dementie.”  Ze heeft het er goed gehad, zegt hij. Een eigen kamer, lieve verzorgers en iedere dag werd iets ondernomen: dan keken ze een film of zongen ze liedjes. En toen het einde naderde, werd hij gebeld: het duurt nu niet lang meer, je kunt beter komen. Ook dat was anders dan bij zijn schoonmoeder – daar kregen zijn vrouw en hij slechts een telefoontje dat ze ’s ochtends dood in bed was gevonden. Dat telefoontje is hem bespaard gebleven. „Toen mijn vrouw ging, had ik haar hand vast.”    De Brabantse aanpak pagina 12||https://www.nrc.nl//nieuws/2022/07/01/dementie-was-niet-altijd-een-volksziekte-a4134979
2022-07-01||&#8216;Ik heb niks met boten – ik hou gewoon van knutselen&#8217;||Daar zitten de mannen op een rijtje. Een campingstoel onder de billen, een zender in de handen: meer hebben ze niet nodig. Ze besturen er de modelbootjes mee die op het watertje voor hen rondscheuren, een rechthoekige plas in Elst dat in de winter een ijsbaan wordt. Vaargroep Overbetuwe, noemen ze zichzelf. Maar ze zijn geen vereniging of zo, benadrukt oprichter Erwin Hendriks (45). Ze hebben een WhatsAppgroepje met zo’n zestig man die in de buurt van Elst wonen, en wie zin heeft komt op vrijdagavond opdagen. Níks is verplicht.   Vandaag zijn ze met zes leden, „de harde kern”. Ongetwijfeld allemaal gek van schepen. „Nee hoor”, zegt Hendriks. „Ik heb niks met boten. Ik hou gewoon van knutselen.” Van boten die ook echt bestaan maakt hij miniversies, vaak met behulp van bouwpakketten. Zoals Gijs, een werkschip dat hij naar een van zijn zoons heeft vernoemd en nu in het water ligt. Hij heeft er een jaar aan gewerkt, en dan wil je er natuurlijk ook mee varen, zegt hij. Maar „alleen is ook maar alleen”, dus zocht hij op modelbouwdagen naar mensen die wilden vergezellen.  Geert Bongers (66) was een van de eersten die zich bij hem aansloten. Hij is opgegroeid in Rozenburg en is wél helemaal waus van boten. Eigenlijk had hij schipper willen worden, maar hij maakte geen schijn van kans. „Ze wilden me niet omdat ik geen schipperszoon was.” We moeten alleen niet denken dat hij daar nog nachten van wakker ligt. Hij vindt namelijk het heerlijk om te priegelen aan de modelboten, ook al hij is niet per se fijnzinnig, zegt hij. „Ik ben militair geweest, dus ik ben natuurlijk van het schieten en bommen gooien.”   Hij blijkt niet alleen de entertainer van de groep, maar ook de redder in nood. Hij bestuurt een sleepbootje, waarmee hij de boten van de anderen naar de kant kan brengen als die dreigen te zinken. De boot van Kees van de Laarschot (63) bijvoorbeeld. Hij heeft OPS, een hersenaandoening waardoor hij zeer vergeetachtig is. En dan gaan er weleens dingen mis. Hij vergeet bijvoorbeeld regelmatig dat hij eerst de zender aan moet zetten en dan pas de boot.    Hoe hij bij de club is gekomen, weet hij ook niet meer. Maar hij weet wel dat hij zo lang mogelijk met deze groep zal blijven varen.  „Het is gewoon heel gezellig.” Wel jammer dat ze geen blusboten bij zich hebben, zegt hij als er kinderen aan de rand van de plas komen zitten met een ijsje. „Die vinden het leuk als je ze natsprietst.” Gelukkig kan hij zijn boot wel rakelings langs de fotograaf varen. Die staat tot zijn middel in het water om het stelletje grappenmakers aan de kade vast te leggen.  ||https://www.nrc.nl//nieuws/2022/07/01/vaargroep-overbetuwe-noemen-de-modelbootbestuurders-zichzelf-a4134971
2022-07-01||‘Een schotel met een feestelijk tintje’||Deze klassieker aten we vroeger bij ons thuis in Brabant met soepvlees, waarvan eerst bouillon getrokken was en die trouwens ook gebruikt werd voor de zelfgemaakte kroketten.  Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl Het had/heeft een feestelijk tintje: stond er koude schotel op tafel dan viel er iets te vieren! Ik maakte deze versie voor op een mooie zomerdag, maar dan zonder vlees. Ik gebruik een zak doperwten en één à twee handen peultjes, vier à vijf heel fijngesneden stengels bleekselderij en aardappels. Nadat ik het kort heb laten koken, laat ik het afkoelen met flink wat zout, peper, citroensap en een scheutje olijfolie. En dan één à twee in blokjes gesneden friszure appels, een hele bos klein gesneden bosui, zure augurken en een flinke hand fijn gehakte peterselie erbij. Voor de dressing gebruik ik slasaus met sap. Ik laat het minstens een paar uur trekken in de koelkast en garneer het eventueel nog met gekookt ei.  En dan, het liefst bij mooi weer, buiten een glas wijn drinken met alvast een  schaaltje van deze koude schotel.  Je blijft ervan eten en ook de volgende dag is hij nog lekker! Bernadette Schrover||https://www.nrc.nl//nieuws/2022/07/01/een-schotel-met-een-feestelijk-tintje-a4134974
2022-07-01||Column | Een leven lang vrijheid voor vrouwen is ver weg, nog steeds||Ik ken een vrouw die, toen ze jonger was, door haar baas op een avond tijdens een congres aangerand is. De details doen er niet toe, u kunt zich er vast iets bij voorstellen, maar het gebeurde en het kwam aan als een mokerslag. Zo’n moment is onmogelijk om zomaar doorheen of omheen te bewegen. Al dat keiharde werken, aanweziger en aandachtiger zijn dan anderen en vol vertrouwen de toekomst in marcheren, kan in een oogwenk op een hotelbed van je afgepakt worden.  Als je een klein meisje bent, vertelt iedereen je dat je alles kan bereiken, als je maar je best doet, je wapent, sterker en weerbaarder bent dan al die mannen die het aan komt waaien. Wees van ijzer en je bent ook vrij, wordt niet langer als een lichaam gezien, maar als een waardevolle aanwezigheid, iemand die zich los kan maken van iedere voorbeschikking, kijk daar gaat ze, ze vliegt, we bewonderen haar en accepteren haar als autonoom wezen, we luisteren naar haar. We laten haar besturen.  Maar dan dus die hotelkamer, die man voor wie ze daarvoor tomeloos respect had, een mentor, een vertrouweling en opeens is alles weg. Sarah Sluimer schrijft elke week een column. Ze is de auteur van boeken, essays en toneelstukken. Wat we tegenwoordig vrouwen aanraden, wat we zelfs van ze eisen, is dat ze vertellen wat er gebeurd is, dat ze wijzen. Hij was het, hij daar, pak hem, zorg ervoor dat hij nooit meer in de gelegenheid komt om mijn dromen of die van andere vrouwen zoals ik in gevaar te brengen. Maar waar we niet over spreken is de prijs van die openbaring. Gedurende jaren en jaren, soms een leven lang, ben je de vrouw die het systeem ondermijnde, die niet meedoet, die niet een van ons is. Sterker nog: het bekennen en aanklagen zorgt ervoor dat de vrouw juist gereduceerd wordt tot dat lichaam dat iets is aangedaan, alsof ze zelf wijst op haar borsten, haar heupen, haar vermogen om een ander tot waanzin te drijven. Met #metoo hebben we dus nog steeds niets opgelost. We vinden dat vrouwen in het zwaard vallen voor het grotere goed, waarmee naast dat offer een solidariteit wordt geëist die geen man ooit hoeft na te komen. Vrouwen zijn daarin nog steeds van de gemeenschap, niet een Ik, maar iemand die de ander moet redden ten koste van zichzelf.  De vrouw in dit verhaal deed het anders. Ze keek de man de volgende dag recht aan en eiste van hem dat hij dit nooit meer bij haar of een andere vrouw zou doen en dat hij over dit alles zou zwijgen tot zijn laatste dag. Een garantie heeft ze niet. Ze leefde verder, in de overtuiging dat dit niet haar carrière en identiteit mocht gaan bepalen, ze stond het simpelweg niet toe, juist niet, hij verdiende haar lijden ten overstaan van de samenleving niet. Tegelijkertijd bleef daar de eeuwige twijfel: heb ik het goed gedaan, had ik niet toch anderen moeten beschermen?  Dit is de keus waar vrouwen voor staan: spreek en draag een juk dat voor iedereen zichtbaar is. Spreek niet en draag het juk in je eentje.  Een leven lang vrijheid voor vrouwen is ver weg, nog steeds, en zal alleen verkregen worden op het moment dat onze technologische revolutie zo ver drijft dat we een chip kunnen installeren die lustige mannen blokkeert in hun seksuele aberraties, maar goed, dat willen we natuurlijk niet.  Wat we wel kunnen doen, ook in het geval van het gedeeltelijke verbod op en strafbaarstelling van abortus in de Verenigde Staten, is niet langer van onze vrouwen vragen dat in de strijd hiertegen het kwetsbare eigen verhaal gedeeld zou moeten worden. Ook in ons protest moeten we ons bewust zijn van de manier waarop we vrouwen het liefst als martelaren zien.  We hebben nieuwe vormen van revolutie nodig, voorbij de broosheid en repercussies van #metoo, waarbij we het juk veel meer gezamenlijk dragen.  Vertel juist het verhaal van de ander. Hou de getroffene uit de wind.  En recht de rug, want het ziet er niet goed uit voor ons. ||https://www.nrc.nl//nieuws/2022/07/01/een-leven-lang-vrijheid-voor-vrouwen-is-ver-weg-nog-steeds-a4134970
2022-07-01||Inflatie in juni 9,9 procent, iets lager dan in mei||De inflatie is in juni iets gedaald ten opzichte van mei, blijkt uit voorlopige cijfers die het Centraal Bureau voor de Statistiek (CBS) vrijdag heeft gepubliceerd. Een maand geleden lagen de prijzen nog 10,2 procent hoger dan een jaar eerder. De meest recente cijfers laten een prijsstijging van 9,9 procent ten opzichte van een jaar geleden zien.  Het is vooral de energieprijs die minder sterk stijgt. In mei was brandstof 67 procent duurder dan een jaar geleden, nu is dat nog 59 procent. De prijzen van voedingsmiddelen, dranken en tabak zijn in de afgelopen maand juist verder gestegen – in juni waren die producten 1,5 procentpunt duurder dan vorige maand.   Het CBS publiceert naast de nationale inflatiecijfers maandelijks een Europese prijsindex, om de inflatie in de gehele Eurozone te kunnen vergelijken. Het belangrijkste verschil tussen de twee is dat in de Europese cijfers de kosten van wonen niet zijn verdisconteerd. ||https://www.nrc.nl//nieuws/2022/07/01/inflatie-in-juni-99-procent-iets-lager-dan-in-mei-a4135256
2022-07-01||Zeker zeventien doden bij raketaanval regio Odessa||Bij raketaanvallen in de Zuid-Oekraïense regio Odessa zijn donderdag- op vrijdagnacht zeker zeventien mensen om het leven gekomen. Dat melden lokale autoriteiten volgens persbureau Reuters. Onder de slachtoffers bevindt zich naast tientallen gewonden ook een overleden kind. Een eerste raket trof rond middernacht een flatgebouw met negen verdiepingen, aldus Oekraïense autoriteiten. Daarbij stierven in ieder geval veertien mensen. Omdat er ook nog mensen onder het puin liggen, is er een grote reddingsactie op touw gezet. Nog eens drie mensen kwamen volgens de Oekraïners om het leven door een raket die insloeg op een resort bij de haven van Odessa. Volgens de autoriteiten werd de raket afgeschoten door een Russisch gevechtsvliegtuig boven de Zwarte Zee, maar dit is niet bevestigd door onafhankelijke bronnen. Slangeneiland
Eerder op donderdag verlieten Russische troepen het strategisch gelegen Slangeneiland, voor de kust van Odessa. Met de terugtrekking kan de export van Oekraïens graan mogelijk weer op gang komen. Rusland claimt terugtrekking als teken van goodwill, terwijl Oekraïne stelt de Russen van Slangeneiland te hebben verdreven. Nu Rusland het gros van zijn grondtroepen gebruikt voor de Slag om de Donbas, is het aantal raketaanvallen op verschillende delen van Oekraïne in de afgelopen twee weken ruimschoots verdubbeld, aldus een Oekraïense generaal.  Rusland blijft volhouden geen burgerdoelen te beschieten, maar die claim houdt met een zee aan tegengesteld bewijs onmogelijk stand. Vanaf het begin van de invasie op 24 februari tot afgelopen zondag vielen in Oekraïne minstens 4.731 burgerdoden en 5.900 gewonden, volgens het Bureau van de Hoge Commissaris voor de Mensenrechten van de Verenigde Naties.||https://www.nrc.nl//nieuws/2022/07/01/tien-doden-bij-raketaanval-op-flatgebouw-odessa-a4135254
2022-07-01||Komen we ooit af van de clichés over het uiterlijk van de vrouw?|| Wat doet de blik van de buitenwereld met een vrouw? Recent verschenen twee essaybundels over de vrouwelijke blik op de wereld, én de manier waarop vrouwen omgaan met de blik van buiten. Michel Krielaars gaat in gesprek met Rosan Hollak en Roos van Rijswijk over de boeken van Marja Pruis: Boos meisje. Over vrouwen en frictie, en van Milou van Rossum (samenst.): De buitenkant. Vrouwen over de rol van het uiterlijk. Hoe ver zijn we na meerdere feministische golven in het denken over wat het betekent om vrouw te zijn in onze wereld? Hier vindt u het artikel waar aan Rosan refereert: The Confidence Gap uit The Atlantic. Klik hier voor de recensies van de twee essaybundels. ||https://www.nrc.nl//nieuws/2022/07/01/komen-we-ooit-af-van-de-cliches-over-het-uiterlijk-van-de-vrouw-a4135253
2022-07-01||Hoe België in het reine probeert te komen met zijn koloniale verleden|| Na ruim zestig jaar gaf België deze maand de tand van Patrice Lumumba terug aan Congo. Het is het enige overgebleven restant van de eerste premier van onafhankelijk Congo, die in opdracht van de Belgische autoriteiten werd vermoord, en in zwavelzuur opgelost. De teruggave is een belangrijke stap voor België om in het reine te komen met het koloniale verleden, vertelt correspondent Dennis Boxhoorn. Wie was Patrice Lumumba? En waarom werd hij vermoord?||https://www.nrc.nl//nieuws/2022/07/01/hoe-belgie-in-het-reine-probeert-te-komen-met-zijn-koloniale-verleden-a4135255
2022-07-01||De tien bestverkochte boeken van week 26||Marcel van Roosmalen: Totaal. Zijn beste reportages Meulenhoff, 800 blz. € 29,99 (1) Anjet Daanje: Het lied van ooievaar en dromedaris. Passage,  655 blz. € 34,- (-) Mariken Heitman: Wormmaan. Atlas Contact, 224 blz. € 21,99 (3) Roxane van Iperen: Eigen welzijn eerst.  Hoe de middenklasse haar  liberale waarden verloor. Thomas Rap,  143 blz. € 18,99 (5) Nina Polak: Buitenleven. Prometheus,  238 blz. € 20,99 (2) Karin Slaughter: Gewetenloos. HarperCollins,  414 blz. € 22,99 (4) David Graeber en David Wengrow:  Het begin van  alles. Een nieuwe geschiedenis van de mensheid. Maven,  655 blz. € 35,- (-) Marja Pruis:  Boos meisje. Over  vrouwen en frictie.  Nijgh & Van Ditmar, 248 blz. € 22,50 (-) Frans de Waal: Anders. Gender  door de ogen van  een primatoloog. Atlas Contact,  423 blz. € 24,99 (9) Charlie Mackesey: De jongen, de mol,  de vos en het paard.  KokBoekencentrum,  128 blz. € 20,- (-) De NRC Boeken top 10 is gebaseerd op de verkoopcijfers van twaalf Nederlandse literaire boekwinkels. Athenaeum (Amsterdam), Java Bookshop (Amsterdam), Den Boer (Baarn), Van Kemenade & Hollaers (Breda), Spijkerman (Eindhoven), Godert Walter (Groningen), Kooyker (Leiden), Lovink (Lochem), Roelants (Nijmegen), Het Leesteken (Purmerend), Van Gennep (Rotterdam), Waanders in den Broeren (Zwolle) 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/07/01/de-tien-bestverkochte-boeken-van-week-26-3-a4135212
2022-07-01||Wat vindt NRC | Proces ‘Bataclan’ is voorbeeld voor elke democratie||De omvang en de impact van de aanslagen op 13 november 2015 in Parijs  kunnen ook zeven jaar later nauwelijks worden overschat. Op zes verschillende locaties in en net buiten de Franse hoofdstad zaaiden drie goed voorbereide commando’s ongeveer gelijktijdig dood en verderf, met 130 doden en 413 gewonden tot gevolg: willekeurige slachtoffers die een voetbalwedstrijd bezochten, deze zachte herfstavond een drankje dronken op het terras of in een dampende concertzaal een optreden van een rockband bijwoonden. De via een groot internationaal netwerk samenwerkende terroristen raakten Frankrijk in het hart. Wat 11      september 2001 voor Amerikanen was, was 13 november 2015 voor veel Europeanen: het moment dat het besef doordrong dat een open samenleving tegenover dit soort ideologisch geïnspireerd geweld altijd kwetsbaar zal zijn. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Op zulke ronduit ontwrichtende misdaden is slechts één overtuigend antwoord mogelijk: de rechtsstaat. Een speciaal opgetuigd hof in Parijs heeft dat de afgelopen tien maanden op voorbeeldige wijze laten zien. Daders en medeplichtigen en hun advocaten, slachtoffers, ooggetuigen  en onderzoekers kwamen  in het megaproces in openbare zittingen allen uitgebreid aan het woord om hun verhaal te doen. Dat leidde tot pijnlijke en buitengewoon emotionele taferelen. Maar het recht was uiteindelijk bepalend en de individuele verantwoordelijkheid van elk van de verdachten  werd alleen langs die maatstaf gewogen. Het is bijzonder én bemoedigend dat na het afgewogen vonnis, woensdag, advocaten van alle betrokken partijen de procesgang prezen.  Het cour d’assises spéciale veroordeelde twintig mannen  die betrokken waren bij de aanslagen tot celstraffen variërend van twee jaar tot levenslang. Van zes van hen, onder wie het vermoedelijke ‘brein’,   is niet duidelijk of ze nog in leven zijn of als jihadist in de strijd in Syrië  zijn gesneuveld. Zij waren in ieder geval niet in de rechtszaal aanwezig. Voor de zekerheid kregen ze wel de zwaarste straffen. Lichtere straffen waren er voor de zogenoemde petites mains: mensen die hand- en spandiensten leverden voor de  aanslagplegers, vaak  zonder te weten in welk gecoördineerd complot ze verzeild waren geraakt. De meest bekende overlevende terrorist, Salah Abdeslam, was er wel. De in de Brusselse gemeente Molenbeek opgegroeide Fransman kreeg levenslang opgelegd, zonder recht op vervroegde vrijlating – een straf die hoogst zelden wordt  toegekend.  De tweede aanwezige hoofdverdachte, Mohamed Abrini, ook uit Molenbeek, kreeg levenslang met een minimum van 22 jaar. Beiden hebben in Parijs niet direct slachtoffers gemaakt, maar terwijl Abrini op de dag van de aanslagen de stad alweer verlaten had, was Abdeslam er de bewuste avond wel bij. Zijn uitleg varieert:  bij zijn arrestatie zei hij dat zijn bomvest dienst had geweigerd en aan het begin van het proces noemde hij zich nog „soldaat van God”. Later verklaarde hij dat hij wroeging had gekregen en daarom zijn vest niet had laten afgaan. Hij bood nabestaanden en slachtoffers excuses aan. De nabestaanden krijgen hun geliefden er niet mee terug. Maar het is belangrijk dat een hoofdverantwoordelijke van de aanslagen publiekelijk ter verantwoording is geroepen – iets wat na 11 september 2001 in de VS niet gebeurd is. Dat ook de overlevenden en nabestaanden zeven weken lang hun verhaal mochten doen lijkt niet alleen voor hen, maar voor de hele Franse samenleving een hoognodige helende werking te hebben gehad. Het brede besef dat zelfs op de meest onvoorstelbare misdaden een afgewogen en eerlijk proces hoort te volgen is een voorbeeld voor elke democratische samenleving.||https://www.nrc.nl//nieuws/2022/07/01/proces-bataclan-is-voorbeeld-voor-elke-democratie-a4135222
2022-07-01||Kamer wil actie tegen escalerend boerenprotest|| Het  radicaliserende boerenprotest heeft partijen in de Tweede Kamer dichter bij elkaar gebracht. Waar met name rechts-conservatieve partijen eerder vooral begrip toonden voor de boosheid van de boeren, veroordeelden partijen van links tot rechts donderdagavond in een Kamerdebat de aanvallen op politieagenten en  intimidatie van politici van de afgelopen dagen. „Verwerpelijk gedrag”, vond VVD-fractievoorzitter Sophie Hermans,  PvdA-leider Attje Kuiken zag „levensgevaarlijke gebeurtenissen die niets meer met het recht op demonstratie te maken hebben”. SGP-leider Kees van der Staaij begrijpt de boerenwoede, maar wilde „glashelder” zijn in zijn veroordeling van geweld. „Met radicalisering belanden we in de chaos, en jaag je  de rest van de samenleving tegen je in het harnas”, sprak hij tot de boeren.  PVV-voorman Geert Wilders zei dat volgens hem 99 procent van de boeren vreedzame burgers zijn, maar ook hij had een duidelijke oproep: „Blijf weg bij politici thuis. Laat hun gezinnen met rust. Laat de politie en hulpverleners met rust. Houd je aan de wet. Stop met intimideren. Stop met bedreigen.” Alleen Forum voor Democratie weigerde de „opstootjes” expliciet te veroordelen. Caroline van der Plas (BBB) zei dat ze de afgelopen dagen op televisie en sociale media al vaak genoeg afstand had genomen van de gewelddadigheden. „Dat ga ik niet nog eens doen.” Die houding stelde D66-fractievoorzitter Jan Paternotte teleur, die juist had gehoopt dat de BBB-leider het podium van de Tweede Kamer zou gebruiken om boeren op te roepen maandag niet opnieuw het land plat te leggen. Van der Plas weigerde dat „op commando van D66” te doen. „Ik heb heel veel contact met boeren, die gesprekken gaan u verder niets aan”, zei ze. Veel partijen vinden dat het kabinet te weinig doet tegen het escalerende protest. Esther Ouwehand (Partij voor de Dieren) vroeg minister Dilan Yesilgöz (Justitie, VVD) wat zij gaat doen om „een einde te maken aan deze volstrekte onaanvaardbare situatie”. De Kamer deed tal van suggesties, zoals het snel strafbaar stellen van het opzoeken van politici thuis, een verbod op trekkers bij demonstraties en het aanmerken van geradicaliseerde relschoppers als criminele groepering.  Als oplossing suggereerde het CDA de oprichting van een  crisiscomité of verzoeningscommissie om het gesprek tussen overheid en boeren weer op gang te brengen. Volgens CDA-fractieleider Pieter Heerma is dit nodig „om de gemoederen te bedaren”. Linkse partijen hopen niet dat het doel om de stikstofuitstoot per 2030 te halveren ter discussie komt, rechtse partijen hopen dat die ruimte er wel is.  Premier Mark Rutte (VVD) noemde de geëscaleerde protesten „onacceptabel”. Hij zei dat het „helemaal niet gek is als je iemand kunt vinden die de gesprekken op gang wil helpen, binnen de doelstellingen en het tempo, om ook weer wat rust te brengen in de discussie”. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/01/kamer-wil-actie-tegen-escalerend-boerenprotest-a4135251
2022-07-01||Column | Dit land is niet langer af||Door de vertrouwde melange van personeelstekort, seinstoring en aanrijding reed er vorige week vanaf Utrecht CS nog maar één trein naar het westen, via Schiphol. Daar persten inkomende koffers de laatste ademruimte weg uit de zwetende meute. Het perron, nog afgeladen met radeloosheid, schoof weg. Opgewekt riep de conducteur om: ‘Welcome to the Netherlands!’ Wie in deze omstandigheden een hele trein aan het schateren krijgt, is een begaafd stand-up comedian. Daarvan zal het ov er een hoop nodig hebben, de komende jaren.  Donderdagochtend bekijk ik een rondetafelgesprek met  hoge ov-kopstukken, uitgenodigd door Tweede Kamerleden, die mogen vertellen dat de ellende niet te overzien is als de coronasteun straks ophoudt.  Men wil een ‘vangnet’, waarmee de overheid bijspringt zolang de reizigersaantallen niet op het oude peil zijn. Lokale politici plaatsten een brandbrief, universiteiten sloegen alarm. Kortom, dat vangnet komt er wel. Sterker nog, een dag eerder zegde de staatssecretaris al steun toe. Deze rondetafelsessie is dus vooral therapeutisch en strategisch, om straks de beste deal binnen te slepen.  Je kunt ook zeggen: we wilden toch meer thuiswerken? Het Kennisinstituut voor Mobiliteitsbeleid vertelt dat dit 9 procent minder reizigers oplevert, en vervoerders zeggen er dat ze 10 procent moeten afschalen. Proficiat, dat is keurig in balans. Daarom zeggen we: beste reizigers, we zitten vol. We blijven niet eindeloos de groei faciliteren, we hebben een opvatting over wat goed is voor ons welzijn, en dat is krimp, minder hectiek. Overvolle spitstreinen zijn een effectief afschrikmiddel.  Tegelijkertijd horen we dat ons kabinet het rekeningrijden invoert. Oké, in 2030. Dus na nog acht mooie lobbyjaren en drie, vier kabinetten is daar niets meer van over. Maar je vraagt je af: práten die departementen wel eens met elkaar? Waarom is er geen integraal plan over wat wij willen met mobiliteit?  Willen we minder auto’s? Zorg dan voor goedkoper ov. Want zelfs met de gestegen benzineprijzen blijkt autorijden nu nog altijd goedkoper. Je kunt ook zeggen: we asfalteren er geen meter meer bij, dit is onze capaciteit, we willen duurzaam vervoer, dus hoera, we schrappen de btw op treinkaartjes, en investeren royaal in het ov. Het is niet dat het kabinet hierbij de verkeerde keuze maakt. Het probleem is dat het géén keuze maakt. Elk departement paait een eigen achterban, met chaos en stagnatie als gevolg. Welcome to the Netherlands!  Weet u nog wat we ooit grappend tegen elkaar zeiden over ons rubbertegellandje met biologisch afbreekbare hondenpoepzakjes? ‘Dit land is af.’ Nu zijn we een bouwput, en niemand heeft een schetsontwerp. ||https://www.nrc.nl//nieuws/2022/07/01/dit-land-is-niet-langer-af-a4135250
2022-07-01||‘Groen zijn’ is  bij elke bank weer anders||Het moet het einde betekenen voor greenwashing door financiële instellingen, en groene financiële keuzes makkelijker maken: de Europese taxonomie. Dit classificatiesysteem bepaalt wat een duurzame investering is, en wat niet.  Het nieuwe stelsel wordt de komende jaren stapsgewijs ingevoerd. Met behulp ervan moeten beleggers, toezichthouders en andere belanghebbenden direct kunnen zien of een bedrijf investeert in een duurzame toekomst, of niet. Dan kunnen ze beter geïnformeerde beleggingskeuzes maken en zal meer geld naar duurzame leningen vloeien. Dat is althans de bedoeling van de Europese Commissie. Maar nu de eerste stappen tot invoering worden gezet, lijkt de Europese taxonomie nog weinig te verhelderen. Terwijl nog steeds gesteggeld wordt over wat een groen label mag krijgen – is kernenergie groen, of gas? – zijn financiële instellingen al bezig met praktische toepassing van de regels. Vanaf boekjaar 2021 moeten zij van de leningen die ze hebben verstrekt in kaart brengen welke onder de taxonomie vallen. Daarmee is niet bepaald of die leningportefeuille ook echt groen is; over deze green asset ratio (GAR) moeten Europa’s 150 grootste banken pas vanaf 2024 rapporteren. Uit onderzoek dat advies- en accountantskantoor PwC deed naar de eerste rapportages van zeventien banken uit Nederland, Duitsland en Frankrijk, over 2021, blijkt dat deze fase al problemen oplevert. De financiële instellingen, waarvan de namen niet bekend zijn gemaakt, bleken op basis van dezelfde Europese regels zeer uiteenlopend geïnterpreteerd te hebben welke leningen onder de taxonomieregels vallen. Hierdoor zijn hun resultaten slecht vergelijkbaar. Volgens een van de onderzoekers van PwC, Ruben Bongers, was het vergelijken van de rapportages „enorm ingewikkeld”. Opmerkelijk, vindt hij: „Gegeven het belang van het onderwerp mag je verwachten dat de regelgeving gewoon goed en eenduidig is. Ook in een aanloopfase.”  Volgens Kees-Jan de Vries, die zich als partner bij PwC bezighoudt met duurzaamheidsregels voor bedrijven, is duidelijk te zien dat de Europese taxonomieregels onder enorme politieke druk zijn ontstaan. „Ze lijken met enige haast gemaakt.” Pas in april en juni 2021, toen het ‘boekjaar’ al liep, werden de regels gepubliceerd. Verduidelijking ervan, in een aantal vraag-en-antwoorddocumenten (FAQ’s), kwam in december en begin 2022. Toen waren de betrokken instellingen al druk bezig met het jaarverslag. In die FAQ’s zaten volgens PwC ook nog tegenstrijdigheden. „Die ruime interpretatie van de regels lijkt ons daarom geen kwade wil van de banken”, zegt De Vries in een videogesprek. Niettemin: „Het is niet zo dat banken zich groener willen voordoen dan ze zijn, maar wat nu gepubliceerd is, schiet wel alle kanten op.” Dat de regels verschillend zijn geïnterpreteerd, kan ook betekenen dat er vanaf 2023 geen onderling vergelijkbare green asset ratio’s zijn. Als de ene bank van bepaalde leningen niet heeft bekeken of ze groen zijn, en een andere bank bij soortgelijke kredieten wel, dan kunnen de ratio’s van die banken ten onrechte uiteenlopen. Dat kan een probleem worden als investeerders en toezichthouders op basis van die ratio’s beslissingen nemen, waarschuwen de onderzoekers van PwC. Volgens het adviesbedrijf zou het goed zijn als de Europese Unie voor het lopende verslagjaar alsnog duidelijk maakt wat de banken nu precies onder de taxonomie moeten scharen, zodat in de toekomst betere vergelijkingen mogelijk zijn. De Vries en Bongers roepen ook de bankensector zelf op duidelijkheid te verschaffen. Bongers: „Je kan als marktpartijen onderling afspraken maken over hoe je precies de regels interpreteert.” De Nederlandse Vereniging van Banken (NVB) omarmt de oproep van PwC. „Er is inderdaad samenwerking nodig. We hebben als banken ook al om meer guidance gevraagd aan de Europese Commissie”, zegt Maryse Hazelzet, adviseur duurzaamheid van de bankenkoepel. Ze beaamt dat het goed zou zijn als in ieder geval in Nederland meer overeenstemming komt over wat moet worden meegewogen voor een goede GAR. „Maar dat er nu groeistuipen zijn, is ook wel logisch. De Europese regels zijn complex, en dan is het ook nog eens onduidelijk of je Nederlandse regels over wat duurzaam is –  zoals bijvoorbeeld het bouwbesluit – wel of niet mag toepassen bij de taxonomie.” Als alle banken straks identiek te werk gaan voor de green asset ratio en die score openbaar maken, kan vergelijken toch ingewikkeld blijven, waarschuwen PwC en NVB. Dat komt onder meer doordat de regels voor een groen label de komende jaren nog worden uitgebreid. Nu moeten bijvoorbeeld verstrekte hypotheekleningen al wel een label krijgen, maar leningen aan de landbouw nog niet. Hierdoor zal het cijfer voor De Volksbank (veel hypotheken) meer zeggen over de ‘groenheid’ van de bank dan het cijfer voor de Rabobank, die veel landbouwleningen op de balans heeft.  Daarnaast worden de regels voor groene leningen strenger. Dat kun je vergelijken met de duurzaamheidslabels voor bijvoorbeeld koelkasten. De koelkast die vroeger een A scoorde, krijgt door technische vooruitgang nu slechts een F. Een bank die volgend jaar een goede GAR heeft, zal aan verdere vergroening moeten blijven doen om te voorkomen op termijn ‘bruin’ te worden. Overigens spelen voor de beoordeling leningen aan partijen buiten de EU (nog) niet mee. Een bank met groene leningen binnen de Unie, maar gas- en oliekredieten daarbuiten, kan toch heel groen lijken als je alleen naar de GAR kijkt. De vraag is wat de GAR vanaf volgend jaar dan wél zegt. Volgens de onderzoekers van PwC is in ieder geval een goede stap gezet om van individuele banken in kaart te brengen hoe groen ze zijn. Met onderling vergelijken is het alleen oppassen. „Je kan niet zomaar percentages naast elkaar zetten en concluderen dat de ene bank groen is en de ander niet”, zegt Bongers.  Volgens de Europese Commissie is het niet verrassend dat de eerste rapportages van banken op basis van de Europese taxonomie uiteenlopen. „De taxonomie brengt een nieuwe laag gecombineerde duurzaamheids- en financiële regels. Voor de betrokken bedrijven is het ingewikkeld om die te verwerken.” Dat banken op dit moment weinig leningen hebben die een label moeten krijgen, wijst er volgens de Commissie op hoe ver de instellingen af zijn van „echte duurzaamheid”. De Commissie zegt wel te overwegen aanvullende juridische richtsnoeren te maken, in samenwerking met toezichthouders. „Maar we verwachten dat de rapportages in de loop van de tijd sowieso verbeteren, naarmate bedrijven de taxonomie beter begrijpen en intern meer kennis opbouwen.”||https://www.nrc.nl//nieuws/2022/07/01/groen-zijn-is-bij-elke-bank-weer-anders-a4135241
2022-07-01||Column | Geef je bijzonderheid  niet altijd de hoofdrol||Jaarlijks verzamelen 275 wetenschappers en vertegenwoordigers van de maatschappij zich voor een diner om de rol van de wetenschap in de samenleving te vieren. Tijdens de Avond van Wetenschap en Maatschappij worden twee prijzen uitgereikt, een voor excellente wetenschapscommunicatie (de Irispenning, vorig jaar door Marion Koopmans gewonnen) en een voor het meest relevante onderzoek voor de samenleving (de Huibregtsenprijs). Ik hoop altijd vurig op een uitnodiging, want het is een inspirerende avond. Je wordt door 25 topwetenschappers bijgepraat over lopend wetenschappelijk onderzoek. Gelukkig viel afgelopen week de uitnodiging in mijn digitale brievenbus. Ik haastte me om mij aan te melden, maar bleef halverwege het invullen van mijn persoonlijke gegevens hangen. „We bieden een vegetarisch menu aan. Mocht u desondanks toch prijs stellen op vlees of vis, dan kunt u dat hier aangeven.”  Ik ben een vegetariër die buiten de deur wel eens vis eet, maar nu zou ik, zo ervoer ik het, de organisatie opzadelen met een last als ik ‘desondanks toch’ iets extra’s wilde. Ik belde mijn zus, geen vegetariër, om te horen of zij was uitgenodigd. Ook zij zou gaan, en ze was net als ik blijven hangen bij die vraag. Ze had, net als ik, besloten dat ze die avond geen uitzondering wilde zijn door desondanks toch om vlees te vragen.  De formulering markeert een verandering: de uitzondering (vegetariër) is tot norm verheven en vlees of vis eten wordt een bewuste daad. Ik kon me vinden in de keuze van de organisatie om het anders aan te pakken. De jaren dat ik er eerder bij was, hadden mensen met dieetwensen een glaasje op tafel met knikkers erin. Dat leverde een heel kleurenpalet op: blauw (geen vlees), groen (veganistisch), geel (lactosevrij), paars (glutenvrij) enzovoort. Ik staarde altijd naar die glaasjes; sommige mensen hadden echt veel knikkers, het voelde intiem, een kwestie van privacy: o kijk, die hoogleraar heeft een glutenallergie! Het leidde me ook af omdat ik me door al die knikkers bezig ging houden met logistiek en het personeel dat met zoveel kleurtjes rekening moesten houden. Wat me desondanks toch ieder jaar opviel: de vegetariërs waren in de minderheid. De keuze om vegetarisch de norm te maken is dus geen praktische maar een morele keuze. In haar zojuist verschenen boek Sensibel. Over de grenzen van de menselijke gevoeligheid staat de Duitse filosoof Svenja Flasspö̈hler stil bij het toegenomen aantal dieetwensen en allergieën. Volgens haar leven we in een hypersensibele samenleving waarbij het bijzondere het steeds vaker wint van het universele. Ze vraagt zich af sinds wanneer we zo gevoelig zijn geworden. Als je geen rekening houdt met iemands bijzonderheden – van dieetwensen tot aanspreekvormen –, leidt dat tegenwoordig al snel tot stevige kwetsuren. Waarom zijn we zo sensibel geworden en waarom willen we zo duidelijk allergieën communiceren? Is dat een reactie op iets? En waar ligt het kantelpunt: wanneer krijg je een onleefbare samenleving? Zijn we nog wel één gemeenschap?  „Een pregnant voorbeeld van deze crisis van het algemene is het ritueel van de gezamenlijke maaltijd, die nauwelijks meer mogelijk is als iedereen aan tafel wel een of andere gevoeligheid heeft. In de sla zitten noten? Daar ben ik helaas allergisch voor. Vlees? Ik ben vegetarië̈r. Geen fruit uit de eigen streek? Ecologisch gezien een schandelijke zaak, waar ik niet achter sta. Hoe sterker de sensibilisering, des te groter de waarschijnlijkheid dat iedereen alleen eet en staat”, stelt Flasspöhler. Ze merkt op dat sensibiliteit niet per se hetzelfde is als progressiviteit. Sensibiliteit kan omslaan in regressie en agressiviteit, als ze verabsoluteerd en verheerlijkt wordt. Flasspöhler pleit ervoor om sensibiliteit gelijk op te laten gaan met weerbaarheid, om de gemeenschap bij elkaar te houden. Dat betekent dus: niet je bijzonderheid altijd de hoofdrol geven. Toegepast op het diner: het omdraaien van de rollen maakt je bewust van de eerdere vanzelfsprekende norm. Als vis- of vleeseter ben je nu de bijzonderheid, en het is prima om daar vervolgens niet de nadruk op te gaan leggen.  Desondanks toch een persoonlijke kanttekening: afgelopen week ben ik glorieus toegetreden tot de hypersensibele samenleving. Ik deed een uitgebreide allergietest en viel in de prijzen met maar liefst vijf allergieën. Een daarvan is parfum. Ik ben gepassioneerd aan de slag gegaan om mijn leefomgeving parfumvrij te maken. Ik zal er zijn, zonder vlees- of visknikker, bij het diner. Wel wil ik mijn potentiële tafelgenoten vriendelijk verzoeken die avond geen eau de cologne of parfum op te doen. Stine Jensen is filosoof en schrijver. Ze schrijft om de week een column op deze plek.||https://www.nrc.nl//nieuws/2022/07/01/geef-je-bijzonderheid-niet-altijd-de-hoofdrol-a4135219
2022-07-01||Column | Waar de grens ligt||Cynisch gezien kwam het goed uit dat de boeren deze week hun hand overspeelden. We waren tegenover hen te inschikkelijk geworden, een houding die niet vrij was van enig vals sentiment: die arme boeren, ze waren toch maar weer de dupe. Hoe grimmiger ze werden, hoe schuldiger we in onze schulp kropen. Overal kon je dezelfde vergevende mantra horen: de boeren waren weliswaar ruw in de mond, maar wie zou dat niet worden als er zo weinig perspectief werd geboden? ‘Perspectief’ was een heilig begrip geworden bij politici, commentatoren en uiteraard de boeren zelf.  Zelfs koning Willem-Alexander begon erover, hij verklaarde dat hij „de boeren in zijn hart droeg” en stootte in één minuut vier keer het woord ‘perspectief’ uit, alsof een wolk stikstof in hem opwelde. Als we de boeren maar perspectief boden, dan kwam het allemaal wel goed. Enkele dagen later moest hij er bedrukt aan toevoegen dat „geweld en intimidatie geen oplossing zijn”. Een verslaggever vroeg hem waar de grens lag, maar helaas, dat wist hij nog niet. Hopelijk is hij nu genoeg mensen tegengekomen die hem dat konden vertellen. De grens ligt daar waar je zonder toestemming het land van iemand anders betreedt. Dat kan het terrein zijn van een bewindspersoon, maar ook van een gewone burger, en het is zeker een politiebureau in Apeldoorn waarin gearresteerde collega’s zich bevinden. Wie bevrijding uit zo’n politiebureau nastreeft, moet niet vreemd opkijken als hij zélf opgesloten wordt.  De vertedering waarmee door veel brave burgers over de boeren werd gesproken, is niet helemaal verklaarbaar voor wie de boerenleiders goed heeft gevolgd. Sommigen van die leiders gebruiken al te gretig het woord ‘oorlog’, hoewel ze daar nooit de oorlog in Oekraïne mee bedoelen, want die is te ver van hun bedstee. Hun oorlogsenthousiasme betreft een soort burgeroorlog in Nederland, een strijd tussen steden en platteland, tussen overheid en burgers. De ‘elite’ moet samen met zijn mainstream media, de NOS voorop, maar eens een flinke kop kleiner worden gemaakt. De onverholen agressie zit al in het geruchtmakende interview dat Mark van den Oever, voorzitter van Farmers Defence Force, op 18 juni aan de Volkskrant gaf.  Daarin somt hij de actieplannen op: het platleggen van de voedselvoorziening, het blokkeren van snelwegen, een hernieuwd bezoek aan het huis van minister Christianne van der Wal. Veel burgers applaudisseerden toen nog, hoewel iedereen kon weten:  zonder geweld zal dit niet verlopen. Ik kan iedereen aanraden ook nog eens het filmpje te bekijken waarin Van den Oever de acties van afgelopen dinsdag aankondigde, „de dag des doods”, zoals hij in alle ernst zei. Wat in dat filmpje treft is de combinatie van agressie en huichelachtigheid. Van den Oever beweert dat zijn club zich terugtrekt uit „de strijd”, maar hij suggereert tegelijkertijd dat er ongecoördineerde acties zullen plaatsvinden: „Jullie weten wat er te doen staat.” Hij hoopte nog wel dat de burgers „ontzien worden, ook al zal dat misschien niet altijd lukken”. Van den Oever rekende erop dat de burgerij achter de boeren blijft staan. Om dat voorkomen, zou ik hem dringend willen adviseren: „Ga vooral zo door.” Liefst samen met Gideon van Meijeren, zijn goede kennis van FVD. Een veelbelovend perspectief. ||https://www.nrc.nl//nieuws/2022/07/01/waar-de-grens-ligt-a4135218
2022-07-01||Opinie | Onrustig||De toetsweek is in volle gang. Thuis probeer ik de ideale leeromgeving te creëren met op gezette tijden bakjes rauwkost, hulp bij overhoren en huishoudelijke taken die ik op kousenvoeten uitvoer. Mijn zoon rukt zijn kamerdeur open en roept of ik misschien weer normaal wil doen. „Het is echt heel onrustig als je zo zachtjes doet!” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/01/onrustig-a4135216
2022-07-01||Column | Op Keti Koti herrijst  Tip Marugg op Texel||Op het strand van Texel waan ik me in de blakende zomerzon weer even op Curaçao. Zo’n twintig jaar geleden logeerde ik daar een maand lang bij een vriend, die er rechter was. Bijna elke avond kwam hij met een wonderlijk verhaal thuis over de chaotische toestand op dat eiland. Zo waren op een dag de kogels van de politie op, waardoor  lokale criminelen vrij spel hadden. Ook werd  zijn werkster regelmatig op een bushalte beroofd en wilde zijn tuinman voor zijn verjaardag het liefst een auto van zijn baas cadeau krijgen.  In de boekenkast van mijn vriend stuitte ik op de roman Weekendpelgrimage  van Tip Marugg. Het boek uit 1958 was een openbaring, zo mooi en indringend vond ik het. Het was zelfs het mooiste dat ik tot dan toe in de Nederlandse letteren had gelezen. En ook nu nog weet Marugg me mee te sleuren in de ondergangsstemming van zijn eenzame verteller, die op kroegentocht is en vaak aan zelfmoord denkt. Als geen ander weet hij de tegenstellingen tussen leven en dood, blank en zwart, werkelijkheid en droom, Europa en de tropen, de westerse beschaving en de cultuur van de zwarte bevolking neer te zetten. En omdat het vandaag Keti Koti is, zou ik die roman het liefst aan een van die zwart-witte eettafels willen voorlezen. Maar ja, ik zit op Texel en moet het doen met Maruggs spirituele herrijzenis uit de zee.  Ik kom Tip Marugg opnieuw tegen in het onlangs verschenen en beeldschoon vormgegeven Album van de Caraïbische poëzie, samengesteld door Michiel van Kempen en Bert Paasman. Behalve een bloemlezing van de poëzie uit Suriname en de Nederlandse Antillen van de afgelopen vier eeuwen is het boek ook een rijk geïllustreerde geschiedenis van een door slavernij getekende wereld, verteld aan de hand van het werk van zo’n 150 dichters, van R. Dobru tot Bea Vianen, Gloria Wekker en Typhoon.  In gedichten, die in twaalf hoofdstukken (zoals ‘Reizen, vertrek, route, aankomst’, ‘Leven is slavernij’, ‘Aziaten en contractarbeid’, ‘Identiteit’, ‘Liefde en seksualiteit’) zijn gerubriceerd, komt die hele geschiedenis voorbij, vanaf het vertrek van de Hollandse slavenschepen naar het Caraïbisch gebied. Daardoor begreep ik voor het eerst waarom, zoals de samenstellers schrijven, dichters uit een multiculturele en -raciale wereld niet ontkomen aan de vraag naar hun identiteit. Gewoon omdat alles in hun poëtische belevingswereld met dat slavernijverleden samenhangt.  Mooi is in dat opzicht het gedicht ‘Wi nengre’ (‘Wij negers’) van de Surinaamse dichter Michael Slory, waarvan een strofe luidt: ‘O negers!/ Als wij terugblikken/ om te zien wat er gebeurd is/ krimpen wij/ ineen! “Vergeet”.’ Het zegt alles over de gespletenheid van de inwoners van die landen als gevolg van het ‘vernietigende kolonialisme’.  En precies daar duikt Tip Marugg weer op, die zich als witte man (hij werkte op de PR-afdeling van Shell) niet op zijn gemak voelt op het merendeels door zwarten bewoonde Curaçao. Hij wil in hun gemeenschap opgaan, maar het lukt hem als ‘tropenkind met duizend vragen in mijn borst’ niet, omdat ook hij beseft dat de spiegel van de Caraïbische geschiedenis zwart is. Alleen daarom al zou zijn werk in de nieuwe culturele canon moeten worden opgenomen. Want Tip Marugg is en blijft groots, voor wit en zwart. ||https://www.nrc.nl//nieuws/2022/07/01/op-keti-koti-herrijst-tip-marugg-op-texel-a4135211
2022-07-01||Aardbeiengazpacho||Een gazpacho kan eigenlijk niet ontbreken in de zomer. Dit eigenzinnige recept kunt u ook maken met berenklauwzaad, wilde peen of wilde-venkelzaad. Verwarm de oven voor op 180 graden. Begin met de gazpacho. Pureer alle grof gehakte ingrediënten en de wijn, behalve het bruiswater en de olijfolie, schuimig glad in de blender. Zet de soep 30 minuten in de koelkast om in te dikken, goed koud teworden en om de smaken te laten intrekken. Bewaar de fijne blokjes ingrediënten in een kom met 2 of 3 ijsblokjes ook in de koelkast. Snijd het brood in blokjes van 2 centimeter. Strooi ze uit op een bakplaat en bak ze 7 minuten, of tot ze knapperig zijn. Laat afkoelen. Draai de feta in een kleine keukenmachine of hakmolen glad met de chilivlokken en wilde venkel. Pulseer de yoghurt er fluks door. Draai niet te lang, dan wordt de yoghurt te dun. Roer zoveel bruiswater door de gazpacho tot een mooie dikke soep, schep het in (voorgekoelde!) kommen. Lepel er een schep geklopte feta door, garneer met de blokjes fijngesneden groenten en de croutons, druppel er olijfolie over en maal er royaal peper op. VOOR 4 PERSONEN: Yvette van Boven Van Boven in het Wild Nijgh & Van Ditmar 428 blz. €34,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/01/thuiskok-aardbeiengazpacho-a4135199
2022-07-01||In het midden||Horizontaal:  1.  Verzamelwoede? 8.  Jamie __, acteur 9.  Onvermijdelijk iets 10.  Drugs 13.  __ onbekend 15.  ’Und wir haben __ getötet!’ (Nietzsche) 18.  Juls opvolger 20.  Per ongeluk een eersteklas kledingstuk 22.  Conceptueel kunstenaar 25.  Zogenaamde afko 26.  Schuin 27.  Plaatsmaker?     Verticaal:   1.  Haaks 2.  Past voor neus of ordinair 3.  Voorliefde 4.  Juultjes opvolger 5.  Fred __, personage van 22 horizontaal 6.  Is Arvo Pärt 7.  Is 22 horizontaal sinds vandaag 8.White __, hit van Dido 10.  Nazi-partij 11.Jongen uit The Bold & the Beautiful 12.  Als het niet uitkomt 14.  __ plein air 16.  Gietelink of Osterhaus 17.  Conflict 19.Once __ a Time in the West 21.  __ REAAL 23.  Valt onder Yesilgöz 24.  Hoofdstad 26.  Auto  Oplossing puzzel 30 juni  Horizontaal: 1. GESLACHT 8. AARD 11. VETE 12. RIVAAL 14. DRUMS 16. WAALS 18. MAAL 20. RAT 25. ROY 26. CEDI 27. ISLAM 29. AFSTAAN 32. OBOEMA 34. JANE 35. NUNC 36. SUFFERDS   Verticaal: 1. GVD 2. EERLOOS 3. STU 4. LEMMA 5. CR 6. HILL 7. TV 8. AAA 9. ALARM 10. DUST 13. AWARDS 15. SALOMO 17. LAPLAND 19. AD 21. DRION 22. NYLON 23. TEFAF 24. UITJE 26. CAMU 28. ABC 30. AAR 31. NES 33. ES  In het midden: DONALD TRUMP  ||https://www.nrc.nl//nieuws/2022/07/01/in-het-midden-a4135196
2022-07-01||Sudoku van vrijdag 1 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/01/sudoku-a4135195
2022-07-01||In Australië zijn katten een  grote bedreiging voor de biodiversiteit|| Het was even wennen, maar inmiddels kijken de buren er niet meer van op als ze Emerson Riley (46) en haar kat Mimi (11) een blokje om zien maken. Mimi trippelt rond, ongehinderd door het lijntje waar ze aan vast zit.  „Ze vindt het heerlijk om rond te snuffelen en om zich heen te kijken. Buiten is ze gelukkig”, zegt Riley.  Riley woont in een net uit de grond gestampte buitenwijk van de Australische hoofdstad Canberra. Al bij de voordeur is duidelijk dat hier een kattenliefhebber woont. Op het houten naambordje staat: ‘Emerson & Mimi’, een tekening van een kat ernaast.  „Mimi is mijn hele wereld. Ik ben stapelgek op haar”, zegt Riley terwijl ze de kat onder de kin kriebelt. Mimi laat het zich welgevallen. Ze heeft een oranje, langharige vacht met witte accenten. Om haar nek hangt een kleurrijke halsband van gehaakte bloemen en linten, een creatie van Rileys moeder. „Mijn moeder is erg creatief en ik vind het leuk om Mimi mooi aan te kleden. Het maakt haar allemaal niet uit, zolang ze maar naar buiten mag.”   Het had weinig gescheeld of Mimi had voorgoed binnen moeten blijven. In de Australian Capital Territory, waar Canberra ligt, wordt deze vrijdag een van de strengste wetten ter wereld van kracht voor het houden van katten. Nieuwe katten mogen niet meer vrij rondlopen. In verschillende wijken gelden de strenge regels ook voor oudere katten, zoals Mimi. Wie zich daar niet aan houdt, riskeert een boete van ruim duizend euro.   Dat moet de schade die katten aanrichten beperken. Jaarlijks doden 2,7 miljoen huiskatten en drie tot zes miljoen wilde katten in Australië meer dan een miljard zoogdieren, 399 miljoen vogels, 609 miljoen reptielen en 92 miljoen kikkers. „Australië is een groot land, maar het is duidelijk dat katten een enorme impact hebben op onze biodiversiteit”, zegt Helen Oakey, directeur van milieuorganisatie Conservation Council ACT.  De unieke flora en fauna van Australië hebben zich gedurende miljoenen jaren geïsoleerd van de rest van de wereld ontwikkeld. Met de komst van Europeanen ruim 230 jaar geleden werd dat  verstoord. Katten werden in 1788 in Australië geïntroduceerd. Binnen zeventig jaar hadden ze zich over het hele land verspreid, en sindsdien droegen ze bij aan het uitsterven van zeker 25 inheemse diersoorten.  Vooral rond Canberra is de schade aanzienlijk. De Australian Capital Territory bestaat voor meer dan 70 procent uit natuurgebied. „We worden omringd door natuurgebied waar veel kwetsbare inheemse dieren leven”, aldus Oakey.   Tien jaar geleden begon haar organisatie te lobbyen bij de lokale overheid om het probleem aan te pakken. Het drastisch beperken van de beweegruimte van huisdieren is een zeer impopulaire maatregel. Daarom heeft het volgens Oakey lang geduurd voordat de overheid bereid was stappen te zetten. „Pas toen men zich gaandeweg begon te realiseren dat het niet alleen belangrijk is voor inheemse dieren, maar óók voor de katten, was er ruimte voor verandering.”  Katten die binnen gehouden worden gaan minder vaak naar de dierenarts. Daarnaast is het risico beperkt dat ze aangereden worden of gewond raken door vechten.  Ook Riley schrikt van de schade die katten aanrichten. Het was nooit haar bedoeling om haar kat buiten te laten, maar Mimi’s liefde voor de buitenlucht was te groot om te negeren. „Toen ik haar adopteerde wilde ik haar binnen houden, maar ze probeerde steeds naar buiten te glippen. Toen heb ik een keer een tuigje met een lijn eraan gekocht. Ze was er meteen aan gewend.” Al zullen niet alle katten dat willen, denkt ze.  Riley en haar kat communiceren hardop met elkaar. Riley praat tegen de oranje poes, Mimi miauwt terug. De twee zijn bijna altijd samen. „Ik neem haar vaak mee naar het werk. Ook daar laat ik haar uit aan de lijn. We gaan zelfs samen op vakantie.”  Daarom besloot ze actie te voeren tegen de nieuwe wet. Haar petitie ‘Let Mimi Walk’ leverde ruim tweeduizend  handtekeningen op in twee maanden tijd. Mimi kreeg veel volgers op haar Instagram-pagina en ze haalde de voorpagina van de Canberra Times. „Uiteindelijk kwam de minister zelfs langs om Mimi te ontmoeten”, zegt Riley trots. „Hij toonde veel begrip en snapte dat het belangrijk is voor Mimi om naar buiten te gaan.”  Minister Chris Steel van de hoofdstedelijke regio herinnert zich het bezoek aan Emerson Riley en Mimi nog goed. „Mimi is een vrij beroemde kat in Canberra”, zegt hij tijdens een videogesprek. „Verschillende katteneigenaren wilden dat de wet aangepast werd. Het is duidelijk dat ze verantwoordelijk om willen gaan met hun huisdier, daarom maken we een uitzondering voor katten aan de lijn.”  In Australië is er opvallend weinig verzet tegen de strenge regels. Maar dat is niet overal waar deze discussie speelt het geval. In 2019 stelden de Nederlandse rechtswetenschappers Arie Trouwborst en Han Somsen van de Universiteit van Tilburg dat huiskatten volgens het Europees natuurbeschermingsrecht helemaal niet buiten mogen lopen. Een verzoek om handhaving werd afgewezen door toenmalig minister Schouten (Landbouw, ChristenUnie). Kamerleden vonden een aanlijnplicht „complete kolder”.  In Canberra wordt het beeld van mensen die hun kat uitlaten langzamerhand net zo alledaags als honden die aan de lijn lopen. Emerson Riley geeft graag het goede voorbeeld. „Meestal zijn mensen meteen enthousiast als ze ons zien lopen en zeggen dat ze het ook willen proberen. Ik ben trots dat Mimi en ik anderen hebben geïnspireerd.” Uiteindelijk hoopt ze dat Canberra een voorbeeld is voor de rest van de wereld. „Australië is niet het enige land ter wereld met prachtige dieren. Iedereen kan op deze manier een steentje bijdragen aan de bescherming van onze natuurlijke omgeving.” ||https://www.nrc.nl//nieuws/2022/06/30/poes-mimi-mag-alleen-nog-aan-de-lijn-door-canberra-lopen-a4135252
2022-07-01||Belangenverstrengeling van Statenleden bij stemmingen over stikstofbeleid|| Ten minste achttien Statenleden in negen provincies hebben zich sinds 2019 mogelijk schuldig gemaakt aan belangenverstrengeling door mee te stemmen over stikstofmoties. In de meeste gevallen overtraden zij daarmee  provinciale integriteitsregels. Deze politici hebben een professionele achtergrond in de landbouw en mochten daarom niet stemmen over provinciale regelingen en moties waarbij zij een belang hadden, zo blijkt uit onderzoek van NRC.     De Statenleden zijn bijvoorbeeld zelf melkveehouder of akkerbouwer of werken voor een veevoerproducent. Van de achttien agrarische Statenleden bekleden er acht daarnaast nog een betaalde of onbetaalde functie bij een belangenorganisatie zoals LTO, de belangrijkste  branchevereniging voor boeren.  De provincies moeten de  komende tijd  het landelijke stikstofbeleid gaan uitvoeren. Het kabinet wil dat de stikstofuitstoot in 2030 50 procent lager ligt dan in 2019. Voor boeren betekent dit dat hun emissies met 40 procent omlaag moeten.  Het kabinet heeft aan de provincies de opdracht gegeven om voor 1 juli 2023 aan te geven hoe zij die reductie denken te behalen. Een belangrijke rol is daarbij weggelegd voor de Provinciale Staten, die zullen moeten instemmen met de voorstellen waarmee gedeputeerden in hun provincie komen. Niet alleen stemden de leden met landbouwachtergrond mee in de Provinciale Staten. In een aantal gevallen voerden ze ook het woord over het onderwerp en brachten ze standpunten in die ze met een belangenorganisatie als bijvoorbeeld LTO hadden voorbesproken. Ze dienden onder meer moties in waarin werd opgeroepen niet alleen naar „theoretische modellen” te kijken maar ook „ruimte voor de landbouw” te laten, zoals in Zuid-Holland gebeurde. De meeste provincies verbieden het leden van Provinciale Staten om mee stemmen over beleid en moties waarbij ze een persoonlijk belang hebben. Zo schrijft de integriteitscode in Drenthe voor: „Een Statenlid mag zijn invloed en stem niet gebruiken om een persoonlijk belang veilig te stellen of het belang van een ander of van een organisatie waarbij hij een persoonlijke betrokkenheid heeft.”   Daarom is het juist opvallend dat  Drenthe de provincie is met de meeste politici die deze regels overtreden: vier. In Friesland gaat het om drie Statenleden. Alleen Utrecht en Groningen kennen deze zittingsperiode van de Provinciale Staten geen leden met een achtergrond in de landbouw. In Limburg stapte een boer onlangs op als Statenlid, uit protest tegen de stikstofplannen. Zestien van de achttien leden die niet handelen in lijn met de integriteitsregels, zijn actief voor VVD en CDA.   Het Friese Statenlid Anne Schelhaas (CDA) runt een melkveehouderij in het zogeheten veenweidegebied, waar volgens de kabinetsplannen de stikstofuitstoot met 47 procent omlaag moet. Zijn bedrijf valt daarmee onder de uitkoopdoelen. Tegen  NRC zegt Schelhaas daarin geen belemmering te zien om mee te discussiëren en te stemmen over hoe Friesland de uitkoopregeling gaat invullen. Integriteitsexperts uiten hun twijfels over de positie van de agrarische Statenleden in het stikstofdebat. „Dit lijkt me wel problematisch”, zegt Michiel de Vries, hoogleraar bestuurskunde aan de Radboud Universiteit Nijmegen. Hij wijst erop dat „het er dan toch op lijkt dat iemand een dubbel belang heeft. Je kunt je afvragen of een Statenlid dat tegelijk bestuurder is bij LTO, zulke besluiten zou moeten nemen.”   „Als je die integriteitscodes over het algemeen ziet, vind ik het nogal opmerkelijk dat dit kan”, zegt Arco Timmermans, hoogleraar public affairs aan de Universiteit Leiden. Hij wijst op de codes van Utrecht, Drenthe en Friesland. „Die zijn helder: meestemmen doe je niet als je een belang hebt.”||https://www.nrc.nl//nieuws/2022/06/30/dubbelrol-statenleden-bij-stikstof-a4135247
2022-07-01||In de  Tour de France  is het  Tadej Pogacar tegen de rest en het virus||In een sprookjesachtige omgeving, in de geur van net geroosterde wafels,  fietsen  acht renners van Jumbo-Visma het podium op. Een uitgelaten menigte wielerfans vult woensdagavond pretpark Tivoli in Kopenhagen voor de ploegenpresentatie van de Tour de France. Als de naam van Jonas Vingegaard wordt omgeroepen, bereikt het volume  van de toeschouwers  het maximum. De belangrijkste wielerronde op de kalender begint in zijn thuisland, een jaar na zijn verrassende tweede plaats.  Meer dan kippenvel heeft Vingegaard (25), zijn ogen zijn zichtbaar nat. Hij wil wel praten, maar het lukt niet. „Vingegaard, Vingegaard!”, klinkt het tientallen seconden.  De ontspanning en het plezier in het Tivoli-park doen meer renners op het podium zichtbaar goed. Een ontsnapping aan de stress en protocollen die in en rond de teambus gelden. Voor de fans geen restricties, geen mondkapjes of regels omtrent afstand houden; het is een  vreemd contrast    met de angst die er leeft onder renners en begeleiders    om nu nog  besmet te raken.   Het coronavirus is een opponent waar de wielerwereld de afgelopen jaren rekening mee heeft leren houden. Maar waar in de koers een aanval kan lonen,  is in dit geval    alleen verdedigen een optie. De angst voor een uitbraak is reëel nu er weer een nieuwe besmettelijke variant rondwaart. Met de Ronde van Zwitserland, normaal  een belangrijke graadmeter voor renners die aan de Tour meedoen, als verdubbelaar van de zenuwen. In de Zwitserse Alpen had de Rus Aleksandr Vlasov (Bora-hansgrohe), outsider voor het klassement in de Tour, de eindzege voor het grijpen. Een positieve test voorkwam dat. Jumbo-Visma verliet   Zwitserland,  na vier besmettingen, ook voor het einde. De etappekoers werd een afvalrace, waarbij  de helft van het peloton de finish niet haalde. Om een leegloop en daarmee devaluatie van deze Tour de France te voorkomen, voerde de internationale wielerorganisatie UCI dinsdag een versoepeling in het coronaprotocol door. Teams met twee positieve tests worden niet direct uit koers gezet.  Maar de UCI scherpte de regels ook aan. Zo keerde de verplichte negatieve testuitslag twee dagen voor de start van de koers terug, waardoor een handvol renners alsnog niet mocht deelnemen. Medewerkers en officials moeten op rustdagen een negatieve coronatest overleggen. „Helaas noodzakelijk”, zei UCI-baas David Lappartient. „We moeten de gezondheid van iedereen rond de Tour blijven beschermen.” „We weten dat het kan gebeuren”, zei Jumbo-Visma-coach Grischa Niermann woensdag. Een paar uur eerder had teammanager Merijn Zeeman laten weten dat hij positief testte.  Stressverhogend voor de renners, want wie had hij nog gezien? „We volgen nog steeds zoveel mogelijk de oude protocollen”, zei Niermann. „Zo min mogelijk contact met fans en media. Meer kunnen we niet doen.” Wie in die extra onzekerheid de ogen op de koers kan houden, heeft een voorsprong, zeggen ploegleiders. Voor  UAE Team Emirates is het doel duidelijk:  kopman Tadej Pogacar aan zijn derde Tourzege op rij helpen. Iets dat in de lange historie alleen Chris Froome, Miguel Indurain, Eddy Merckx, Jacques Anquetil en Louison Bobet lukte. En Lance Armstrong, maar zijn prestaties zijn gewist  vanwege dopinggebruik.   De 23-jarige Sloveen Pogacar heeft zes klimmers  om zich heen. Inclusief de Poolse superknecht Rafal Majka. Opvallend is de aanwezigheid van de Nieuw-Zeelander George Bennett, die vorig jaar nog voor Jumbo-Visma reed, maar toen niet naar   de Tour mocht.  Jumbo-Visma  wedt op meer dan allen de gele trui. De groene trui voor de Belgische alleskunner Wout van Aert is net zo goed een streven als het geel voor  Vingegaard of  de Sloveen Primoz Roglic. „We hebben grote doelen”, zei  Niermann. „Als iedereen zijn topniveau haalt, en als we goed samenwerken,  kunnen we die behalen.”  Van Aert heeft daarin een vrije rol, hij mag in veel etappes   aanvallen en voor een dagzege gaan waar en wanneer hij wil. Maar bergop zal hij, net als een jaar terug, Roglic en Vingegaard moeten ondersteunen. „Ik heb al laten zien dat ik meerdere taken kan invullen”, zei de Belg zelfbewust. Drie kopmannen telt de Nederlandse  ploeg, want Vingegaard staat  na zijn prestatie van vorig jaar op dezelfde trede als Roglic en Van Aert. „We maken elkaar alleen maar sterker”, zei  Roglic over een mogelijke concurrentiestrijd binnen het team. Roglic’ landgenoot Pogacar toonde aan het begin van  dit wielerjaar  meteen zijn goede vorm. Winst in de UAE Tour en Tirreno-Adriatico, eerste in de sterk bezette Italiaanse voorjaarsklassieker Strade Bianche. Vruchtvolle jaren zijn het, zei hij in een interview met de  Italiaanse sportkrant  La Gazzetta dello Sport. „Maar er komen ook momenten dat het minder goed gaat. Daar moet ik op voorbereid zijn.”  Van de reeks belangrijke eendagskoersen  in maart had hij er nog  graag een gewonnen,  na het klassiekerseizoen nam hij twee maanden rust. „Ik kan me niet opbranden. Dat kan ik niet doen”, zei hij. Twee weken voor het begin van de Tour de France verscheen hij fris aan de start bij de meerdaagse ronde in Slovenië. Het resultaat: winst van het eind- en  puntenklassement. De bergtrui was voor   zijn ploeggenoot Majka.  De Deen Jonas Vingegaard (midden), kopman Primoz Roglic (rechts) en Wout van Aert van  Jumbo-Visma.  Foto Liselotte Sabroe/EPA Op Pogacar lijkt geen maat te staan. Tijdens een persconferentie op donderdag boezemde hij zijn concurrenten nog wat meer angst in.  „Ik voel me beter dan vorig jaar, heb meer vertrouwen”, zei hij.  Dat geldt ook voor de wedkantoren; een euro inzet op een derde eindoverwinning  van Pogi, levert slechts zo’n zestig cent winst op. Alsof er tijdens  de drieduizend kilometer die vanaf vrijdag moeten worden afgelegd geen onzekerheden meer bestaan. Bij Jumbo-Visma weten ze wel beter; Roglic moest vorig jaar  al vroeg in de Tour opgeven na een zware valpartij.  Roglic won in dit wielerjaar  al twee rittenkoersen: Parijs-Nice en  het Critérium du Dauphiné. Vingegaard eindigde in de Tirreno-Adriatico als tweede, op  twee minuten van Pogacar. Het duurde ook even voordat de Deen zijn eerste overwinning behaalde, tot de achtste etappe van de Dauphiné. Samen met Roglic kwam hij   op de slotklim als eerste boven, waar  de Sloveen genoegen nam met het  eindklassement en Vingegaard de  dagzege gunde.  Het parcours van deze Tour in met name de eerste week zal Jumbo-Visma extra motivatie en vertrouwen geven. Alsof de organisatie een saaie start  op alle mogelijke manieren wilde voorkomen. Wie het routeboek goed bekijkt, telt in de eerste dagen,  naast de openingstijdrit in Kopenhagen, een (mogelijke) waaieretappe, een  sprintetappe met in totaal tweeduizend hoogtemeters, een kasseienrit en een finish op de steile Planche des Belles Filles –  inclusief gravelstrook. Wellicht ter compenasatie van  de extra  rustdag, omdat het peloton zich maandag van Denemarken naar het noorden van Frankrijk moet verplaatsen.  Met bewezen  hardrijders rond Roglic en Vingegaard mag Jumbo-Visma in die eerste etappes zeker niet in gevaar komen. Sterker, juist daar moet de ploeg het verschil zien te maken met Pogacar, zeggen analisten. Bergop zal  naar verwachting de tweevoudige Tour-winnaar opnieuw gaan heersen.  ||https://www.nrc.nl//nieuws/2022/06/30/pogacar-tegen-de-rest-en-het-virus-a4135215
2022-07-01||Column | Niet poepen, wel vegen||Andy van der Meijde, Sjaak Swart, Ellie Lust, Dick Advocaat, Wes-ley Sneijder, de complete voorhoede van de B-selectie van Bekend Nederland, mogen geen reclame meer maken voor gokbedrijven. De overheid is te bang dat er door die commercials nog meer jongeren gaan gokken. Gokbedrijven als  BetCity (Vitesse), Kansino (AZ) en Unibet (Ajax) mogen daarentegen wel profvoetbalclubs blijven sponsoren. Dat heeft zogenaamd geen aanzuigende werking op jongeren, die een groot deel van de accounts bij online casino’s aanmaken. Minister Franc Weerwind voor Rechtsbescherming werkt ook aan een verbod op ongerichte gokreclames. Ach, bijna lief. Door gebruik van een nieuw soort asfalt vallen er overal gaten in het wegdek, de oplossing is zoveel mogelijk waarschuwingsborden plaatsen. ‘Pas op, als u doorrijdt kunt u in een gat rijden. Dit kan gevolgen hebben voor u en uw auto.’ Of: ‘Niet voederen, dit dier kan bijten.’ Vorig jaar werd na jaren wikken en wegen de nieuwe gokwetgeving van kracht. Voortaan kon er ook in Nederland legaal online gegokt worden, zodat ‘ons geld’ voor een deel ook weer terugvloeide in de schatkist en niet alles verdween in de bodemloze putten van Malta, Cyprus en Curaçao. Een van de argumenten die door de voorstanders van die regulering werd gebruikt, was dat de overheid zo een wapen in handen kreeg om gokverslaving tegen te gaan. Snoep is voortaan overal te koop, maar we zeggen er wel heel nadrukkelijk bij dat je er dik van kunt worden en dat je na inname je tanden moet poetsen. Er kwam inderdaad een landelijk systeem voor registratie van probleemspelers, die zo konden worden uitgesloten van de legale casino’s, maar die daarna weer moeiteloos hun weg terug naar casino’s uit andere landen vonden. Dezelfde casino’s waar ze voor de nieuwe wetgeving toch al speelden. Een kind kan constateren dat de nieuwe wetgeving mislukt is en dat er behalve de schatkist niemand beter van wordt. Het verbieden van reclames voor gokbedrijven is het zoveelste bewijs van het gebrek aan daadkracht en lef dat de kabinetten-Rutte typeert. Het is allemaal ‘niet poepen, wel vegen’, een gezegde dat ik ooit hoorde in Tunesië, een land dat heus niet zoveel beter bestuurd wordt dan het onze.  Halve maatregelen, halve waarheden, lekkende wetgeving en een bestuurlijke elite die geen fouten durft toe te geven en geen moeilijke beslissingen durft te nemen, maar wel doet alsof er heel adequaat op een zelfgecreëerd probleem wordt gereageerd. ||https://www.nrc.nl//nieuws/2022/06/30/niet-poepen-wel-vegen-a4135226
2022-07-01||Moet iedereen vrij krijgen op Keti Koti? 'Het slavernijverleden gaat alle Nederlanders aan'||Krijgen alle Nederlanders  vrij op 1 juli? Die vraag keert sinds enkele jaren steevast terug rond de viering van Keti Koti – de dag waarop de formele afschaffing van de slavernij in 1863 wordt herdacht. Op Keti Koti vieren nazaten van tot slaaf gemaakten in Suriname en op de Antillen de ‘gebroken ketenen’ van hun voorouders. Maar dat slavernijverleden gaat alle Nederlanders aan, stellen  organisaties en bedrijven zoals The Black Archives, Nederland Wordt Beter, Tony’s Chocolonely en radiozender FunX. Ze lanceerden vorige week een campagne waarin mensen worden opgeroepen  1 juli vrij te nemen. De initiatiefnemers hopen zo maatschappelijk draagvlak te creëren voor een nationale feestdag. „Ik neem vrij, totdat we allemaal vrij zijn”,  luidt de campagneslogan. Slavernijhistoricus Karwan Fatah-Black bespeurt „in de afgelopen zes of zeven jaar” in Nederland een „enorme verandering” die hij in andere landen met een koloniaal verleden niet ziet. Er is  volgens hem steeds minder weerstand bij bijvoorbeeld gemeenten en organisaties waar het gaat om het erkennen en omarmen van het slavernijverleden.  Onder de bevolking is dat anders,  stelde het Britse opiniebureau YouGov twee jaar geleden vast. De helft van de Nederlandse bevolking voelt meer trots dan schaamte over dat deel van de Nederlandse geschiedenis. Dat is in geen enkel ander land met een uitgebreid koloniaal verleden zo, aldus het  bureau.  Grote Nederlandse gemeenten hebben in de voorbije jaren onderzoek laten doen naar hun rol in de slavenhandel en slavernij, Amsterdam en Rotterdam boden afgelopen jaar hun excuses aan, De Nederlandsche Bank (DNB) erkende begin dit jaar dat zijn geschiedenis „nauw verweven” is met  slavernij.   In het regeerakkoord van het kabinet-Rutte IV wordt 2023 genoemd als nationaal herdenkingsjaar, waar stil wordt gestaan bij 150 jaar afschaffing van de slavernij, met „extra aandacht [voor] dialoog over het slavernijverleden en hedendaags racisme”. Historicus Fatah-Black denkt dat het kabinet uiterlijk volgend jaar met formele excuses voor de slavernij zal komen. „Het zou mij verbazen als dat niet gaat gebeuren.”  De vraag is of er dan een nationale feestdag komt. Jamilah Blom, directeur van de interculturele vrije school Waldorf in Amsterdam-Noord, kan zich dat niet voorstellen: „Het is best lastig om het hele land mee te krijgen”, zegt ze. Zij denkt dat de behoefte aan een vrije dag vooral leeft in de Randstad. Voor het hele land eraan toe is, stelt Blom, moeten scholen meer aandacht besteden aan het slavernijverleden. „Dat is de eerste stap.” Haar school geeft medewerkers en leerlingen dit jaar voor het eerst vrij op Keti Koti. Ze roept andere schooldirecteuren op ook aandacht te besteden aan Keti Koti, bijvoorbeeld door het zingen van een lied of het voorlezen van een verhaal dat  aan het thema raakt.  Fatah-Black wil  lokale en nationale overheden  meegeven dat, als ze  herdenkingen organiseren, ze de „de gemeenschap van nazaten niet uitsluiten”. Die gemeenschap zet zich al lang in voor erkenning van de geschiedenis. „Het in de marge houden van dit deel van de geschiedenis ging lang gepaard met het in de marge houden van de nazaten”, zegt hij.  „Dat is niet  voor herhaling vatbaar.” „Mijn geschiedenis is onlosmakelijk verbonden met de afschaffing van de slavernij. Toen de slavernij in 1863 formeel werd afgeschaft, sloot koning Willem III een overeenkomst met de Britten om voortaan contractarbeiders in te zetten in plaats van tot slaaf gemaakten – daarvan ben ik een nakomeling.   „Sinds vijf jaar neem ik vrij op Keti Koti. De avond ervoor bezin ik me op het leed dat de tot slaaf gemaakten is aangedaan en daaraan koppel ik – voor mezelf – die gedeelde geschiedenis als nazaat van contractarbeiders. Op 1 juli omring ik mij met dierbaren. Ik probeer hen er dan van te overtuigen die dag de dialoog met zichzelf en anderen aan te gaan. Ik heb altijd betreurd dat Hindoestanen op 1 juli niet mee paraderen, en in plaats daarvan langs de kant toekijken.  „Verreweg de meeste Nederlanders voelen geen verwantschap met donkere periodes in de Nederlandse geschiedenis. Daarom vind ik dat de politiek een voorbeeld moet stellen en gelegenheid moet creëren. Het is een teken van kracht als we in de spiegel durven kijken en willen veranderen, het is een teken van kracht om als overheid donkere periodes in de geschiedenis te erkennen.  „Kort geleden zag ik in Groningen een poster van Keti Koti hangen, dat was echt een kippenvelmoment. Het is dus niet alleen iets dat in de Randstad leeft. Die poster gaf voor mij aan dat mensen je zien en naar je willen luisteren. Officieel excuses maken voor het slavernijverleden wekt wrevel, maar een vrije dag: daar kan toch niemand tegen zijn?” „Dit jaar neem ik voor het eerst vrij op Keti Koti. Op een vrije dag kun je bewust stilstaan bij dat deel van onze geschiedenis. Dat is ook de reden dat de ‘Ik neem vrij-campagne’ mij zo heeft aangesproken. Zelf heb ik niet specifiek affiniteit met het slavernijverleden, maar het is me opgevallen hoe weinig we daarmee doen, bijvoorbeeld in het onderwijs. Daarom neem ik stelling.  „In mijn studententijd heb ik een klein jaar op  Zanzibar gewoond, voor een stage op een luxe resort. Daar zag ik het enorme verschil tussen de lokale bevolking en de witte expats. Nagenoeg alle goedbetaalde functies werden bekleed door expats. Deze afspiegeling van de vroegere kolonisatie  maakte indruk. „Als we vooruit willen als maatschappij moeten we kennis hebben over de geschiedenis om die te kunnen erkennen. Het moge duidelijk zijn dat onze rijkdom voor een groot deel gebaseerd is op het slavernijverleden. Dat erkennen hoort erbij. „Vrijdag zal ik bij mijn dochter in de kleuterklas een verhaal voorlezen dat een beetje ingaat op de slavernij. Het is best lastig gebleken om boeken hierover voor kleuters te vinden. Ik vind dan ook dat dit onderwerp echt meer aan bod moet komen in ons onderwijs. „Ook vind ik dat een gemeente als Gouda een dag als Keti Koti moet aangrijpen om activiteiten te organiseren, juist voor ouders met een latente behoefte. Het liefst ga ik met mijn kinderen naar een theatervoorstelling die dit verleden aan de orde stelt. Ik kan zeker nog veel meer doen om me hierin te verdiepen en het beter te begrijpen.” „Ik ben me altijd bewust geweest van de geschiedenis, omdat mijn ouders het er thuis veel over hadden. We hebben onze stamboom voor een groot deel kunnen traceren, maar helaas niet tot de eerste slaaf, want dat spoor liep dood. „Keti Koti was voor mij niet  echt een traditie. Ik ging soms ’s avonds naar het Oosterpark in Amsterdam, maar ik heb eigenlijk ook altijd gewerkt op 1 juli. Tot we hier drie jaar geleden vrij kregen. Toen dacht ik: hartstikke vet dat we hier het voortouw in nemen. „Ik zou vorig jaar heri heri [een traditioneel Surinaams gerecht dat helen betekent en op plantages werd gegeten] maken om samen op het werk op te eten, maar toen had ik mijn voet gebroken en ging het niet door. Dit jaar doen we dat alsnog.  „Keti Koti vind ik belangrijk om waar het voor staat, het herdenken en vieren van de afschaffing van de slavernij. Ik hoop dat campagne die we voeren om op 1 juli vrij te zijn, kan helpen  de geschiedenis breder, eerlijker en vollediger te gaan onderwijzen op school. Ik heb zelf twee volwassen kinderen en we  proberen onze eigen traditie op te bouwen door samen naar de plechtigheid op tv te kijken. De reuring die er nu is, heeft mij ook gesterkt. „Ik ben beter gaan volgen hoe er door de samenleving mee om wordt gegaan. Wat verandert er?  Wat zou  nog meer nodig zijn? Ik merk dat  steeds meer mensen ermee bezig zijn, er wordt toch een vlammetje aangewakkerd om vragen te stellen. Op 1 juli vrij zijn, geeft je kracht. En het gevoel: ik mag ook voor mijn mening opkomen, ik mag er ook zijn.”||https://www.nrc.nl//nieuws/2022/06/30/moet-iedereen-vrij-zijn-op-1-juli-a4135235
2022-07-01||De renners zien het liefst asfalt tijdens hun tijdrit door Kopenhagen||De eindstreep is voor ontwerpers van een tijdritparcours juist de start. Waar de finish  van de openingsetappe  van de Tour de France, die dit jaar begint in Kopenhagen, moest komen te liggen, wist Jesper Worre meteen. Op exact dezelfde plek als bij  de tijdrit van de WK 2011  in de Deense hoofdstad: de H. C. Andersens Boulevard, een brede straat in het centrum. Vrij baan voor de renners. Die kunnen met hun hoofd voorover gebogen, hun lichaam zoveel mogelijk ineengevouwen, op zoek naar de finish. Het asfalt onder de fiets als kompas – hoe minder zij  op moeten  kijken, hoe beter.  Het publiek achter de hekken ziet de renners al vanaf vijfhonderd meter op volle snelheid naderen. „Een topspot”, zegt Jesper Worre. De voormalige   profwielrenner is nu commentator bij de Deense televisie en was nauw betrokken bij het ontwerp en de opbouw van het parcours van de eerste Tour-etappe. Deze finishlocatie  was ook de ASO,  organisator van zowel de  WK op de weg als de Tour de France, niet vergeten, zegt hij. De tijdrit in Kopenhagen mocht geen proloog zijn, was de eerste eis van de ASO. „Die is  maximaal acht kilometer. Dertien kilometer was de wens, maar een halve kilometer meer of minder  was ook goed geweest”, zegt Worre. Genoeg kilometers voor de jacht op de eerste gele trui van deze editie, een tricot met extra publiciteitswaarde. Met de finish als startpunt begon  Worre aan zijn  schets door de stad. Een visitekaartje moest het worden, een ode aan Kopenhagen – de stad  is straks  op miljoenen tv-schermen wereldwijd  te zien. De Dronning Louise Bro  is dan ook onvermijdelijk. Over deze naar koningin Louise vernoemde  brug komen dagelijks tienduizenden fietsers.  „Geef de Deen een fiets en hij is blij. Dat stralen we nog steeds graag uit”, zegt Worre.  Afgevaardigden van de ASO kwamen naar Kopenhagen voor  controles. Rechte lijnen waar het kan, wist de Deense organisatie. Meerdere tekeningen volgden. Renners moeten vaart kunnen blijven houden. Het is een race tegen de klok, de attractiviteit van het parcours komt op plek twee.  Over het asfalt waren er geen zorgen in fietsstad Kopenhagen, de uitdaging lag vooral in het plaatsen van de hekken, vertelt Worre. Het dertien kilometer lange parcours is vrijdag volledig afgesloten, om de tienduizenden toeschouwers het beste uitzicht te bieden. „De hekken moeten zo staan dat  renners zo lang mogelijk op een natuurlijke manier kunnen blijven fietsen. Ze moeten nauwelijks aanpassingen aan hun lijn hoeven te doen”, zegt Worre.  Dat is echter onvermijdelijk  op de technische delen van het parcours. Die liggen  vooral net voor het voetgangerspad  dat langs het beeld van de Kleine Zeemeermin voert. Eerst volgt een haakse bocht naar rechts, twee lastige knikjes en mooie lopende bocht volgen. Worre somt de route uit zijn hoofd op. Na een meer dan haakse bocht rechtsaf, razen de   176 renners voorbij  aan het standbeeld van Edward Eriksen.  Daar waar  fietsers normaal verplicht zijn  af te stappen.  Eén uitdaging rest de renners nu nog: de Gefion-brug, waar geen auto’s overheen  mogen en zelfs fietsen niet is toegestaan. Maar als de Tour langskomt,  buigen de regels mee – ook in Kopenhagen. De test met een koersauto,  in gewicht en afmetingen, slaagde.  De Franse ambassade moeten de renners dan nog passeren.  „Die was eenvoudig  op te nemen in de route”, zegt Worre. „Dus waarom niet?” Het parcoursontwerp was  ruim op tijd af, omdat de Tour in 2021 al in Denemarken zou starten. Maar vanwege het uitgestelde  EK voetbal werd de eerste   Grand Départ  in Scandinavië een jaar opgeschoven.    De Denen  bij de finish zullen vrijdag hopen op een wielersprookje. Hun landgenoten  Kasper Asgreen (Quick-Step Alpha Vinyl) en Mads Pedersen (Trek-Segafredo) zijn  uitdagers van  de favorieten Filippo Ganna (Ineos Grenadiers) en Wout van Aert (Jumbo-Visma).  Hoe dan ook zal de beste coureur de tijdrit winnen in Kopenhagen. Een wens van koersdirecteur Christian Prudhomme. „De bochten op het vrij technische parcours mogen de sterkte  renner van de dag niet beletten de eerste gele trui te pakken”, zei hij.   ||https://www.nrc.nl//nieuws/2022/06/30/de-renners-in-de-tour-zien-de-tijdrit-niet-als-visitekaartje-voor-kopenhagen-a4135214
2022-07-01||Politiechef: ‘Politie kan boerenprotest niet stoppen’|| Tevreden, dat is politiechef en hoofd operatiën van de Landelijke Eenheid Willem Woelders over het politieoptreden de afgelopen dagen. Zijn mensen hebben naar hun mogelijkheden het maximale gedaan. Dat er desondanks boeren bij het huis van een minister stonden, een Kamerlid niet naar zijn werk kon en een bevrijdingsactie bij een politiebureau dreigde, heeft volgens hem te maken met het karakter van de protesten. „Het is ongeorganiseerd georganiseerd verzet. Er wordt tussen boeren onderling informatie uitgewisseld, maar de grote boerenbonden zijn officieel niet betrokken. Dan gebeuren er onverwachte dingen.”  En dus zijn excessen niet in de kiem te smoren?  „Als het boerenprotest zo massaal is als de laatste dagen, dan kan dat niet. Wat we de laatste dagen hebben gezien, gaat een grens over, en raakt de rechtsstaat en de democratie.  Ik wil ook eerlijk zijn: als zoveel boeren de straat op gaan, dan zullen er incidenten zijn.”  Betekent dit dat boeren de baas zijn? „Nee, ze zijn niet de baas. We zitten er bovenop, maar we kunnen niet alles voorkomen. Dan moet je achteraf optreden, mensen identificeren en aanhouden. Dat doen we nu.” Je zou zeggen: als je een goede informatiepositie hebt, dan kun je voorkomen dat het op bepaalde plekken uit de hand loopt.  „Het is bij crises zo geregeld dat wij landelijk coördineren, maar de regionale eenheden mensen en middelen vrijmaken.  In de ene regio weet de politie meer dan in de andere, omdat het contact met boeren verschilt. Wat we de afgelopen dagen wel hebben gedaan is dat agenten, na toestemming van de officier van justitie, hebben meegelezen in gesloten fora of appgroepen.”   Is het mogelijk harder op te treden?  „Ik verbaas me om die oproep, die ik ook van politici hoor. Wij hebben geen knop in Driebergen om aan te draaien. Wij schetsen een handelingsperspectief, maar de regionale korpschef, hoofdofficier en burgemeester gaan over de uitvoering. En die bepalen soms: het is voor iedereen veiliger om te deëscaleren. Als het geweld toeneemt, is het alternatief het vuurwapen of andere geweldsmiddelen. Dat wil je echt als laatste redmiddel.   „En de oproep om het leger grootschalig in te zetten klinkt leuk, maar in de praktijk is dat kansloos. Beroepsmilitairen hebben geen bevoegdheid om ingezet te worden bij deze protesten, zijn hier niet op getraind. En Defensie heeft nauwelijks materieel, misschien dat ze ons twee of drie voertuigen zouden kunnen leveren.”  Dan is de conclusie: dit is wat de politie kan doen. „Als je denkt dat de politie dit kan stoppen: dat is niet zo. Repressie lijkt mij het allerlaatste waar je het over moet hebben. Want wat doen we om deze protesten te voorkomen? Veel politiemensen hebben begrip voor de positie van de boeren, ik ook. Je zult maar jarenlang geïnvesteerd hebben en je voortbestaan staat op het spel. Daarom vind ik dat de provincies zo snel mogelijk met de boeren moeten gaan zitten over de concrete gevolgen en het niet over de zomer heen moeten tillen. Anders moeten wij als politie blijven optreden.”  Repressie lijkt mij het allerlaatste waar je het over moet hebben Vindt u dat er te veel aandacht op de politie wordt gericht?  „Soms wel. Wij kunnen het probleem niet oplossen. Het stikstofprobleem is enorm. Wat ik mis is heldere communicatie vanuit, laat ik het algemeen houden, de overheid. Er bestaat de neiging om heel technisch te communiceren, en daarbij worden de emoties van boeren vergeten. Ik zeg: geef boeren meer perspectief, anders worden ze wanhopig, en krijg je dit.”  Intussen lijken de demonstraties maandag verder te gaan, Nederland zou plat worden gelegd.  „We houden het in de gaten, waarbij we niet alles op sociale media meteen geloven. We bereiden ons goed voor, maar de aanpak en tolerantie vanuit de politie zal niet veel afwijken van afgelopen weken.” ||https://www.nrc.nl//nieuws/2022/06/30/politie-kan-boerenprotest-niet-stoppen-a4135237
2022-07-01||Kabinet wacht met excuses voor slavernij||Het kabinet maakt nog geen excuses voor het Nederlandse slavernijverleden. Voorstanders hadden hun hoop gevestigd op deze Keti Koti, maar ondanks de toenemende maatschappelijke druk blijft een verontschuldiging uit. Wel lijken excuses steeds dichterbij te komen. Naar verwachting komt er in de eerste helft van volgend jaar een beslissing.  In 2023 is het 150 jaar geleden dat de slavernij ten einde kwam en 160 jaar na de aankondiging daarvan.  Maandag werd tijdens een rondetafelgesprek over het slavernijverleden in de Tweede Kamer  duidelijk hoe dringend de roep om excuses is. „Het beste moment voor excuses is gisteren”, zei Vito Charles, regeringscommissaris voor Saba. „Het is onbegrijpelijk dat we nog een discussie moeten voeren of excuses nodig zijn.” De bijeenkomst duurde tien uur. Achttien sprekers vertelden Kamerleden over de gruwelijke slavernijgeschiedenis – ontvoering, verkrachting, doodgemartelde verzetshelden  – en de nalatenschap daarvan. Van de voormalig minister-president van Curaçao Suzanne Römer tot podcastmakers Maartje Duin en Peggy Bouva, allemaal waren ze het erover eens: excuses móéten er komen. Lionel Martijn, directeur van stichting Ocan, gericht op Caribische Nederlanders, was in tranen. „We moeten ons diep schamen dat we nog niet tot de conclusie zijn gekomen dat excuses en dialoog nodig zijn. We hebben ons 160 jaar lang blijkbaar niet ongemakkelijk genoeg gevoeld om er aandacht aan te geven.”  Een dag later werd bekend: er komen nog geen excuses. Volgens de NOS vindt het kabinet de timing niet goed, vanwege maatschappelijke onrust rond stikstof, de koopkracht en de oorlog in Oekraïne. Ook zou meespelen dat er pas nog excuses werden gemaakt aan de Dutchbat veteranen. Spijt en berouw voor de slavernij werden in 2013 uitgesproken, door toenmalig vicepremier Lodewijk Asscher (PvdA).  Over excuses waren de  coalitiepartijen verdeeld: D66 en ChristenUnie voor, VVD en CDA tegen.   Volgens voorstanders werkt de slavernij nog altijd door in discriminatie en racisme. Herstel en verzoening beginnen met excuses. Premier Mark Rutte (VVD) zei daarentegen in 2020 excuses „complex” te vinden: „Kun je mensen die vandaag leven, verantwoordelijk houden voor het verre verleden?” Rutte wilde het slavernijverleden eerst verder „uitdiepen”. Daarnaast was hij bang dat „excuses onze samenleving polariseren in plaats van het debat verder helpen.” Ook zouden de mogelijke juridische gevolgen meespelen. De partijen  lijken nader tot elkaar gekomen. Voornamelijk omdat de Tweede Kamer vorig jaar besloot het slavernijverleden te onderzoeken. Er werden drie rondetafelgesprekken gepland, waarvan het gesprek maandag het tweede was. In augustus gaat een delegatie naar Suriname, Curaçao en Aruba. Ook werd op 1 juli 2021 het rapport Ketenen van het Verleden  van het Adviescollege Dialooggroep Slavernijverleden gepubliceerd, waarin nationale excuses én herstelmaatregelen werden geadviseerd.   CDA-Kamerlid Inge van Dijk: „Wij zijn niet per definitie tegen excuses. En we gaan geen jaren meer twijfelen, Maar de moties die langskomen vind ik ingewikkeld. Dan is het: ‘sorry, en over tot de orde van de dag’. Dat zijn geen excuses. Je moet goed bepalen wat passend is, wat er eventueel bij hoort – gemeende excuses.” De mildere opstelling van (vooral) tegenstanders  past in een trend. Steeds meer overheden en instanties maken excuses. Op 1 juli 2021 bood  Amsterdam excuses aan. Rotterdam volgde in  december, de gemeente Utrecht in februari.  ABN-Amro verontschuldigde zich afgelopen april.    Maatschappelijk draagvlak blijft een obstakel. Uit een enquête van I&O research in opdracht van Trouw bleek dat 56 procent van de Nederlanders vindt dat Nederland een „ernstige rol” heeft gespeeld in de slavernij. Maar slechts 31 procent van alle Nederlanders vond excuses nodig, onder Nederlanders met een Surinaamse of Antilliaanse achtergrond was dat 70 procent.  Ook Don Ceder, Tweede Kamerlid van de ChristenUnie, vindt draagvlak belangrijk. „Het is goed als de samenleving zegt: wij hebben een toekomst samen. Daarom is het belangrijk dat dit binnen de samenleving breed gedragen wordt.”  „Er is angst voor schadeclaims”, zegt hoogleraar staatsrecht Arjen van Rijn, die het Adviescollege bijstond. „Maar die lijken mij zeer onwaarschijnlijk. Dit soort misdaden tegen de mensheid is verjaard.” De kleine kans op juridische gevolgen betekent echter niet dat excuses geheel vrijblijvend zijn. Ook dat werd duidelijk bij het rondetafelgesprek maandag. Excuses zijn gewenst, maar dan wel gepaard met herstelwerkzaamheden, of zelfs betalingen. Daarover is nog geen overeenstemming. ||https://www.nrc.nl//nieuws/2022/06/30/kabinet-wacht-met-excuses-voor-slavernij-a4135234
2022-07-01||Statenleden met landbouwbelangen stemmen mee over stikstofbeleid|| „Goed om namens de melkveehouderij, kalverhouderij en logistieke sector met minister Staghouwer te kunnen spreken over de toekomst van de rundveehouderij. De sector weet elkaar goed te vinden en wil bouwen aan een vitale toekomst”, schrijft melkveehouder Eline Vedder uit het Drentse Ruinerwold eind mei op LinkedIn. Als lid van de vakgroep Melkveehouderij van boerenbelangenorganisatie LTO vroeg ze in Den Haag aandacht voor de toekomst van de Nederlandse veehouderij.   Korte tijd later, op 1 juni, stemt de Drentse Provinciale Staten in met een motie die het provinciebestuur oproept bij minister Christianne van der Wal (Stikstof, VVD) te lobbyen om in haar stikstofplannen financiële ruimte te maken voor innovatie door boeren – dan hoeven minder agrariërs met hun bedrijf te stoppen, is het idee. Als Statenlid namens het CDA Drenthe stemt Eline Vedder in met de motie. Ook fractiegenoot Ceciel Mentink stemt voor: zij is voorzitter van LTO Vrouw & Bedrijf in Drenthe.  De Drentse landbouw speelt een belangrijke rol binnen de stikstofplannen van het kabinet. Zo moet aan de rand van Natura 2000-gebied Dwingelderveld de stikstofuitstoot tot 70 procent worden teruggedrongen. De uitvoering van het landelijke stikstofbeleid, inclusief uitkopen van boeren, ligt vooral bij de provincies.  Zodra de plannen van Van der Wal bekend zijn, slaat de Drentse CDA-fractie alarm: „Bijsturen moet. Heel stevig”. Er is meer „aandacht voor innovatie” en „perspectief voor onze boeren” nodig, schrijft de fractie.   Drenthe is niet de enige provincie waar boerenbelangen en volksvertegenwoordiging door elkaar heen lopen, blijkt uit onderzoek van NRC. Onder de politici die sinds 2019 in de Provinciale Staten zitting hebben genomen, komen ten minste achttien leden direct uit de agrarische sector. Ze zijn veelal boer. Acht van hen bekleden een betaalde of onbetaalde functie bij een belangenorganisatie. Het gaat in totaal om negen provincies – het enige agrarische Statenlid in Limburg stapte onlangs op, Groningen en Utrecht zijn de uitzondering.   De meeste provincies hebben een integriteitscode die verbiedt dat Statenleden meestemmen met besluiten en moties waarbij ze een direct belang hebben.  Zo stelt  de Drentse integriteitscode dat een Statenlid „zijn invloed en stem niet mag gebruiken om een persoonlijk belang veilig te stellen of het belang van een ander of van een organisatie waarbij hij een persoonlijke betrokkenheid heeft”.   Uit onderzoek van NRC blijkt dat de achttien agrariërs de afgelopen jaren zonder uitzondering meestemden met besluiten over het stikstofbeleid. Een deel van de Statenleden voert het woord over stikstof en dient moties in met betrekking tot het stikstofbeleid.    Michiel de Vries, hoogleraar bestuurskunde aan de Radboud Universiteit Nijmegen, zegt dat dit hem „problematisch” lijkt. „Het lijkt er dan toch op dat iemand een dubbel belang heeft. Je kunt je afvragen of een Statenlid dat tegelijk bestuurder is bij LTO, zulke besluiten moet nemen.”   De integriteitscodes zijn helder, meestemmen doe je niet als je een belang hebt „Als je die integriteitscodes over het algemeen ziet, vind ik het nogal opmerkelijk dat dit kan”, zegt Arco Timmermans, hoogleraar public affairs aan de Universiteit Leiden. „Die van Utrecht, Drenthe en Friesland zijn bijvoorbeeld helder: meestemmen doe je niet als je een belang hebt.”  Drenthe gaat bovendien nog een stap verder: de code zegt ook dat Statenleden zich moeten onthouden van beïnvloeding van collega-Statenleden in andere fasen van het beleidsproces.   In de Provinciale Staten van Brabant is Roel Gremmen sinds 2019 vice-fractievoorzitter van de VVD. Daarnaast is hij sinds juni hoofd public affairs bij veevoergigant De Heus, een bedrijf dat het massale boerenprotest op 22 juni ondersteunde.  Eerder werkte hij voor SecureFeed, een samenwerkingsverband van de mengvoederindustrie waar grote veevoerbedrijven als De Heus en ForFarmers onderdeel van zijn.  In maart 2021 ondersteunde Gremmen  een motie die het provinciebestuur opriep te onderzoeken hoeveel stikstofuitstoot afkomstig is uit het buitenland – het zou om een „substantieel aandeel” van 30 procent gaan. In april dit jaar stemde hij voor een motie die opriep „trotse jonge boeren” meer perspectief te bieden, evenals een motie die het provinciebestuur opriep om grond in het bezit van de provincie in te zetten zodat meer boeren duurzaam hun bedrijf kunnen voortzetten.   Gremmen houdt zich aan de gedragscode stelt hij in een reactie: „Alleen als er een rechtstreeks af te leiden eigenbelang is, moet volgens onze griffier van stemmen worden afgezien.” Voor zijn functies bij SecureFeed en De Heus geldt dat volgens hem niet. De griffie heeft zijn dubbelfunctie getoetst en geen problemen geconstateerd, zegt hij. Het Noord-Hollandse Statenlid Willemien Koning-Hoeve (CDA), melkveehouder in Oudkarspel, was tot eind 2021 tevens landelijk voorzitter van LTO Vrouw & Bedrijf, dat opkomt voor de belangen van vrouwelijke agrarische ondernemers. In de Statencommissie Landbouw wees ze het provinciebestuur er in februari 2021 op dat stikstofneerslag niet alleen door de landbouw komt, maar „bijvoorbeeld ook [van] enorme aantallen ganzen en andere wilde dieren die grote hoeveelheden stikstof in de natuur brengen door uitwerpselen”.   Afgelopen december stelde ze de stikstofuitstoot van Schiphol aan de kaak: zolang die niet goed in beeld is, bestaat volgens haar het risico dat de provincie „de verkeerde kant op stuurt en bedrijven onterecht gaat opkopen”. In een reactie zegt Koning-Hoeve: „Ik opereer namens de CDA-fractie, niet op persoonlijke titel.”   Ook de provincies Zuid-Holland en Flevoland kennen Statenleden met een dubbelfunctie bij een agrarische belangenorganisatie. In Zuid-Holland gaat het om Jaco Kastelein (CDA), melkveehouder, provinciaal bestuurder bij LTO en lid van de ledenraad van landbouwcoöperatie Agrifirm. In juli 2021 diende hij een motie in die opriep „niet alleen te kijken naar de theoretische modellen voor de stikstofdoelstellingen”, zodat er genoeg “ruimte voor de landbouw” overbleef.  Het Zeeuwse CDA-Statenlid Rinus van ’t Westeinde is bestuurder bij fruittelersorganisatie NFO, die zich aansloot bij het boerenprotest in Stroe op 22 juni. Ook is hij vice-voorzitter van belangenorganisatie BoerenNatuur. „Ik zie daar geen probleem in,” zegt Van ’t Westeinde. „Stikstof is een discussie van algemeen maatschappelijk belang.”   Stikstof is een discussie van algemeen maatschappelijk belang   In Flevoland is bloembollenkweker en akkerbouwer Wim Klink (CDA) tevens  lid van LTO-kringbestuur Flevoland.  Die belangen kunnen weleens botsen met die van de provincie, erkent hij. „Over stikstof voer ik wel het woord, maar over sommige landbouwonderwerpen niet. Dan stemmen we in de fractie af wat de voorzitter in het debat gaat zeggen en als het goed is, zegt hij dan wat ik ook vind.” Het Friese Statenlid Anne Schelhaas (CDA) runt een melkveehouderij in het  veenweidegebied, waar volgens de kabinetsplannen de stikstofuitstoot met 47 procent omlaag moet. Hij vindt dat geen belemmering om te debatteren over stikstof: „Deze discussie gaat heel Nederland aan. Het zou heel slecht zijn als je je daar als agrariër niet mee zou kunnen bemoeien.” Zelf trad hij terug als LTO-bestuurder toen hij de CDA-fractie betrad. „Ik heb dat toen heel bewust gedaan. Ik vind dat niet te combineren.”  De Drentse Statenleden Mentink en Vedder reageerden niet op vragen van NRC. ||https://www.nrc.nl//nieuws/2022/06/30/boer-stemt-mee-over-stikstofbeleid-a4135238
2022-07-01||In deze supermarkt betaal je de 'echte' prijs voor producten: inclusief klimaatschade en kinderarbeid||Of haar gasten het niet een beetje ongezellig gaan vinden? Goeie vraag, zegt Ariane van Mancius, eigenaar van café Het Wagenhuis in Breukelen. Daar zit ze zelf ook wel mee. „Je komt bij ons voor een drankje, maar je wordt geïnformeerd over de grote zaken in de wereld.”   Het Wagenhuis, dat deze vrijdag  opent, is voor zover bekend het eerste café ter wereld waar gasten de ‘echte’ prijs voor hun drinken betalen. Of anders gezegd: de prijs die het kost om te compenseren voor alle negatieve gevolgen voor mens en klimaat, zoals armoede, milieuvervuiling of kinderarbeid, of het herstellen daarvan.  Omgerekend in harde euro’s.   Dat zullen we toch onder ogen moeten zien, vindt Van Mancius. Want: „het systeem zoals het nu is, klopt gewoon niet. Dit is de inconvenient truth.” De ongemakkelijke waarheid dus – niet toevallig een verwijzing naar de klimaatfilm van Al Gore.  Toen Van Mancius haar initiatief eind vorig jaar aankondigde, kreeg ze veel vragen. Hoe werkt dat precies? En zou bijvoorbeeld een kop koffie, inclusief ‘verborgen kosten’,  niet onbetaalbaar worden? De impact van koffie is door onder meer boskap, pesticidengebruik en onderbetaling  immers fiks.    Nu, na het afronden van de berekeningen, zijn er antwoorden. Tot op de cent precies. Op de menukaart verschijnen die straks in een overzichtelijk sommetje. Zo heeft het flesje sinaasappelvlierbloesemsap van fabrikant Thijs-drinks 15 cent verborgen kosten,  voor onder meer onderbetaling van arbeiders die de sinaasappels plukken (4,3 cent), watergebruik (2,6 cent) en luchtvervuiling (2,5 cent).    De true price van zwarte koffie viel opvallend genoeg dan weer erg mee, vertelt Van Mancius: 1 cent per kopje. Koffieleverancier Bocca, al jaren druk bezig met verduurzamen en verbeteren van de koffieketen, is in de woorden van de menukaart van Het Wagenhuis „goed op weg!” Het berekenen van de ‘echte’ prijs van producten, ook wel true pricing genoemd, gebeurt sinds een jaar of tien. Het  is een zoektocht  naar de verborgen sociale en milieulasten, die niet betaald worden door producent of consument, maar worden afgewenteld op  gemeenschappen elders (zoals kinderarbeid), of de komende generaties (de toenemende gevolgen van klimaatverandering).      Pionier is de Nederlandse organisatie True Price, die ook heeft samengewerkt met Het Wagenhuis. Dat is niet  toevallig,  want het vakgebied is nog steeds klein en dezelfde partijen werken doorlopend samen. True price  kun je zien als een to-dolijstje voor bedrijven en overheden,  zegt Willy Baltussen, verbonden aan Wageningen University (WUR). Hoe groter het gat tussen de ‘gewone’ en  ‘echte’ prijs, hoe urgenter het probleem. Baltussen doet sinds zeven jaar onderzoek naar verborgen kosten en werkt nauw samen met True Price. Nog steeds heeft hij niet alle problemen in kaart – hij werkt nu bijvoorbeeld aan de rekenmethode voor dierenwelzijn – maar de grootste kwesties zijn duidelijk. „Klimaatverandering, landgebruik, luchtkwaliteit en arbeidsomstandigheden.”  Het  animo voor true price is de laatste jaren flink gestegen, ziet Baltussen. Na de  „voorlopers” zijn ook „standaardbedrijven” geïnteresseerd geraakt. „Drie jaar geleden had ik dat  niet durven voorspellen.” Zo sloot  Albert Heijn zich recent aan bij een publiek-privaat project onder leiding van Baltussen, dat onderzoekt of de inzet van true pricing ook daadwerkelijk leidt tot lagere maatschappelijke kosten.  Toch bleef  true price lang iets voor achter de schermen. Bedrijven die  trueprice-onderzoek uitzetten,  deden dat voor eigen gebruik. Consumenten kregen er niets van mee: de true price belandde niet op het prijskaartje.      Maar dat begint voorzichtig  te veranderen.  Zo opende accountantskantoor Deloitte  in zijn Amsterdamse kantoor recent een trueprice-koffiehoek voor personeel.  En biologische supermarkt  De Aanzet, ook in Amsterdam, vraagt sinds 2020 ‘echte’ prijzen voor een deel van het assortiment. Sinds vorige maand doen nog zes Nederlandse biowinkels dat, bij wijze van proef.  Nu de true price ook aan consumenten wordt voorgeschoteld, is de vraag: welk effect heeft een ‘echt’ prijskaartje?   Het Wagenhuis in Breukelen hoopt bij te dragen aan het antwoord op die vraag. Het gaat experimenteren met drie modellen. De eerste drie maanden krijgen klanten de true price ongevraagd voorgeschoteld. Zo gaat sinaasappelvlierbloesemsap 3,65 euro kosten: 3,50 euro (de adviesprijs) plus 15 cent (de verborgen kosten).  In de maanden die volgen wordt gasten gevraagd om een vrijwillige trueprice-bijdrage. Tot slot is er de variant waarbij de klant de true price alleen te zien krijgt, maar hem niet doorberekend krijgt. „We willen uitzoeken hoe mensen erop reageren.”  Die laatste variant lijkt erg vrijblijvend. Toch heeft alleen het tónen van een echte prijs al nut, zegt Claire van den Broek van True Price. Daardoor kunnen consumenten producten vergelijken en betere keuzes maken. Zo kosten een hamburger en een groenteburger misschien hetzelfde, maar zijn de verborgen kosten bij de vleesvariant aanmerkelijk hoger. Uit onderzoek in opdracht van het ministerie van Landbouw blijkt dat dit soort informatie „kan leiden tot een verdubbeling van de verkoop” van duurzame producten.  True price is óók een soort keurmerk, maar dan completer dan veel bestaande labels Het maakt de true price óók een soort keurmerk, maar dan completer dan  veel bestaande labels, die zich dikwijls richten op een deel van de problemen – vooral op sociaal vlak, of vooral milieu. Bovendien is de uitkomst in een oogopslag duidelijk, zegt Van den Broek. „In de winkel liggen gewone en fairtradebananen. Die laatste zijn vast beter. Maar hoevéél scheelt het?” True pricing maakt dat inzichtelijk: zoveel cent.  Bij  De Aanzet kunnen klanten dat met eigen ogen zien. Sinds een kleine twee jaar heeft de biologische supermarkt in Amsterdam een groeiend trueprice-assortiment. Eigenaar Maarten Rijninks wijst naar de bananen, de bestseller in het fruit. „‘Normale’ prijs: 2,79 euro per kilo”, vermeldt het kaartje. „Eerlijke prijs: 2,94.” Grootste verborgen kostenpost is onderbetaling (6 cent). „Het verschil valt mee”, geeft Rijninks toe. „Maar kijk, het zijn al biologische fairtradebananen.” Zelfs dié hebben dus nog een gat tussen de gewone en de true price. De Aanzet werd opgericht in de jaren tachtig. „We hebben nog steeds klanten van vroeger, toen dit een achterstandswijk was. Mensen met een minimuminkomen.” Dat kan best, zegt hij, ook al is deze winkel duurder dan een gewone supermarkt. „Als je bij ons één stengel bleekselderij wilt kopen, in plaats van een hele stronk, mag dat ook.” Inmiddels is de buurt flink gegentrificeerd. En ook nieuwe  bewoners weten De Aanzet te vinden, zegt Rijninks.  Hij denkt te weten waarom. Verwijzend naar de opnieuw lange rijen op Schiphol is zijn conclusie dat mensen „niets willen inleveren”. „Maar we kúnnen niet op deze manier doorgaan. Dus als ik zeg: als jij bij mij boodschappen doet, compenseer ik alle kosten, dan is je geweten gesust. Dan ben je ontzorgd.”  Op een bord bij de ingang staat pontificaal hoeveel extra geld De Aanzet opgehaald heeft sinds de ‘echte’ prijzen ingingen: ruim  25.000 euro. Dat gaat onder andere naar twee Nederlandse telers.  „We pakken de bron aan”, zegt Rijninks.  Het plan is om binnen „vijf tot tien jaar de verborgen kosten van groenten en fruit naar vrijwel nul te reduceren”. Als dat lukt, dalen  de prijzen voor zijn klanten. Het berekenen van de true price is complex, de methode nog volop in ontwikkeling. True Price werkt daarbij nauw samen met de Wageningen University.  Aan de hand van drie fruitsappen van Thijs-drinks legt Hans Baumers, een van de onderzoekers van True Price, de rekenmethode uit. Hij gebruikt daarbij een mix van primaire en secundaire data. Primaire data komen van bedrijven zelf, wanneer een organisatie de hele keten heeft nagerekend. Dat kan bijvoorbeeld als een fabrikant het hele proces, van boer tot winkel, zelf beheert, zoals bij Dilmah, de theeleverancier van Het Wagenhuis (een kannetje Dilmah-thee komt met een trueprice-toeslag van 9 cent). Bij de dranken van Thijs-drinks is dat ingewikkelder. Omdat het bedrijf die maakt van fruit dat overtollig is bij leveranciers, is niet altijd na te gaan uit welke boomgaard de appels komen. In zo’n geval gebruikt Baumers secundaire data van externe organisaties. Dan neemt hij bijvoorbeeld de gemiddelde impact van álle appels uit Duitsland. Minder exact, maar volgens hem alsnog behoorlijk nauwkeurig. Door de gegevens van ingrediënten samen te voegen, kan True Price uitrekenen wat de impact is van een product op meerdere terreinen, zoals luchtvervuiling, klimaatverandering, armoede en kinderarbeid. Die impact rekent de organisatie  om tot een bedrag per schadepost: de kosten om de  schade te herstellen.  „Elke kilo CO2 die je uitstoot, kost 15 tot 20 cent om uit de lucht te halen”, zegt Baumers. Voor ‘armoede’ kijkt hij naar de betaalde lonen, afgezet tegen  het loon dat nodig is om in het levensonderhoud te voorzien. Bij kinderarbeid bestaan de herstelkosten uit onder meer psychologische hulp,  compensatie voor gemist onderwijs en, daardoor, een minder toekomstperspectief. De true price is dus niet statisch: als bedrijven weten wat er mankeert, kunnen ze meteen actie ondernemen om de impact – en dus de true price – te verlagen. Zo werd frisdrankmaker Thijs-drinks,  leverancier van Het Wagenhuis, door de rekensommen onprettig verrast. Een flesje gembercitroendrank bleek  liefst   38 cent aan verborgen kosten te hebben, voornamelijk door de gember uit China. Grootste probleem is luchtvervuiling daar, en mogelijk ook kinderarbeid.    „Echt een eyeopener”, zegt  medeoprichter Rod Hensen.  Bij de berekeningen werd gebruikgemaakt van algemene Chinese data over gemberteelt, niet van de specifieke leveranciers. Daarom is de kinderarbeid niet zeker. „Maar we beseften dat het wel zou kúnnen”, zegt Hensen. Voor Thijs-drinks waren de uitkomsten van het onderzoek reden om op zoek te gaan naar een andere leverancier, dichter bij huis. „Dat zou de impact enorm verlagen.” Je ziet hieraan: spannend is een trueprice-onderzoek wel.  Voor je het weet ben je medeplichtig aan kinderarbeid. „Je hebt echt ondernemers nodig die hun kwetsbaarheid tonen. Je laat zien wat er niet klopt in de productieketen,” zegt Van den Broek van True Price. „Veel grote bedrijven zien dat nu nog als een risico.” Maar zo precies als de berekeningen zijn, zo lastig is het om de schade exact  te herstellen. Heeft het zin om, als klein café in Breukelen, voor elke sinaasappelsap 4,3 cent over te maken aan een landarbeider in Griekenland? Van Mancius denkt van niet. In plaats daarvan wordt het geld overgemaakt aan verschillende goededoelenorganisaties die zich met deze problematiek bezighouden.  „Doel van dit café is niet alles tot vier cijfers achter de komma uit te rekenen, of de opbrengst specifiek naar dat éne doel te brengen”, vertelt ze. Boven alles hoopt Van Mancius ervan te leren en bezoekers bewust te maken. Ze verkoopt ook eten en drinken zonder ‘echte’ prijs:  taart bijvoorbeeld. Ook bij De Aanzet heeft het merendeel van het aanbod geen ‘echt’ prijskaartje. „Maar het belangrijkste is dat we hebben laten zien dat het kán.” En niet alleen in kleine winkels als de zijne. Rijninks spoort ook de supermarkten aan. Het feit dat Albert Heijn aangehaakt is bij een trueprice-onderzoek, vindt hij hoopgevend.   Wat zal het gevolg zijn, als true price verder doorbreekt? Dan is het waarschijnlijk dat producten duurder worden, denkt WUR-wetenschapper Baltussen. Maar, vervolgt hij, als er minder verborgen kosten zijn, hou je „in andere potjes” mogelijk meer over. „Als de temperatuur op aarde minder stijgt, hoeven we ook minder  te investeren in dijken.”  En het is niet alsof verborgen kosten de Nederlandse burger nu niet raken. Hij wijst  op de 25 miljard euro die het kabinet heeft vrijgemaakt voor de stikstofproblematiek. „Dat zijn allemaal belastingcenten.”   Correctie (1 juli 2022): In een eerdere versie van dit artikel stond dat de organisatie True Price  is omgedoopt tot Impact Institute. Dit is onjuist. Impact Institute is een spin-off van True Price.||https://www.nrc.nl//nieuws/2022/06/30/ook-betalen-voor-de-impact-van-je-consumptie-a4135207
2022-07-01||De flexkapper huurt zijn stoel|| Alex Kormann zoekt al maanden tevergeefs naar personeel. „Als iemand een beetje kan knippen, wordt-ie zzp’er. En als ik sollicitanten heb, komen ze vaak niet opdagen.” Hij heeft al elf jaar een kapsalon in Rotterdam en moet nu de gevolgen van drie lockdowns, nauwelijks staatssteun en hoge inflatie met één medewerker opvangen, terwijl zijn salon ruimte heeft voor zes stoelen.  Steeds meer kappers willen niet meer in loondienst. Ze gaan liever aan de slag als zelfstandige. Volgens statistiekbureau CBS steeg hun aantal van zo’n 10.000 in 2007 tot ruim 23.500 vorig jaar, een stijging van 130 procent. Ter vergelijking: in dezelfde periode nam het totale aantal zzp’ers in Nederland met 42 procent toe, tot ruim 1,1 miljoen. Zzp’ers vormen nu 78 procent van het totaal aan kappersbedrijven. In 2020 draaide de kappersbranche zo’n 1,5 miljard euro omzet, waarvan ongeveer een derde door zzp’ers. Waarom zoveel kappers voor het zelfstandig ondernemerschap kiezen? Vooral: hogere inkomsten en meer vrijheid. Jeff Sesseler (33) werkt nu zeven jaar als zzp’er en heeft een eigen salon in Rotterdam-Noord. In zijn zaak knipt hij samen met twee andere zzp’ers. „Ik heb geen personeel, want mensen willen niet in dienst. Als je voor jezelf werkt, kun je gewoon meer verdienen. Plus: je kunt je eigen tijd indelen.” Als je voor jezelf werkt, kun je gewoon meer verdienen. Plus: je eigen tijd indelen Salarissen in de kappersbranche liggen niet veel hoger dan het minimumloon. Een topstylist met zeven jaar ervaring verdient bij een fulltime dienstverband ongeveer 2.100 bruto per maand. Werkt een kapper fulltime als zzp’er, dan komt er maandelijks „het dubbele of soms wel driedubbele” van een nettosalaris binnen, vertelt Sesseler. Mits de zzp’er dezelfde tarieven aanhoudt als een professionele salon, waar de prijs voor wassen, knippen en föhnen varieert tussen 30 en 50 euro.  Zelfstandigen die in een grotere salon werken, worden in de kappersbranche doorgaans niet per uur ingehuurd, zoals in andere sectoren. In plaats daarvan huurt de zzp’er er een stoel. Vaak kan zo’n kapper dan zelf de prijs voor een knipbeurt of kleuring bepalen. De huur van een stoel bedraagt 35 tot 100 euro per dag, afhankelijk van wat erbij inbegrepen is, zoals gebruik van het boekingssysteem, verzorgings-, styling- en kleurproducten, kapmantels, handdoeken en de marketing van de salon. Door een stoel te huren, profiteert de zzp’er van de zichtbaarheid van een salon, maar kan hij zelf zijn werktijden bepalen.  Ook als een kapper wél een eigen salon met een paar stoelen ambieert, kan hij op het eerste gezicht beter als zelfstandige met andere zzp’ers samenwerken dan personeel in dienst nemen. Door zijn stoelen te verhuren, zijn de kosten van de salon gedekt, én hij vindt makkelijker kappers om klanten te knippen.  Daarnaast heeft hij als zzp’er met beduidend minder regels en verplichtingen te maken dan met mensen in loondienst, zegt branchevereniging ANKO. Het verschil zit hem in de regelgeving rondom personeel, van ziekteverzuimverzekering, pensioenpremies en arbovoorzieningen tot verplichte trainingen en keuringen. Daaraan hoeven zzp’ers niet te voldoen. Het scheelt niet alleen tijd, maar ook veel geld – wat zich vertaalt in winst. Uit onderzoek van de ANKO blijkt dat een zzp’er met een eigen salon – bij gelijke prijzen en werkuren –  minstens 15 procent meer winst maakt dan de ondernemer met personeel.  Werken als zzp’er lijkt voor veel kappers daarom een aantrekkelijke manier om meer geld te verdienen. Toch is het de vraag of het uiteindelijk echt gunstig voor ze is. Zzp’ers hebben immers geen inkomenszekerheid. Waar werknemers tijdens de lockdown iedere maand salaris ontvingen, stonden zzp’ers in de kou. En ze missen een sociaal vangnet: pensioenopbouw en een arbeidsongeschiktheidsverzekering schieten er vaak bij in. Dat geldt ook voor zzp’er Sesseler: „Ik maak mij zorgen over mijn pensioen, dat heb ik niet. Heel vaak denk ik: ik knip mijzelf m’n kist in.” De ANKO spreekt van een zorgelijke ontwikkeling. „We zijn zeker niet tegen zzp’ers, daar zien we prachtige initiatieven. Maar het kan niet zo zijn dat je straks als kapper zzp’er móét worden omdat er geen werkgevers meer over zijn.”  Door het personeelstekort en het verschil in regels en lasten loont het werkgeverschap steeds minder, zegt de branchevereniging. De vereniging ziet nu dat werkgevers stoppen en verdergaan als zzp’er, en dat aan de andere kant de zzp’er met salon niet de stap naar het werkgeverschap durft te maken uit vrees voor extra lasten en regels. Voor een leerling of junior-kapper wordt het daardoor steeds moeilijker een opleidingsplaats te vinden, want het zijn de werkgevers die deze plaatsen bieden. „Een zzp’er heeft er vaak geen tijd voor”, legt de vereniging uit. Sesseler bevestigt dat. „Niemand heeft er zin in, want het kost tijd. Die tijd wil ik gebruiken om geld te verdienen.” Voor het kappersvak zelf is goede opleiding cruciaal. Je leert het in de praktijk, zoals ieder ambacht. Werkgever Kormann: „Als je van de opleiding afkomt, kun je een schaar vasthouden, rechte lijnen knippen en je weet wat lagen zijn. Je zult jezelf moeten ontwikkelen. Uitwerken van het haar, het creëren, de zelfverzekerdheid om te durven, dat leer je in de praktijk.” Begeleiding en training zijn daarbij van groot belang.  Kormann vindt het belangrijk werkgelegenheid te bieden en jonge kappers kansen te geven. „Zoals ik ook kansen heb gekregen van míjn werkgevers. Ik wil mijn kennis delen om uitholling van het vak tegen te gaan. Daar wil ik mijn nek voor uitsteken.” Hoe moet het verder in de kappersbranche? Lasten, risico’s en regels moeten verminderen om het werkgeverschap weer aantrekkelijk te maken, vindt de ANKO. Daarnaast hoopt de kappersvereniging dat de cao-loonsverhoging met 4,5 procent per 1 juli het iets makkelijker maakt personeel te vinden en te behouden.  Voor Alex Kormann is die verhoging na twee magere jaren tegelijk een hard gelag. „Maar niet doen, is geen optie.” Hij staat „absoluut achter de verhoging” van de cao-lonen, hoewel hij betwijfelt of het genoeg is. Ook betere arbeidsvoorwaarden, zoals minder werken in weekenden en avonden, zullen volgens hem de wil verhogen weer bij een kapper in dienst te gaan. Al moet hij wennen aan de gedachte. „Zaterdag is toch de leukste dag van de week om te werken?” ||https://www.nrc.nl//nieuws/2022/06/30/de-flexkapper-huurt-zijn-stoel-a4135213
2022-07-01||‘Meer aandacht en geld voor de opsporing is geen luxe’||‘Het arbeidsvoorwaardenpakket is schraal”, schertst Bernt Schneiders. De bestuurder die ‘schaduw-korpschef’ wordt bij de Nationale Politie, krijgt in zijn nieuwe functie geen uniform en al helemaal geen dienstwapen. De 63-jarige voormalige burgemeester is op verzoek van de Tweede Kamer en minister Dilan Yesilgöz (Justitie en Veiligheid, VVD) als „extern toezichthouder” benoemd om de reorganisatie van de Landelijke Eenheid (LE) van de politie „actief te gaan monitoren”.  „Ik zie mezelf meer als een soort inspecteur”, zegt Schneiders. „Als wij vinden dat er ergens moet worden ingegrepen, kunnen we rechtstreeks contact opnemen met de minister.”  Hij is optimistisch over zijn werk. „Ik heb er vertrouwen in dat we de politie enorm vooruit kunnen helpen.” Een jaar lang deed Schneiders met vier andere commissieleden onderzoek naar  het functioneren van de Landelijke Eenheid. Donderdagochtend stuurde de minister hun bevindingen naar de Kamer. Ze kondigde aan alle aanbevelingen over te nemen. „Ze was heel complimenteus”, zegt Schneiders.  De Landelijke Eenheid (6.000 werknemers) zal worden opgesplitst. Eén eenheid gaat zich richten op landelijke operaties en expertise en één op landelijke opsporing van georganiseerde misdaad. Ook worden er maatregelen genomen om „de werkcultuur en leiderschap binnen de organisatie structureel te veranderen”. „Het echte nieuws”, vertelt Schneiders – directeur van goededoelenorganisatie het VSBfonds – in zijn kantoor in Utrecht is dat er nu „een soort Nederlandse FBI komt”, zoals de voorzitter van politievakbond NPB Jan Struijs het heeft genoemd. „Al dat gedonder over wat er misging in de organisatie is niet onbelangrijk maar het gaat erom de politie toekomstbestendig te maken. Het is zaak de oprukkende zware criminaliteit en cybercrime te kunnen beteugelen en ook grootschalige ordeverstoringen beter aan te pakken. Het is toch ongelooflijk dat deze week demonstrerende boeren met mokers insloegen op politiebusjes. Er ligt een hoop werk om deze trends te keren.” Dat alle betrokkenen, van vakbondsbestuurders, agenten tot Kamerleden, zijn rapport gretig omarmen, komt volgens Schneiders „doordat wij met heel veel mensen in het korps en in de omgeving daarvan hebben gesproken”. Bij aanvang van het onderzoek werd op het intranet van de politie gemeld dat iedereen die zijn ei kwijt wilde, zich bij de commissie kon melden. Tachtig mensen „van de werkvloer” deden dit. „Dan is het niet zo moeilijk een rode draad te vinden in de analyse van de moeilijkheden.” Een van de problemen is dat bij de vorming van de Nationale Politie – tien jaar geleden – volgens Schneiders niemand voorzag hoe de criminaliteit zich zou ontwikkelen en welke aanpak dit vereiste. „Nog niet zo lang geleden kon Willem Holleeder gewoon op een scooter door Amsterdam scheuren. Mensen maakten een selfie met ‘de Neus’. Nu hebben we te maken met zeer goed georganiseerde criminele netwerken. Meer aandacht en financiële middelen voor de opsporing is geen luxe.”  Schneiders noemt het bijvoorbeeld „een beetje raar” dat de baas van de landelijke recherche in schaal 14 zit. „De grootste crimefighter van Nederland verdient bij wijze van spreken evenveel als een bureauhoofd op het ministerie van Justitie.” De lage salarissen maken het volgens Schneiders heel moeilijk „leidinggevenden met meer uiteenlopende competenties” aan te trekken, hetgeen volgens de commissie wel gewenst is voor een meer divers politieapparaat. „Frisse instroom is noodzakelijk om tot een andere cultuur en betere prestaties te komen.”  Beetje raar dat de grootste crimefighter evenveel verdient als een bureauhoofd op het ministerie van Justitie Onder topfunctionarissen van de LE is enige onrust ontstaan omdat de commissie de huidige leidinggevenden opnieuw wil laten beoordelen. „De commissie acht het noodzakelijk dat de leiding van de LE in een traject met externe expertise wordt geschouwd om te bepalen of zij qua inhoudelijke kennis, competenties en karaktereigenschappen passen in de geformuleerde leiderschapsprofielen”, staat er. „Gevoelige materie”, zegt Schneiders. Daarom is de aanbeveling zo diplomatiek opgeschreven maar er moet wel wat veranderen in de leiding. De commissievoorzitter adviseert ook dat het Openbaar Ministerie zich nadrukkelijker gaat bezighouden met de aanpak van de zware misdaad. „Officieren van justitie werkten tot nu toe alleen op zaaks-niveau met de LE samen. Maar het OM bemoeit zich niet met het uitstippelen van langlopend opsporingsbeleid. Er is een strategisch beleidsplan nodig bij de aanpak van de georganiseerde misdaad. Daar ligt een opgave voor het OM”. „Ik sprak een recherche-officier van justitie die me vertelde dat hij bij regionale eenheden kreeg te horen dat hij met een onderzoek moest kappen als er niks uit kwam. Bij de LE kon hij eindeloos doorgaan met een zaak omdat niemand hem in de gaten hield. Dat is niet echt efficiënt omgaan met de capaciteit.” De commissie gaat monitoren of de reorganisatie goed verloopt. „Een dag in de week prikken we ergens in de organisatie. Eventjes praten. De commissie zal ook contacten onderhouden met medezeggenschapsorganen. We zullen ons ervan moeten verwittigen dat de veranderingen echt tot stand komen.” ||https://www.nrc.nl//nieuws/2022/06/30/meer-aandacht-en-geld-voor-de-opsporing-is-geen-luxe-a4135236
2022-07-01||‘Het CDA heeft de boeren te lang naar de mond gepraat’|| Tweeëndertig jaar lang maakte het CDA in Rotterdam onderdeel uit van de coalitie. Het was de enige partij  die zo’n lange aaneengesloten periode mee bestuurde. Na de gemeenteraadsverkiezingen van dit jaar kwam een einde aan wat een vanzelfsprekendheid leek. De nieuwe realiteit voor het CDA: in de oppositie, met nog maar één zetel.   Als er niet iets verandert,  kan dat een voorbode zijn voor de algehele positie van het CDA, waarschuwt John Kuijt. Landelijk kan de partij irrelevant worden. Kuijt nam deze week na vier jaar  afscheid als voorzitter van het CDA in Rotterdam en als voorzitter van het stedennetwerk, waarin  CDA’ers  nadenken over hoe ze in steden aan populariteit kunnen  winnen. In 2020, toen Hugo de Jonge zich kandideerde  voor het lijsttrekkerschap, leidde Kuijt zijn campagne.    Aan het begin van het gesprek wil  Kuijt, die de partij goed kent en sinds 2009 actief lid is,  éérst kwijt dat hij „niet verzuurd” is. En als hij kritiek op zijn partijgenoten uit, heeft hij daar zichtbaar moeite mee. „We gingen  in Rotterdam van drie zetels in 2014 naar twee zetels in 2018 naar één zetel nu’’, zegt hij. „Het is een zorgwekkende trend. Ik mis de urgentie in de partijtop. Ik ben bezorgd, en ook  teleurgesteld.”   Kiezers ook, die lopen nu al verkiezing na verkiezing weg bij het CDA. „Misschien hebben ze gelijk en moeten we   ons dat aantrekken. In de gemeenteraadsverkiezingen hebben we landelijk een slechte uitslag behaald. In  de partijtop werd gezegd: we zijn er trots op dat we de peilingen hebben verslagen. Tergend, dan neem je de kiezer niet serieus, die is niet gek. Wees eerlijk, zeg dat het een teleurstelling is. We moeten de realiteit onder ogen zien. Het gaat niet goed, we moeten hard werken om het vertrouwen te herwinnen.” Waarom verliest het CDA? „In Rotterdam doen bijna alle landelijke partijen mee en voor elke partij is er ook nog een alternatief. Aan de rechterkant FVD en Leefbaar, aan de andere kant Denk, BIJ1, de Socialisten 010, de SP.  Het CDA, een middenpartij, heeft het dan moeilijker. „In kleinere gemeenten ken je een raadslid misschien  van de voetbalvereniging, van de kerk. Dat levert voorkeursstemmen op. In Rotterdam werkt dat niet zo. We zijn erg afhankelijk  van het landelijke profiel.  De afgelopen jaren was er steeds intern gedoe. Als we dan ook nog het imago hebben van een boerenpartij, wat we niet meer zijn maar wat we wel van kiezers horen, dan hebben we daar heel veel last van.” Dat imago komt niet uit de lucht vallen, het CDA positioneert zichzélf als  partij voor boeren.  „We hebben de boeren  ook te lang naar de mond gepraat. Dat is gelukkig aan het veranderen, ik heb veel bewondering voor Kamerlid Derk Boswijk. Hij probeert de verbinding te leggen tussen de stad en het platteland, hij kiest echt niet voor de makkelijke weg. En Kamerlid Henri Bontenbal vertelt een nieuw verhaal over klimaat. Maar ze kunnen het niet alleen.” Kuijt, zeiler, wijst in de richting van de Kralingse Plas. „Zeilen met tegenwind kán. Maar alleen als je scherp aan de wind gaat varen, en dan moet je echt stuurmanskunst tonen. Het lukt de fractie van het CDA in de Tweede Kamer steeds beter om scherp te varen, in samenwerking met het Wetenschappelijk Instituut worden er goede stukken gepubliceerd. Over wat we vinden van klimaat, van landbouw, van drugsbeleid. Maar waar is Wopke Hoekstra? Een boot heeft ook een stuurman nodig, de politiek leider. Ik denk echt dat hij het kan, hij heeft het alleen niet laten zien.” In 2012 hielp Kuijt toenmalig fractievoorzitter Sybrand Buma met een interne campagne om partijleider te worden. Vooraf had hij één eis gesteld. „Ik zei: ik steun je alléén als je fractievoorzitter blijft en  niet het kabinet ingaat na verkiezingen.” Buma had ermee ingestemd, de belofte was zelfs onderdeel van zijn campagne.  Ik denk dat Hoekstra het kan, hij heeft het alleen niet laten zien Partijleider Wopke Hoekstra is minister van Buitenlandse Zaken. „Het was beter geweest als hij fractievoorzitter was geworden. Of hij had  kunnen kiezen voor een plek in het kabinet die ruimte en tijd zou laten voor de partij. Hij moet politiek leiderschap  tonen,  luisteren naar leden, door zaaltjes in Den Bosch te bezoeken in plaats van naar Helsinki of Kiev gaan.  „Ik snap dat het lastig te combineren is met zijn huidige functie, maar dat is een keus geweest. Ik moest voor mijn werk ook soms in het buitenland zijn, en zelfs als voorzitter van een lokale afdeling was dat lastig. Je kunt die ene afspraak niet maken, niet bij die belangrijke avond zijn. Daar kan geen Zoomcall tegenop.”  Deze zaterdag organiseert het Wetenschappelijk Instituut  „de dag van de christen-democratie”. In de partij wordt er reikhalzend naar uitgekeken, leden hopen dat  Hoekstra, bijna anderhalf jaar geleden gekozen tot partijleider, daar voor het eerst zíjn christen-democratische visie uiteen zal zetten.  Kuijt: „Een politiek leider moet niet alleen het verkiezingsprogramma verdedigen in campagnetijd. Er moet toch meer zijn. Waar stáát hij voor? Ik weet het niet.”   Wat als u dat verhaal zaterdag niet hoort? „Dan gaat Hoekstra het heel lastig krijgen, en de partij nog lastiger. Dan komt het moment dat we verder moeten  kijken naar ander talent, daar loopt er genoeg van rond.”  U heeft  besloten te stoppen. Waarom? „Toen ik begon, was het mijn voornemen  de samenwerking met de partijtop op gang te krijgen, we hebben elkaar nodig. Maar,  dat kan natuurlijk ook aan mij liggen, het lukte steeds niet voldoende om het belang van de steden onder de aandacht te krijgen. De provinciale afdelingen blijven voor het CDA het belangrijkst.  „Dat komt door de partijstructuur: de twaalf provinciale afdelingsvoorzitters hebben een stem in het partijbestuur. En hoezeer ik ze ook mag, en hoe hard ze ook werken: het zijn wel twaalf witte mannen van middelbare leeftijd. Zij bepalen mede hoe de kieslijst eruit ziet, wat  in het verkiezingsprogramma staat. Als dat zo blijft, verandert er niets. „Ik zag de interim-partijvoorzitter, Marnix van Rij, zelf het kabinet ingaan [als staatssecretaris van Financiën], de partijleider weer minister worden. Dan vraag ik me af: denkt er ook nog iemand aan de partij? Begrijp me niet verkeerd, ze verdienen het en ik gun het ze ook. Alleen soms hoop ik dat mensen iets meer aan de partij gaan denken en minder aan zichzelf.”  John Kuijt was tot deze week voorzitter van het CDA in Rotterdam en van het stedennetwerk. Hij is sinds 2009 actief CDA-lid. Eerder was hij onder meer campagneleider voor de afdeling  Rotterdam en voor Hugo de Jonge in zijn  strijd om het partijleiderschap. Kuijt studeerde Econometrie aan de Erasmus Universiteit in Rotterdam en werkt als manager en consultant voor pensioenfondsen  bij Ortec Finance.   
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/06/30/cda-praatte-boer-te-lang-naar-de-mond-a4135244
2022-07-01||Uitspraak Hooggerechtshof is een harde klap voor Bidens klimaatbeleid|| Het Amerikaanse Hooggerechtshof heeft donderdag een harde slag toegebracht aan het energiebeleid van president Biden. De conservatieve meerderheid van het hof beperkt de bevoegdheden van het federale milieuagentschap EPA om regels op te stellen ter vermindering van de uitstoot van broeikasgassen. De conservatieve meerderheid van het hof stelt in de uitspraak dat het agentschap van het Amerikaanse parlement, het Congres, niet expliciet de bevoegdheid heeft gekregen om zulke regels op te stellen. Integendeel, stelt de uitspraak: het EPA heeft regels opgesteld die „lang nadat de gevaren van het broeikasgaseffect algemeen bekend waren, verscheidene malen door het Congres zijn gewogen en afgewezen”. Het milieuagentschap EPA heeft vanaf 2015 zijn bevoegdheden om de uitvoering van regels te controleren, uitgebreid naar het opstellen van die regels. De reikwijdte van die regulering gaat het hof te ver. „Misschien dat het begrenzen van de uitstoot van broeikasgassen tot een niveau dat dwingt tot stoppen met de opwekking van energie uit kolen een verstandige oplossing is voor de klimaatcrisis”, schrijft opperrechter John Roberts, die de pen voerde bij deze uitspraak. „Maar het is niet aannemelijk dat het Congres het EPA de bevoegdheid heeft gegeven om op eigen houtje zo’n reguleringsprogramma op te stellen.” Het EPA wilde eerst in kolencentrales opgewekte energie uitfaseren, en daarna ook aardgascentrales Het programma van het EPA bestond eruit dat het eerst in kolencentrales opgewekte energie wilde uitfaseren en daarna ook die van aardgascentrales, ten gunste van zonne- en windenergie. De zaak is dan ook meteen in 2015 aanhangig gemaakt door enkele grote kolenbedrijven en door de staten West Virginia en North Carolina, waar veel kolen worden gewonnen. In de uitspraak van het hof worden de consequenties van dat programma samengevat als: „De regering voorzag dat deze regels miljarden aan investeringen zouden vergen, de prijs van elektriciteit zou opdrijven, de sluiting van tientallen kolencentrales zou afdwingen en tienduizenden banen zou kosten.”  De klap voor president Biden is enorm. Hij heeft beloofd dat de uitstoot van broeikasgassen in 2030 met de helft zal zijn verminderd en dat de hele economie in 2050 klimaatneutraal moet zijn. Het hof heeft hem nu zijn belangrijkste instrument daarvoor uit handen geslagen. Juist in de politieke patstelling van het afgelopen decennium is het vrijwel onmogelijk gebleken parlementaire meerderheden te krijgen voor vergaande klimaatmaatregelen. De Republikeinse Partij wil er niet aan, maar ook onder Bidens Democratische partijgenoten is niet iedereen geneigd de kolenindustrie aan te pakken.  Een van de senatoren van kolenstaat West Virginia, Joe Manchin, heeft toen hij nog gouverneur was enkele malen zaken aangespannen tegen energieplannen van een Democratische regering. Dat Biden de kolenindustrie tegemoet probeerde te komen met geld voor investeringen in schonere centrales, heeft op de industrie weinig indruk gemaakt. Nu zal het heel lastig worden de beloofde energietransitie te volbrengen. Rechter Elena Kagan, bijgestaan door de twee andere progressieve rechters aan het hof, schreef in een begeleidende afwijzing van de uitspraak: „Het hof heeft zichzelf – in plaats van het Congres en in plaats van het gespecialiseerde agentschap – aangewezen als beslisser inzake klimaatbeleid. Ik kan me weinig dingen voorstellen die griezeliger zijn.” Het is nog onduidelijk hoe groot de gevolgen  van deze uitspraak zullen zijn, voor het EPA, maar ook voor andere agentschappen. Opperrechter Roberts schrijft dat de kern van deze zaak teruggaat op het principe van „major questions”, oftewel zaken die zoveel gewicht hebben dat de wetgevende macht zich erover moet uitspreken.  Aan de andere kant schrijft hij met zoveel woorden dat deze uitspraak alleen gaat over deze ene serie  regels van het EPA. Politieke en juridische analisten in Amerikaanse media kwamen er donderdagmiddag nog niet uit. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/06/30/uitspraak-hooggerechtshof-is-een-harde-klap-voor-bidens-klimaatbeleid-a4135240
2022-07-01||Oud-topman van Shell: ‘we hebben de steun van Groningen verloren’||Oliemaatschappij Shell en gasexploitant NAM namen na de aardbeving in Huizinge in 2012 doelbewust het besluit om de gaswinning niet terug te schroeven. Een productieverlaging van 10 tot 15 miljard kuub was technisch mogelijk geweest, maar de bedrijven waren ervan overtuigd dat dit nieuwe bevingen niet zou voorkomen. Het zou ook niet de zwaarte van de bevingen beïnvloeden, maar hooguit de periode ertussen verlengen, dachten ze. Dat bleek donderdag uit het verhoor van Pieter Dekker, oud-vicepresident van Shell. Hij en een oud-topman van de NAM werden onder ede verhoord door de parlementaire enquêtecommissie die onderzoek doet naar de gaswinning in Groningen. Henk Kamp (VVD), in 2012, minister van Economische Zaken, was op de hoogte van de gaswinningsplannen van de bedrijven, zei Dekker, want er werd met het ministerie overlegd. Kamp had zelf ook kunnen ingrijpen in de gaswinning, maar besloot dat niet te doen, omdat hij eerst meer onderzoek wilde laten doen. Zowel de bedrijven als de minister sloegen het advies van het Staatstoezicht op de Mijnen, dat de gaswinning snel verlaagd moest worden, in de wind. De aardbeving in Huizinge, met een kracht van 3,6, was de zwaarste beving tot nu toe in Groningen. Dat was een „gamechanger” zei Dekker. Voor Huizinge waren er ook al wel aardbevingen, maar die waren lichter. Men ging ervan uit dat ze niet zwaarder zouden worden dan een kracht van 3,9 en dat de schade beperkt zou blijven, waardoor bewoners geen risico liepen. Die lichte schade werd „aanvaardbaar” geacht, zei Dekker. Maar na de beving in Huizinge liep het aantal schademeldingen snel hoog op. „Opeens realiseerden wij ons dat die bevingen veel sterker konden zijn en een veel groter effect konden hebben dan waar we tot die tijd mee leefden”, zei Dekker. De parlementaire commissie wilde weten waarom in 2013 dan toch bijna 53 miljard kuub werd gewonnen, meer dan er in de dertig jaar ervoor gemiddeld werd opgepompt. Volgens Dekker was de vraag naar gas destijds hoog. Het was een koud voorjaar, er kwam weinig gas uit kleinere gasvelden, en een grote buitenlandse klant nam dat jaar extra veel gas af. Ook het ministerie wist volgens hem dat er extra gas zou worden gewonnen. Dekker erkende dat er uitsluitend op basis van ‘rationele’ argumenten werd besloten. Hij noemt de hogere winning achteraf „ongelukkig”. „Ik denk dat wij onvoldoende beseften hoe de gevoelens bij de bevolking lagen.” De aardbeving in Huizinge was een gamechanger Pieter Dekker oud-vicepresident Shell  Achteraf gezien vindt hij dat de partijen die betrokken waren bij de gaswinning te weinig hebben gedaan om de Groningers te betrekken bij de besluitvorming over de gaswinning, en dat Groningen ook meer van de winst had moeten profiteren. „Een license to operate is een belangrijk begrip voor Shell. Dat betekent dat er steun is bij de bevolking voor een operatie, dat onze afwegingen worden begrepen. Die hebben we in Groningen verloren, dat is niet goed gegaan.” Zowel Dekker als Johan de Haan, voormalig asset-manager van NAM, benadrukte dat hun bedrijven op andere manieren wel actie ondernamen om de veiligheid te verbeteren. Er werd nieuw onderzoek in gang gezet naar de bevingen en een rondgang door het aardbevingsgebied gemaakt om kwetsbaarheden aan gebouwen, zoals schoorstenen, te versterken. De Haan vindt zelf dat hij „het beste heeft gegeven wat hij had” om de schadeafhandeling voor de Groningers te regelen. Omdat het aantal schademeldingen snel opliep  – van 100 tot 200 vóór 2012 naar 18.000 in 2014, kon de NAM het werk niet meer aan. Daarom werd het Centrum Veilig Wonen (CVW) opgericht, dat schades moest opnemen en beoordelen. Hoewel de NAM, die schades moest betalen, op afstand zou komen te staan, zat De Haan „regelmatig”  aan tafel bij het CWV, vertelde hij. Hij vond dat logisch, want de NAM was opdrachtgever.  De parlementaire commissie hield hem voor dat het CVW steeds meer meldingen beoordeelde als zogenoemde C-schades: die zouden niet zijn veroorzaakt door een aardbeving. De NAM hoefde die dan niet te betalen. Volgens De Haan zat de NAM daar niet achter en had het niets te maken met de kosten, maar ging het vaak om huizen die al verzakt waren.  En er waren volgens hem ook mensen die een kansje waagden: „Die dachten: laten we het eens bij de NAM proberen.” Nu hij terugkijkt vindt hij dat de NAM de schadeafhandeling eerder had moeten uitbesteden. „Het was een taak die misschien te groot was voor de NAM.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/06/30/shell-we-hebben-de-steun-van-groningen-verloren-a4135239
2022-07-01||Heeft Duitsland wel oog voor de belangen van Oost-Europese buren?||In Duitsland is sinds het begin van de oorlog in Oekraïne veel gepraat maar weinig gedaan, schreef de Amerikaanse historicus Timothy Snyder deze week in de Frankfurter Allgemeine Sonntagszeitung. Dat er veel is gepraat, valt niet te betwisten. Wetenschappers, kunstenaars en intellectuelen schreven open brieven aan kanselier Olaf Scholz – tegen wapenleveranties of juist voor méér wapens van Duitse zijde. Woensdag publiceerde weekblad Die Zeit een nieuwe oproep, waarvan auteur Juli Zeh de in Nederland bekendste ondertekenaar is, met de kop ‘Wapenstilstand nu!’.  Europa moet de vrede op het continent herstellen, aldus de auteurs, en onderhandelingen tussen Rusland en Oekraïne aanzwengelen – aan wie dit pleidooi precies gericht is, blijft in het midden.  Ook Jürgen Habermas (93), Duitslands bekendste levende filosoof, discussieerde mee. Eind april prees hij de koers van kanselier Olaf Scholz als verstandig en bedachtzaam. Scholz, terughoudend in het leveren van zware wapens,  zoekt  volgens Habermas een middenweg  die zowel een nederlaag voor Oekraïne als een Derde Wereldoorlog moet afwenden.  ‘Oorlog en verontwaardiging’ was de kop boven Habermas. Hij  ziet bij een jongere generatie die de „emoties niet verstopt en luidkeels meer engagement eist”, een gemakzuchtige morele verontwaardiging in de kritiek op Scholz’ traagheid. „De  oorlogszuchtige retoriek verdraagt zich slecht met de toeschouwersloge”, schrijft Habermas. Inzetten op winst voor Oekraïne zonder zelf een wapen in de hand te nemen noemt hij „vroom zelfbedrog”.  Bovendien hebben de jongere generaties, volgens Habermas, niet geleerd dat een oorlog met een kernmacht niet in conventionele zin te winnen is – anders dan de oudere, Koude-Oorlog-generaties. „De atomaire dreiging”, aldus Habermas, „heeft tot gevolg dat [het conflict] in het beste geval beëindigd kan worden door een compromis zonder al te groot gezichtsverlies voor beide partijen.” Volgens historicus Snyder  verwart Habermas bedachtzaamheid met angst die wordt gevoed door Russische propaganda. Met zijn nadruk op het gevaar van een kernoorlog, aldus Snyder, echoot Habermas een Russisch narratief dat een overwinning door Oekraïne uitsluit. Want, anders dan Habermas en vele anderen uit het kamp-terughoudendheid steeds herhalen, een kernmacht kan wel degelijk verslagen worden, schrijft Snyder: zie de VS in Vietnam, de Sovjet-Unie in Afghanistan.  Snyder schrijft over een ontmoeting met de burgemeester van Boetsja, die hij vraagt wat hij  mensen in Europa moet vertellen. De burgemeester van Boetsja antwoordt: vertel dat „ook wij bang zijn”, dat Oekraïners begrijpen dat oorlog Europeanen bang maakt. Snyder ziet het als een handreiking naar de Europeanen. Zijn gesprekken met Oekraïners, vindt Snyder, zijn veel rationeler en minder emotioneel dan die met de gemiddelde Europeaan: in Oekraïne gaat het over de eigen „soevereiniteit, de toekomst in Europa en de plicht toekomstige generaties te beschermen”, terwijl Habermas breedsprakig filosofeert over nationale generatieconflicten en gevoelens van verontwaardiging.  „De enige Oost-Europeaan die bij Habermas een naam en een stem krijgt”, schrijft Snyder, „is Vladimir Poetin”. Volgens Snyder, gespecialiseerd in de geschiedenis van Midden- en Oost-Europa, heeft Duitsland nog altijd een blinde vlek voor de belangen van de Oost-Europese buren. De Duitsers lazen Oekraïne de les over het fascisme, terwijl ze zaken deden met Rusland, zei Snyder eerder in een interview met Die Zeit.  Duitsland legde onder protest van Polen en Oekraïne de pijpleidingen Nord Stream 1 en 2 aan, voor de goeie banden met Rusland en economisch gewin. Het gebrek aan een Oekraïense stem bij Habermas noemt Snyder „koloniaal”: „Juist als voormalig koloniale macht in Oekraïne […] zijn de Duitsers het verplicht naar de Oekraïners te luisteren – eigenlijk al voor de oorlog, maar zeker na uitbraak van de oorlog.” Habermas schrijft volgens hem alsof hij nog leeft in de Bondsrepubliek van de jaren zeventig, toen Duitsland zich moest voegen naar andere spelers op het wereldtoneel en vooral geen initiatief moest nemen. „Die onderdanige houding is misschien comfortabel”, schrijft Snyder, vooral omdat Habermas kan negeren dat de Bondsrepubliek sinds de jaren zeventig uit eigen beweging steeds afhankelijker werd van Russische energie – waardoor „Duitsland zelfs nu nog de Russische vernietigingsoorlog financiert.” Naast woorden zijn er ook daden van Duitse zijde. Sinds begin van de oorlog is er ongeveer voor 1 miljard euro aan hulpgoederen en wapens aan Oekraïne geleverd. Dat valt enigszins in het niet bij de circa 15 miljard euro die Duitsland sinds begin van de oorlog aan Rusland overmaakte voor olie en gas. Vorig week kwamen ook de eerste zware wapens uit Duitsland aan in Oekraïne: zeven houwitsers.  De briefschrijvers rondom Juli Zeh, woensdag in Die Zeit, willen dat die wapenleveranties  weer stoppen. Een „overwinning door Oekraïne” is geen realistisch doel, schrijven de intellectuelen, daarvoor zouden de Oekraïners niet moeten sterven. Evenmin als bij Habermas is er bij Zeh cs. veel oog voor het Oekraïens perspectief; daarentegen gaat het veel over de humanitaire en ecologische gevolgen van de oorlog, bijvoorbeeld het gebrek aan energie en aan voedsel.  De Duitse politicologe Ulrike Franke duidde de Duitse open-brieven-koorts zo: „De auteurs kunnen dan zeggen: maar ‘ik’ heb steeds om vrede geroepen. De verantwoordelijkheid van je af wassen terwijl je precies niets bijdraagt.” ||https://www.nrc.nl//nieuws/2022/06/30/heeft-duitsland-wel-oog-voor-de-belangen-van-oost-europese-buren-a4135233
2022-07-01||Meta ziet definitief af van komst datacenter in Zeewolde||Er komt definitief geen datacentrum in Zeewolde. Meta, het moederbedrijf van Facebook, ziet af van het plan om een groot datacenter te bouwen in de plaats in de Flevopolder. Dat heeft het techbedrijf donderdagavond bekendgemaakt. Volgens Meta is er geen sprake van „een goede match” met de omgeving. Er heerste lokaal veel weerstand tegen de plannen. „Uiteindelijk hebben we besloten dat het bouwen van een datacenter in Zeewolde niet de juiste investering is”, aldus een woordvoerder van Meta.  Drie maanden geleden besloot Meta al om de bouwplannen voorlopig op te schorten, onder meer vanwege weerstand uit de regio, uit politiek en samenleving. Zo verloren lokale partijen zetels bij de gemeenteraadsverkiezingen in maart in Zeewolde en wonnen tegenstanders aan populariteit.  Ook in de landelijke politiek was veel weerstand tegen het plan: minister Hugo de Jonge (Volkshuisvesting en Ruimtelijke Ordening, CDA) sprak zich er al eerder tegen uit. Bovendien weigerde het kabinet om 80 van de benodigde 160 hectare grond te verkopen aan Meta, dat de andere helft al bezat. Het bedrijf stelt de ontwikkelingsplannen te beëindigen en „nauw samen te werken” met gemeente en provincie „om dit project efficiënt af te sluiten”. In december vorig jaar zag het er nog goed uit voor Meta: een meerderheid van de toenmalige gemeenteraad in Zeewolde stemde voor de komst het datacenter. Desondanks is het plan nooit vrij van kritiek gebleven. Buiten het gemeentehuis vonden op de avond van de stemming protestacties plaats en verschillende Tweede Kamerleden stelden tegen het initiatief te zijn. Bij klimaatactivisten heersen bezwaren over het stroomgebruik en natuurliefhebbers hekelen horizonvervuiling.  Uit een reconstructie van NRC bleek in maart dat de lobby van Meta averechts werkte en de weerzin in de politiek juist voedde. Zo drong de lobbyist van Meta in Den Haag aan op een voorkeursbehandeling voor het techbedrijf, terwijl dat vasthield aan de eigen bouwplannen en weigerde die aan te passen aan de situatie in de Flevopolder. Recent heeft Meta ook bouwkavels voor datacentra aangekocht in Denemarken en Zweden.  Minister De Jonge kwam in reactie op de Meta-plannen in Zeewolde met strengere regels voor datacentra. Het kabinet ziet uitsluitend nog ruimte voor dat soort plannen in twee Nederlandse gemeenten: die van de Hollandse Kroon in Noord-Holland en Hogeland in Groningen. In Middenmeer, een plaats in de Hollandse Kroon, werd in 2015 al een datacentrum gebouwd door Microsoft. Later verrees er ook een datacentrum van Google. ||https://www.nrc.nl//nieuws/2022/06/30/meta-ziet-definitief-af-van-komst-datacenter-in-zeewolde-a4135232
2022-07-01||Een van twee ontsnapte tbs&#8217;ers Nijmeegse Pompekliniek opgepakt||Een van de twee ontsnapte tbs’ers uit de Nijmeegse Pompekliniek is donderdagavond opgepakt. Dat meldt het Openbaar Ministerie. De 24-jarige man is op de A12 bij Den Haag aangehouden door een politieteam. De man ontsnapte vorige week samen met een 27-jarige man uit de instelling. De twee kregen bij hun ontsnapping volgens een woordvoerder van de kliniek hulp van buitenaf, waarna ze vluchtten in een witte Volkswagen Golf. Sindsdien was de politie naar hen op zoek. De 24-jarige man is in 2021 veroordeeld tot vijf jaar gevangenisstraf en tbs met dwangverpleging voor een gewapende overval. De nog voortvluchtige andere man is in 2019 veroordeeld tot een gevangenisstraf van 5,5 jaar en tbs voor dubbele afpersing en een gewapende overval waarbij een slachtoffer om het leven is gekomen.  De Nijmeegse kliniek heeft na de ontsnapping extra maatregelen genomen. Zo zijn er rondom de kliniek op een aantal plekken tijdelijke hekken geplaatst en werden de verloven van andere tbs’ers ingetrokken. Er wordt gewerkt aan een permanent tweede hekwerk. Er zijn ook extra camera’s geplaatst om het gebied beter in de gaten te kunnen houden.||https://www.nrc.nl//nieuws/2022/06/30/een-van-twee-ontsnapte-tbsers-nijmeegse-pompekliniek-opgepakt-a4135209
2022-07-01||VN-missie ‘loopt op eieren’ in Mali|| Vertwijfeld staart het jongetje naar de soldaten, zijn blote voeten omgeven door brokstukken. Alsof hij niet weet wat hij met het gezelschap aan moet. Het is een veelzeggend beeld dat El-Ghassim Wane dinsdag op  Twitter deelde. Op een andere foto is te zien hoe het hoofd van de VN-missie in Mali, gestoken in een smetteloos grijs pak, de zoveelste verwoesting in het door conflict geteisterde land tot zich neemt. De zwartgeblakerde resten, huizen zonder leven. Bij het bloedbad dat jihadisten vorige week in de centrale regio Bankass aanrichtten, kwamen 132 mensen om. Zelfs voor Mali, waar sinds 2012 duizenden doden vielen door extremistisch en etnisch geweld, was het een wrang nieuw dieptepunt. Wane wilde met zijn bezoek zijn steun betuigen aan de lokale bevolking, schreef hij op Twitter. Het toonde ook iets anders: het onvermogen, opnieuw, van de vredesmissie burgers te beschermen. Wane’s bezoek kwam op een precair moment. Woensdag stemde de VN-veiligheidsraad er mee in de 15.000 man sterke Minusma-missie met nog een jaar te verlengen. Niet eerder gebeurde dat onder zulke gespannen omstandigheden. Na twee opeenvolgende staatsgrepen ligt het nieuwe bewind overhoop met de Westerse partners waarop de missie zwaar leunde. Terwijl deze troepen zich terugtrekken, neemt de druk op de blauwhelmen toe. Vooral nu de Malinese regering, die  sinds begin dit jaar hulp krijgt van  Russische huurlingen, het de blauwhelmen steeds moeilijker maakt.  Hoewel deelnemende landen het erover eens lijken dat met stopzetting van de missie de kans reëel is dat het land volledig instort, wordt  openlijk getwijfeld aan wat de missie nog wél kan doen. Zonder de cruciale luchtsteun van de Fransen. En met de groeiende lijst beperkingen die de Malinese autoriteiten hen opleggen.  Meteen na de stemming woensdag – waarbij  Rusland en China zich onthielden – liet Mali weten niet van plan te zijn de blauwhelmen alle bewegingsvrijheid te geven wanneer zij mensenrechtenschendingen willen onderzoeken, zoals hun mandaat voorschrijft. „We zijn een soeverein land en dit is een taak van de overheid.”  Het schrikbeeld van wat dit in de praktijk betekent, is er al: Moura. In april eindigde een anti-terreuroperatie in dit door jihadisten beheerste stadje in wat Human Rights Watch omschreef als het „ergste bloedbad” in Mali in tien jaar. Getuigen vertelden de ngo hoe  Malinese en Russische soldaten er enkele dagen van deur tot deur gingen, huizen plunderden en zo’n driehonderd mensen executeerden, onder wie veel burgers.  Het leger zelf zegt 203 jihadisten te hebben „geneutraliseerd”. Al snel kwam de VN-missie onder vuur. Waar waren de blauwhelmen, wier mandaat voorschrijft dat ze de burgers moeten beschermen? De missie, met een basis op nog geen vijftig kilometer van Moura, zei dat ze pas na enige dagen lucht kreeg van het drama – al ging dit al langer op sociale media rond. Wat ze niet hardop zeiden: de Malinese autoriteiten weigerden hen een team te laten sturen. Nog altijd zijn geen VN-onderzoekers ter plaatse geweest. Wel stelde de missie dat zij een „ongekende toename” van mensenrechtenschendingen zag, begaan door Malinese en „buitenlandse” soldaten. Tot woede van de Malinese autoriteiten, volgens wie deze „ongefundeerde beschuldigingen” slechts bedoeld zijn om hun leger in diskrediet te brengen. Dat punt maakte de Malinese minister van Buitenlandse Zaken Abdoulaye Diop onlangs ook toen hij in New York de Veiligheidsraad toesprak over het verlengen van de vredesmissie. Volgens Diop was het „essentieel” dat het nieuwe mandaat helder zou maken tegen wie zij burgers beschermen: jihadistische groeperingen. En niet, wilde hij maar zeggen, de Malinese soldaten die „aan het front staan om deze groepen te bestrijden”.  Daarin klonk nog een grief door: waarom doen de blauwhelmen niet hetzelfde? „Al vanaf het begin is er een mismatch in verwachtingen, waarbij de Malinezen vinden dat Minusma juist ook aan terreurbestrijding moet doen”, zegt Jaïr van der Lijn, hoofdonderzoeker vredesmissies bij het Stockholm International Peace Research Institute. „Maar dat gaat niet gebeuren, want dan haken veel landen die troepen leveren af.” Formeel kwamen de blauwhelmen naar Mali om een vredesproces te begeleiden tussen de regering en separatistische Toearegrebellen in het noorden, wier opstand in 2012 de katalysator vormde voor de chaos van vandaag. Later kwam daar als taak bij lokaal bestuur te herstellen in het centrale deel van het land, waar de staat is verdwenen en de bevolking is overgelaten aan jihadisten, gemeenschapsmilities en criminele bendes.  Het gebruik van geweld is daarbij een lastig punt, stelt Van der Lijn. Dat geldt ook voor andere vredesmissies.  „Officieel staan de VN het toe, ook pro-actief ter bescherming van de bevolking en verdediging van het mandaat.” Maar al in 2014 concludeerde een intern VN-onderzoek dat blauwhelmen „zelden geweld gebruiken om burgers te beschermen die worden aangevallen.” Een reden: de landen die troepen sturen, willen geen eigen doden. Dat gebeurt wel. Zeker in Mali. Met tot nu 275 omgekomen blauwhelmen (ook vier Nederlanders), stond de vredesmissie lang bekend als ‘gevaarlijkste ter wereld’. Dat de laatste jaren minder doden vallen, komt volgens Van der Lijn deels doordat militairen hun kampen minder verlaten.  Het draagt bij aan het gevoel van veel Malinezen dat de blauwhelmen meer bezig zijn met hun eigen veiligheid dan die van hen. Vooral in het centrum, waar de afgelopen jaren veruit de meeste doden vielen, maar waar Minusma een veel kleinere aanwezigheid heeft. Pogingen daar iets aan te doen, stuiten op een muur van VN-bureaucratie en een onwil van landen om meer troepen te sturen.  En nu dus ook de Malinese autoriteiten. Juist in het centrum heeft het leger de operaties fors opgeschroefd. Daarbij willen ze niet dat blauwhelmen hen voor de voeten lopen. Ruslands betrokkenheid maakt het nog complexer, stelt  Van der Lijn. Zo blokkeerde Moskou een oproep van de Veiligheidsraad tot een onafhankelijk onderzoek naar het drama in Moura.  Uiteindelijk is aanwezigheid  het allerbelangrijkste, zegt Van der Lijn. „Dat je daar zit als ogen en oren van de internationale gemeenschap, geeft mensen vertrouwen en vermindert de kans op burgerdoden. Maar het wordt wel op eieren lopen.” De militaire tak van de ‘Multidimensional Integrated Stabilisation Mission in Mali’, zoals Minusma voluit heet, wordt sinds begin dit jaar geleid door de Nederlandse luitenant-generaal Kees Matthijssen. Hij is verantwoordelijk voor zo’n 14.000 blauwhelmen. Nederland droeg van 2014 tot 2019 bij aan de missie met zo’n 400 militairen. De afgelopen maanden werden een Nederlands transportvliegtuig en zo’n negentig militairen ingezet. Zij zijn nu weer terug. Nederland is recent ook benaderd door de VN om gevechtshelikopters beschikbaar te stellen. Gezien ,,de politieke instabiliteit in Mali en de onvoorspelbaarheid van de Malinese transitieregering”, heeft het kabinet dit afgewezen. De eerste zes maanden van dit jaar kostte het geweld in Mali al 2.660 levens. Ten minste 1.400 van hen waren burgers, zo telde het Armed Conflict Location & Event Data Project, dat cijfers hierover verzamelt. Dat is al ruim meer dan in heel 2021.||https://www.nrc.nl//nieuws/2022/06/30/vn-missie-loopt-op-eieren-in-mali-a4135210
2022-07-01||Gemeenteraad aanvaardt uitleg Aboutaleb over uitstel kritisch rapport|| De Rotterdamse gemeenteraad gelooft dat burgemeester Ahmed Aboutaleb een kritisch rapport van de Autoriteit Persoonsgegevens (AP) over filmende auto’s pas na de gemeenteraadsverkiezingen wilde publiceren, omdat hij meer tijd nodig had om de conclusies van het onderzoek beter te bestuderen.  De raad debatteerde hier donderdagmiddag over met de burgemeester. Raadsleden hebben wel kritiek omdat er fouten zouden zijn gemaakt in een verslag van het overleg tussen burgemeester, politie en justitie  en het vrijgeven daarvan.  Eerder deze maand schreef NRC dat Aboutaleb het onderzoek over de naderende verkiezingen heen wilde tillen. Aboutaleb herhaalde in de gemeenteraad dat het  interne politieverslag waar dit uit blijkt, niet zou kloppen. Een opmerking in een driehoeksoverleg dat het rapport pas na de verkiezingen zou verschijnen, is volgens Aboutaleb verkeerd geïnterpreteerd door de opsteller van het verslag. „Ik heb nog nooit een document voor u achtergehouden”, zei de burgemeester.   De gemeenteraad accepteert zijn uitleg. Onder meer PvdA, VVD, ChristenUnie en Leefbaar Rotterdam zien geen politiek belang voor Aboutaleb om het rapport uit te stellen tot na de verkiezingen, zeiden ze. De kwestie is „een storm in een glas water”, stelde PvdA-fractievoorzitter Richard Moti. „Laten we hier geen politieke afrekening van maken”, zei Leefbaar-raadslid Tanya Hoogwerf.    De raad had wel kritiek op de handelswijze van de politie, die het interne verslag achterhield na een Wob-verzoek van NRC. Dat dit niet had mogen gebeuren, erkende de politie al eerder. Ook wilden raadsleden weten waarom een  woordvoerder van de politie NRC in een gesprek had gevraagd af te zien van het Wob-verzoek. De plaatsvervangend politiechef, aanwezig in de raad voor een toelichting, zei dat dit gesprek was bedoeld om meer duidelijkheid te krijgen over het Wob-verzoek. Ze noemde het „een stukje relatiebeheer naar de journalisten toe”.    In het rapport stelt de Autoriteit Persoonsgegevens dat Rotterdam de wet overtrad, omdat het tijdens de eerste lockdown met camera-auto’s inwoners filmde die zich niet aan de coronaregels hielden, zoals het houden van afstand. Het rapport wordt volgens de AP binnen enkele weken openbaar. ||https://www.nrc.nl//nieuws/2022/06/30/raad-aanvaardt-uitleg-aboutaleb-over-uitstel-kritisch-rapport-a4135208
2022-07-01||NAM-manager: schadeafhandeling was te groot voor ons||NAM-manager Johan de Haan zegt dat hij „het beste heeft gegeven wat hij had” om oplossingen te vinden voor de aardbevingsschade die in Groningen is veroorzaakt door de gaswinning. De Haan was donderdag de tweede die werd verhoord door de parlementaire enquêtecommissie. Hij erkende daarin onder meer dat de NAM de schadeafhandeling van de verzakte Groningse woningen beter eerder had kunnen uitbesteden, omdat dit „misschien wel te groot” was voor het bedrijf zelf.  De Haan, die van 2004 tot aan zijn pensioen in 2019 bij de NAM werkte, vertelt dat hij na de aardbeving in Huizinge, in 2012, door burgemeesters werd opgebeld omdat ze niet wisten wat ze aan moesten met de vele schademeldingen. Na eerdere, lichtere bevingen kwamen er ook wel meldingen, maar dat waren er honderd tot tweehonderd. Na Huizinge stond de teller al snel op 2.400 meldingen, en dat steeg door naar 9.500 meldingen in 2013 en 18.000 in 2014. De NAM zette eerst enkele tientallen eigen mensen op de klus maar kwam al snel handen tekort, en had ook niet de benodigde expertise in huis. Dat was de reden dat in 2014 het Centrum Veilig Wonen werd opgericht, dat de schades moest opnemen en beoordelen. Als een schade werd beoordeelde als veroorzaakt door een aardbeving, moest de NAM die vergoeden. Hoewel het CVW ‘op afstand van de NAM’ zou opereren, zat de Haan naar eigen zeggen „regelmatig” aan tafel. Hij wees „op wat we van ze verwachtten en wat ze niet goed deden”, verklaarde hij daarover.  De parlementaire commissie hield hem voor dat het CVW steeds meer schades beoordeelde als zogenoemde C-schades: die waren niet door een aardbeving veroorzaakt. De NAM hoefde ze dan niet te betalen. Volgens De Haan had dat niets te maken met de kosten, maar ging het in de meeste gevallen om verzakkingen of een zwakke constructie. Hij erkent wel dat er „veel dingen” zijn misgegaan bij de schadeafhandeling. „En dat spijt mij ook.” Nu hij terugkijkt vindt hij dat de NAM de schadeafhandeling eerder had moeten uitbesteden. „Het was een taak die misschien te groot was voor de NAM.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/06/30/nam-manager-schadeafhandeling-was-te-groot-voor-ons-a4135192
2022-07-01||Hooggerechtshof steunt Biden: migranten hoeven asielprocedure niet in Mexico af te wachten||Migranten die een asielverzoek hebben ingediend in de Verenigde Staten, hoeven het besluit daarover niet meer in Mexico af te wachten. Het Hooggerechtshof heeft donderdag in een uitspraak president Joe Biden gesteund die het beleid van zijn voorganger Donald Trump had afgeschaft, melden internationale persbureaus. Trump voerde in 2018 het beleid in, bekend als Remain in Mexico, om de hoge instroom van migranten vanuit Mexico tegen te gaan. Het gaat om migranten die zelf niet Mexicaans zijn, maar uit ontwikkelingslanden komen. In afwachting van hun asielverzoek, werden ze teruggestuurd naar Mexico. In totaal zijn tussen 2018 en 2021 zo’n 68.000 migranten teruggestuurd. Er was veel kritiek op het beleid, onder andere omdat er meldingen waren van seksueel misbruik en ontvoeringen in de Mexicaanse grenssteden. Biden heeft het beleid kort nadat hij werd beëdigd als president, in januari 2021, direct opgeschort en later veranderd. De Republikeinse staten Texas en Missouri hebben hem daarvoor aangeklaagd, maar nu steunt het Hof Biden. De huidige president wil een meer „humane” aanpak van het migratiebeleid aan de zuidelijke grens.||https://www.nrc.nl//nieuws/2022/06/30/hooggerechtshof-steunt-biden-migranten-hoeven-asielprocedure-niet-in-mexico-af-te-wachten-a4135183
2022-07-01||Turnzussen Sanne en Lieke Wevers zetten carrière voort bij beschuldigde vader Vincent||De Nederlandse topturnsters Sanne en Lieke Wevers zetten hun carrière voort bij de Top Turnacademie Achterhoek (TTA) in Varsseveld en keren daarmee terug naar hun vader Vincent Wevers. Ook Naomi Visser en Sara van Disseldorp maken de overstap van de nationale turnbond KNGU naar de TTA in Varsseveld. De turnsters hebben donderdag de leiding van turnbond KNGU geïnformeerd over hun vertrek, zeggen ze tegen de NOS. Het viertal start in augustus met trainen als professionale ploeg onder leiding van Wevers, tegen wie twee hoger beroepsprocedures lopen in een zaak waarin hij beschuldigd wordt van mishandeling en machtsmisbruik. Maandag liet voormalig olympisch kampioen Sanne Wevers al weten uit de nationale turnselectie van de KNGU te stappen, vanwege „een onwerkbare situatie” die ontstaan zou zijn met haar teamgenoot Vera van Pol, Wevers voelde zich onder meer onveilig in het team. Wevers verweet de turnbond niks gedaan te hebben om de situatie te herstellen. Nu blijkt het vertrek van Wevers de opmaat voor een serieuze scheuring in turnland. Naast de zussen-Wevers verliest de bond met nationaal meerkampioen Naomi Visser en Sara van Disseldorp twee grote talenten. Technisch directeur Jeroen van Leeuwen van de KNGU laat weten dat hij baalt van de gang van zaken. „Het is inmiddels een voldongen feit en ik hoorde het eigenlijk pas toen het al zover was”, aldus Van Leeuwen tegen het ANP. „Ik had het gesprek wel aan willen gaan en had van daaruit mee willen denken”. Totdat de trainingen in augustus in Varsseveld van start gaan, blijven de vier turnsters trainen in het nationaal topsportcentrum van de KNGU in Heerenveen, zo laat een woordvoerder van de bond weten. Dat Vincent Wevers de turnsters gaat begeleiden in Varsseveld is opmerkelijk, omdat hij sinds oktober vorig jaar niet als coach heeft kunnen werken, vanwege door het Instituut Sportrechtsspraak (ISR) behandelde klachten van zijn voormalige pupillen. Hij werd begin mei door het ISR vrijgesproken van grensoverschrijdend gedrag, maar zowel de KNGU als de aanklager van het ISR ging tegen die uitspraak in beroep. Wevers zegt tegen de NOS tevreden te zijn met de „mooie situatie” in Varsseveld, waarin turnsters „de faciliteiten krijgen die ze nodig hebben” waar hij zelf zijn „kennis aan talentvolle coaches kan overdragen”. Lieke Wevers, die bij de Olympische Spelen in Tokio net als haar tweelingzus Sanne teleurstelde, is blij met de doorstart. Ze noemt het „echt sterk” dat „we zelf de regie hebben gepakt om onze route weer uit te stippelen”. Desgevraagd wil de 30-jarige turnster nog niet vooruitkijken naar de Olympische Spelen van 2024 in Parijs. „Ik hoop dat ik mijn lijf gereed heb in augustus om dan weer stap voor stap te beginnen. Parijs is nog ver”, aldus Lieke Wevers.||https://www.nrc.nl//nieuws/2022/06/30/turnzussen-sanne-en-lieke-wevers-zetten-carriere-voort-bij-beschuldigde-vader-vincent-a4135178
2022-07-01||Nertsenzaak: ‘Een van de grootste politieke schandalen in Denemarken’||Een van de grootste politieke schandalen in de moderne geschiedenis van Denemarken. Zo omschrijft de Deense krant Jyllands Posten de „nertsenzaak” uit 2020. Het Scandinavische land heeft tijdens de coronapandemie alle   zeventien miljoen nertsen in het land geruimd, ook de gezonde dieren. Daartoe werd besloten nadat een gemuteerde variant van het coronavirus was opgedoken in de nertsen. De variant was bovendien overgedragen op mensen, waardoor gevreesd werd dat deze nieuwe variant voor een tweede golf  zou kunnen zorgen. Het leidde tot een parlementair onderzoek. Uit het rapport dat de onderzoekscommissie donderdag presenteerde, blijkt dat  premier Mette Frederiksen en voormalig  minister van Milieu en Voedselvoorziening Mogens Jegens wisten dat er geen wettelijke basis was voor de ruiming. Ook ziet de commissie geen bewijs dat deze virusmutatie extra gevaarlijk was. Zij  noemt het besluit van de premier „schromelijk misleidend”.  De regering vond de ruiming echter noodzakelijk om de bevolking tegen het virus te beschermen. Ook experts vonden het preventief doden van alle nertsen geoorloofd.  De commissie stelt dat in totaal tien hoge ambtenaren ter verantwoording kunnen worden geroepen.  Zij riskeren een boete of in het uiterste geval afzetting, wat in Denemarken zelden voorkomt.  De minister van Voedsel stapte in november 2020 al op wegens het schandaal.  De commissie verzamelde meer dan een miljoen  documenten  en e-mails over de nertsenzaak, en voerde 86 gesprekken met in totaal 74 getuigen. Het rapport telt in totaal 1.649 pagina's, laat de voorzitter van de onderzoekscommissie en oud-minister van Volksgezondheid, Sophie Løhde (Venstre), weten op Twitter .  Denemarken was na China ’s werelds grootste producent van bont, hoofdzakelijk nertsenbont. In 2019 was de Deense export van nertsenbont goed voor 650 miljoen euro; 3,8 procent van de totale Deense landbouwexport. De grootste bontveiling ter wereld, Kopenhagen Fur, is in Denemarken. Hoewel het pelsseizoen net begonnen was, mochten de huiden van de geruimde dieren niet worden verhandeld. Ook niet die van negatief geteste bedrijven.  Boeren, vissers en nertsenfokkers waren woedend na de beslissing om de dieren af te maken. Zij kwamen met vijfhonderd tractoren naar de hoofdstad. Daar maakten de betogers een rondje langs alle overheidspanden en het parlementsgebouw. Wat ook voor ophef zorgde, waren de beelden van de „zombienertsen”. Na het ruimen werden de dieren begraven op militair terrein onder twee meter aarde, maar door gasvorming kwamen er honderden weer omhoog. Dat leidde tot verontruste omwonenden en strenge bewaking van het terrein.  In Nederland zijn tijdens de coronapandemie eveneens alle nertsen afgemaakt. De situatie verschilde wel van die in Denemarken. Veterinair viroloog Lars Erik Larsen van de Universiteit van Kopenhagen zei eerder tegen NRC dat Deense nertsenvirussen meer kans hadden mutaties te „verzamelen”. Larsen: „In Nederland hebben jullie de infecties onder nertsen steeds vroeg ontdekt. De Deense uitbraken kwamen vaak pas aan het licht als de besmetting onder de dieren al twee of drie weken aan de gang was. Dat kan het coronavirus meer tijd hebben gegeven om te muteren.” Nederland koos er toch voor om alle nertsen preventief te doden en vervroegde daarmee de beslissing die sowieso al was genomen om Nederland in 2024 „nertsenvrij” te maken.   
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/06/30/rapport-over-nertsenschandaal-denemarken-regering-had-het-recht-niet-alle-dieren-te-ruimen-a4135191
2022-07-01||Op de mannenmodeweek nauwelijks een hoodie, sneaker of sweater te zien||Een catwalk in de vorm van een gele speelgoedracebaan.  Metershoge rode ‘ballonnen’. Een fanfare uit Florida en Franse dansers met vlaggen. En superster Kendrick Lamar die vanaf zijn zitplaats aan de rand van de catwalk, op zijn hoofd een ‘doornenkroon’ van juwelier Tiffany, rapte: „Virgil, where are you?”. En: „Long live Virgil.”  Spektakelshows zijn niets nieuws voor grote modehuizen als Louis Vuitton, maar die van de mannencollectie voor voorjaar 2023 was een uitzonderlijke, al was het maar vanwege de lengte: met dertig minuten was hij drie keer zo lang als de gemiddelde show.   Virgil is natuurlijk Virgil Abloh, de Amerikaanse hoofdontwerper van de mannenlijn van Louis Vuitton die in   november op  41-jarige leeftijd overleed aan kanker. Twee dagen  na zijn dood werd zijn voorjaarscollectie geshowd in Miami, in januari werd de najaarsollectie voor 2022, de laatste waaraan hij officieel had meegewerkt, getoond in Parijs. Beide shows fungeerden al als herdenking.   Dit  was  de derde. Je kunt je afvragen of dat ook het geval was geweest als  Louis Vuitton al een opvolger had gevonden.   Abloh, ook de oprichter van modemerk Off-White,  werd    bekritiseerd omdat zijn ontwerpen soms wel erg leken op die van anderen. Evengoed waren ze fris en speels, en bovendien maakte hij het luxehuis  – hij was een van de weinige  zwarte creatief directeuren van een groot modehuis – een stuk inclusiever. De nieuwe voorjaarscollectie van het achtergebleven ontwerpteam was al even vrolijk en speels, zonder opvallende referenties aan andere merken. Tamelijk klassieke jassen en pakken werden opgevrolijkt door bloemenborduursels of knopen in de vorm van bloemen. Een pak van kant, hoedjes van papier die niet van papier waren maar van leer, een motorcrossjack dat eruitzag alsof je er via een lachspiegel naar keek. Mouwen met gehaakte logo’s erop, een tas in de vorm van een fortune cookie. Een paar modellen droegen een rok, een kledingstuk dat een steeds geaccepteerder onderdeel van de mannengarderobe aan het worden is.    Het eren van een overleden voorganger is vaste prik bij de collecties van Kim Jones voor Dior Men; elke keer staat weer een aspect uit leven van Christian Dior (1905-1957) centraal. Ditmaal de tuin van het huis in de Franse kustplaats Granville waar de couturier opgroeide. In de in een park geplaatste tent was daarom een grote bloementuin aangelegd, met daarachter een geschilderd zeezicht. Geen bloemen in de collectie, wel elegante variaties op outdoorkleding: korte shortjes met wielershorts eronder, camouflagejacks, enkelhoge rubber laarzen en open rubber schoenen. Daarnaast veel lichte jasjes en pakken, zowel qua materiaal als kleur. .  Tijdens de lockdowns werden in de mode-industrie plannen gemaakt om voor-taan duurzamer te werken. Als die plannen al zijn doorgevoerd, dan was er tijdens de Parijse mannenmodeweek voor voorjaar 2023, de eerste Franse modeweek zonder coronamaatregelen, weinig van te merken. Op het uitgedeelde water na, dat niet in plastic flesjes zat maar in een kartonnen verpakking. En de uitnodigingen, die vooral digitaal werden verstuurd – al kan dat ook een bezuinigingsmaatregel zijn geweest.   Een belangrijke trendbreuk was er wel. Het gehang in joggingpakken en andere gemakskleding tijdens de lockdowns heeft, in elk geval volgens de ontwerpers, een einde gemaakt aan de streetweargolf die de mannenmode jarenlang heeft beheerst. Er was nauwelijks meer een hoodie,  logosweater of zelfs maar sneaker te vinden  op de catwalk.  Wel volop aanwezig: het soort dunne en vaak ongevoerde pakken dat Dior bracht – Paul Smith bijvoorbeeld had ook erg geslaagde, met overdwars grote strepen erop in zachte kleuren – en sensuele korte, wijde broekjes met elastiek in de taille, die, zoals Hermès liet zien, ook prima gecombineerd kunnen worden met een jasje.   De lage kunststof schoenen van Dior stonden evenmin op zichzelf; plastic of rubber schoenen die eruitzien alsof ze uit een 3D-printer komen zouden zomaar dé nieuwe zomerschoenen kunnen worden.  Een opvallende terugkeer maakte denim, vaak in de vorm van tweedelige, oversized pakken – een jack en een broek. Bianca Saunders, een jonge Britse ontwerper die voor de tweede keer in Parijs showde, had zulke spijkerpakken. Ze had meer casual variaties op het pak: mouwloze, gebreide tops met bijpassende broeken, en coltruien met jassen en broeken met hetzelfde kleurige dessin. Glenn Martens, de hoofdontwerper van het avant-gardistische Y/Project is tegenwoordig ook creatief directeur van Diesel, dus dat hij veel denim gebruikte in zijn collectie – voor mannen én vrouwen – is niet verwonderlijk. Hij wist er verrassende dingen mee te maken: krappe, korte jasjes met applicaties en een rits over een al even strakke, bijpassende top, als een nieuw soort twinset; een wit shirt met een trompe-l’oeil van de bovenkant van een jeans die perfect aansloot bij de spijkerbroek die eronder werd gedragen; lange jurken met een afbeelding van een halve spijkerbroek erop, een denim jurk met een ruitpatroon van rafels.  In tijden van oorlog en dreiging willen modehuizen nog weleens grijpen naar militair geïnspireerde kleding. Het tegendeel was dit keer het geval: veel collecties neigden naar het romantische. Modellen in de show van de Israëlische ontwerper Hed Mayner droegen gesteven lange blouses, jurken en broeken van witte katoen, dat was afgezet met broderie anglaise. Bij Walter Van Beirendonck kwamen onder zwarte ‘spoken’, die bij aanvang van de show omhoog werden gehesen, modellen tevoorschijn in goudkleurige overalls en blouses en shorts met ruches. Romantisch-decadente zonnekoningmode met een boodschap. ‘Don’t fly too close to the sun’, stond er op een hemdje – een oorlogsverklaring tegen „het monster dat hebzucht heet”.    Bij Rick Owens liepen de modellen wel heel dicht bij de zon, of tenminste: de drie grote vuurballen die door een kraan een voor een in de fontein waaromheen de show plaatsvond werden gehesen en daar doorbrandden. Owens’ collectie was elegant, op zijn eigen, onnavolgbare manier. Broeken en laarzen werden naar beneden toe breder, jasjes waren gemaakt van doorzichtig leer (!) en ander transparant synthetisch materiaal, er waren strakke rokken en een lange, gewatteerde jurk. Een paar outfits waren uitgevoerd in knalkleuren als felroze en gifgroen– uitzonderlijk in het doorgaans zwart-grijs-beige-witte universum van Owens. Dries Van Noten gaf zijn eerste modeshow sinds het begin van de pandemie op het dak van een parkeergarage. Die begon met variaties op het klassieke krijtstreeppak, in de wijde snit van les zazous, een Franse subcultuur uit de jaren veertig, gecombineerd met een zalmkleurig tricot hemdje of een dito ‘tube dress’ erover gedragen: een gedurfde, verrassende, tikje zwoele combinatie van klassiek mannelijk en vrouwelijk. Net zo spannend was de combinatie van een dunne korte short, hemdje met spaghettibandjes en westernlaarzen. Daarnaast zaten in de collectie veel rave-waardige outfits: vrolijk gekleurde broeken en jacks die een mengsel leken van trainingspakken en motorcrosspakken, capes en jacks met een print met grote letters, gestreepte pyjamabroeken  Een hoogtepunt was de show van Craig Green, een Britse ontwerper die tegenwoordig in Parijs showt. In elke outfit zat wel een origineel idee: stijgbeugels en op de rug gebonden ladders als accessoires; uitstekende stukken band aan de zijkant van kledingstukken, zodat het leek alsof het model kleding voor een papieren aankleedpop aanhad; mengvormen tussen vlieger en cape; chokers met een tikje medische en daardoor wat sinistere uitstraling. Maar door de perfecte uitvoering van de stukken, en doordat bijna alle outfits in een kleur (wit, roze, saliegroen) waren gehouden, kreeg je nooit het gevoel dat je alleen naar experimenten keek: dit was mode.
Zelfs de draagbaarste kledingstukken – jeans met een bijpassend denim hemd – waren verre van gewoon, dankzij flinke, met metalen ringen afgewerkte gaten, die net onder een bil en een tepel waren geplaatst.
.||https://www.nrc.nl//nieuws/2022/06/30/op-de-mannenmodeweek-nauwelijks-een-hoodie-sneaker-of-sweater-te-zien-a4135190
2022-07-01||Kunnen de bomen ons redden van de klimaatramp?||Het meest noordelijke bos ter wereld bereik je niet zomaar. De Britse schrijver Ben Rawlence kwam er na een dagenlange tocht met een buitenmodel terreinwagen met enorme banden. Wegen zijn er in deze streken in Siberië niet, het gevaarte rijdt over ijs en permafrost. Eenmaal bij Ary Mas (Boom-eiland) aangekomen ziet Rawlence de lariksen staan, hun naalden bevroren. Het is een wonder dat ze hier kunnen overleven. De tocht naar Ary Mas is een van de expedities die Rawlence ondernam om voor zijn boek De boomgrens het noordelijke (in het jargon: boreale) bos in kaart te brengen en daar de effecten van klimaatverandering te onderzoeken. Hij zwemt in een loch in Schotland, zoekt de rendieren van de Sami in Noorwegen, interviewt wetenschappers in Krasnojarsk, verdiept zich in de geschiedenis van de opwarming van Alaska, vaart de rivier op in Canada en plant bomen in Groenland. Zo volgt hij de noordelijke boomgrens die op sommige plekken met honderden meters per jaar opschuift. Het belang van dit gebied is moeilijk te overschatten. Het noordelijke bos is het op een na grootste ecosysteem ter wereld, schrijft Rawlence. Alleen de oceanen zijn groter. En dit woud, niet de zo vaak besproken Amazone, is de long van de wereld.  In ieder gebied staat een boomsoort centraal die goed is opgewassen tegen de omstandigheden.  De veerkrachtige grove den in Schotland, de snelgroeiende berk in Noorwegen, de onverwoestbare lariks in Siberië, de flexibele witte en zwarte spar in Alaska, de heilzame balsempopulier in Canada en de bescheiden lijsterbes in Groenland. Rawlence vertelt veel over  de gebieden waarin ze leven en weet heel mooi de sfeer van de bossen over te brengen.   Naast bomen en bossen zijn bijzondere mensen de hoofdpersonen in  De boomgrens. Juist die combinatie maakt het lezen van dit boek heel aantrekkelijk. Rawlence gaat bij twee groepen te rade die bijzondere kennis bezitten: wetenschappers en oorspronkelijke bewoners. Hij spreekt bijvoorbeeld Nikita Zimov, die een onderzoekscentrum in Rusland leidt. Het gesprek (vanwege coronabeperkingen via een videoverbinding) gaat vooral over Nikita’s vader Sergej, ook een wetenschapper, die het ontdooien van de permafrost en het vrijkomen van de daarin opgeslagen voorraden methaan en koolstof als een van de eersten als groot gevaar beschreef. Dat zal volgens Sergej leiden tot de ineenstorting van de menselijke beschaving. ‘Hij hoopt dat het zo snel mogelijk gebeurt, om zijn hypothese te bewijzen. Hij is een wetenschapper!’, zegt Nikita. Maar we moeten niet denken dat de Zimovs cynisch zijn, schrijft Rawlence. Ze zijn ook bezig met initiatieven om de opwarming tegen te gaan. Rawlence citeert ook de ‘zachtaardige en bedachtzame’ Nederlandse aardwetenschapper Ko van Huissteden: ‘Het grote publiek denkt nog steeds dat de klimaatverandering geleidelijk zal verlopen. Zij beseffen niet dat het een abrupt proces zal zijn en wat dat betekent in termen van klimaatrampen en het lijden van hun kinderen.’ Tegenover deze alarmerende geluiden van de wetenschappers staan de meer hoopgevende verhalen van de oorspronkelijke bewoners van de toendra en taiga. Zoals Sophia Rabliauskas in Canada, die ‘genezingskampen’ heeft opgezet in het noorden van het land. Daar kunnen de leden van de oorspronkelijke bevolkingsgroep Anishinaabe terugkeren naar hun voorouderlijk gebied en hun tradities. Ook hier dringt de moderne tijd door, met computerspelletjes en blikjes cola light.  In veel gebieden in het noorden rukken de bomen op. Dat klinkt goed, maar Rawlence legt uit dat dit juist tot meer opwarming kan leiden. Onder  bomen is het warmer, waardoor er meer permafrost ontdooit, waardoor meer broeikasgassen vrijkomen en zo verder in een steeds sneller draaiende spiraal. ‘Bomen bieden niet langer troost, ze waarschuwen ons’, schrijft hij. Ook de bekende Duitse boswachter Peter Wohlleben heeft zich over het verband tussen bomen en klimaatverandering gebogen. Zijn opvatting is eenduidiger: plant bomen en laat ze staan! Dat is de beste manier om broeikasgassen op te nemen. Wohlleben is eigenlijk tegen het gebruik van hout, dat gaat gemiddeld maar 33 jaar mee, en pleit voor een belasting op hout, net zoals op CO2 uit andere bronnen. Zelfs bij het gebruik van wc-papier zet hij een vraagteken.   Net als in zijn eerdere boeken laat hij in  De lange adem van bomen  zijn hoofdpersonen, de bomen, bijna als mensen optreden. Ze hebben honger, zijn bang of in verwarring, trekken aan de noodrem en geven wijsheid  door. Deze  manier van uitleggen spreekt aan, gezien het succes van zijn boeken. Maar de toon is soms wat belerend en zijn boodschap  blijft in zijn boeken hetzelfde, al lijkt hij de laatste jaren feller en activistischer   te worden, zo was ook in de documentaire over hem te zien.  In dit boek vertelt hij hoe  hij  sociale media heeft gebruikt om de kap rond de Heilige Hallen, een reservaat met de oudste beuken van Duitsland, te verhinderen. Met succes. ‘Iedere click telt’, zo spoort hij de lezers aan om mee te helpen. Wohlleben vertelt ook dat hij sinds drie jaar geen vlees meer eet. Het verband met bossen legt hij helder uit. Voor veevoer is veel landbouwgrond nodig, en  het kappen van bossen daarvoor veroorzaakt veel uitstoot van broeikasgassen. Een meer plantaardig dieet schept ruimte voor bossen, niet alleen in Europa maar ook daarbuiten.    Net als Wohlleben wijst de Italiaanse bioloog Stefano Mancuso in zijn boek Bomen van de wereld op het enorme oppervlak dat nodig is voor de veehouderij. Mancuso’s nieuwe boek is geen catalogus van bomen, wat je op basis van de titel zou verwachten, maar bestaat uit acht los van elkaar staande hoofdstukken, die lang niet alleen over bomen gaan, maar ook over bijvoorbeeld een fanatieke boekenverzamelaar en het forensisch gebruik van hout. Wel komt hij, net als in eerdere boeken,  steeds terug op het belang en de onvermoede eigenschappen van planten. Hij doet dat in  levendige, zelfs filmische beschrijvingen, maar soms gaat de anekdote wel overheersen.  Gelukkig is dat in het hoofdstuk over klimaat niet zo. Om CO2 op te vangen is het planten van duizend miljard  bomen het meest efficiënt, zegt Mancuso.  Volgens hem is daar ruimte voor. Het liefst komen ze in steden, want die worden het heetst en kunnen onleefbaar worden. Elk mogelijk oppervlak van die steenklompen zou bedekt moeten worden met planten. Zo zouden de bomen ‘ons’ kunnen redden, zoals de ondertitel van het boek van Peter Wohlleben het ook verwoordt.  Uiteindelijk lijken de bomen de laatste strohalm in de klimaatcrisis. Maar of ze snel genoeg en op de juiste plekken groeien om de uit het noorden komende klimaatexplosie te voorkomen, blijft de grote vraag.  Desondanks kunnen deze boeken het ontzag en bewondering voor bomen en bossen vergroten. We leven immers op ‘de planeet van de planten’, zoals Mancuso schrijft, en dat is een wereld waarvan we lang niet alles weten. Het belang van die plantenwereld niet zien of die verwaarlozen, is een van de grootste bedreigingen voor onze soort, stelt hij. Ieder van de auteurs laat onbekende en soms onvermoede kanten van de wisselwerking tussen bomen, mensen en klimaat zien. Geruststellend is het lang niet allemaal, maar ze tonen ook hun vertrouwen in de natuur. Wohlleben hoopt dat er op natuurlijke wijze nieuwe oerbossen ontstaan, aangeplant door gaaien en kraaien die eikels en beukennoten verstoppen. Rawlence vertelt aan het einde van zijn boek dat hij betrokken is bij de oprichting van een nieuwe school in Wales, het Black Mountains College,  ‘waarin de natuur zelf het klaslokaal is’. Er wordt buiten les gegeven, ecologische principes staan voorop. We zullen weer terug naar het bos moeten, schrijft hij, het bos waarmee de mensen sinds de laatste ijstijd hebben samengeleefd, dat ze hebben gevormd en dat de mensen heeft gevormd. ‘We zullen altijd boswezens blijven.’   
●●●●●

Peter Wohlleben: De lange adem van bomen.  (Der lange Atem der Bäume)  Vert. Bonella van Beusekom.  
 Lev., 256 blz. € 21,99  

●●●●●

Stefano Mancuso: Bomen van de wereld. (La pianta del mondo) Vert. Etta Maris. Cossee, 224 blz. € 24,99.
 

●●●●●
||https://www.nrc.nl//nieuws/2022/06/30/kunnen-de-bomen-ons-redden-van-de-klimaatramp-a4135189
2022-07-01||De verteller van deze verfrissende klimaatroman beseft: we gaan eraan (●●●●)||Zullen we dan maar gewoon ophouden met wakker schudden? De moed ontglipt je, als je in de debuutroman Winterthur leest hoe de grondleggers van de Club van Rome zelf vinden dat het gegaan is. Aan de Club lag het niet, in De grenzen aan de groei stónd het allemaal, de koers van het klimaat hád vijftig jaar geleden verlegd kunnen worden, maar de wereld had ‘geen zin, zo simpel is het’, constateert de naamloze hoofdpersoon. Klimaatromans hebben meestal een activistische ondertoon. De temperatuur en zeespiegel zijn ongekend hoog opgelopen, maatschappelijke en sociale gevolgen tekenen zich af, de boodschap is: we gaan eraan, tenzij we nú in actie komen. In het nieuwste nummer van de Nederlandse Boekengids is Alexander Nieuwenhuis (1984) ook ‘gewoon’ alarmistisch („De tijd van artikelen lezen, je informeren, het probleem overdenken […] is voorbij”). Des te intrigerender is de even rationele als melancholieke berusting in zijn debuutroman; je zou het verfrissend kunnen noemen, al strookt dat woord misschien slecht met het pessimisme van Winterthur. De verteller beseft: we gaan eraan en kunnen daar niets meer tegen doen.  Terwijl hij onderzoek doet naar de Club van Rome en haar deprimerende erfenis, krijgt hij een spiegel voorgehouden door Antonin, een oude man die zich heeft afgekeerd van de moderniteit en over een Noord-Zwitserse Alp zwerft. Als ‘een soort goedgestemde bosgeest’ leeft hij van het land en de lucht – geduldig het einde der tijden afwachtend, hij heeft zich gevoelsmatig al buiten de tijd geplaatst. Is dat misschien niet verstandiger? In het verleden, in de aarde, die er altijd al was, ligt veel dat het opdiepen, opmerken en actualiseren waard is. Nieuwenhuis zet de tijd in zijn roman ook meermaals stil, door oude ‘reisdagboeken’ van Antonin in te voegen – hij volgde het spoor van ontdekkingsreiziger Alexander von Humboldt, op zoek naar stammen in Latijns-Amerika die nog wél in contact stonden met de aarde. Verfrissend. Zoals ook de onconventionele, maar wonderbaarlijk effectieve vorm van Winterthur, dat eerder lijkt op een essay dan op een roman. Nieuwenhuis houdt zijn verteller in het vage: hij is onderzoeker, zelf nauwelijks een actor, maar wel een klankbord voor allerhande ideeën en stemmen, van Antonin tot klimaatkenners, die Nieuwenhuis overigens  echt interviewde (als we de verantwoording mogen geloven). En daarmee verzandt de vertelling niet in klinkklare doem of apathie. De ideeënrijkdom maakt het een uiterst prikkelende, beklijvende roman. Hoe om te gaan met de dreigende (of moet je zeggen: aanstaande) klimaatramp? Op doorlopende paniek, die terecht zou zijn, is het menselijk zenuwstelsel niet gebouwd, weet Club van Rome-kenner Ugo Bardi in de roman. ‘De oplossing, als die er is, ligt meer in het domein van de religie. Serieus. Er is een beweging van een nieuwe religie die gebaseerd is op Gaia, het idee dat de aarde zelf een levend wezen is, waar de mens maar een uiterst klein onderdeel van is.’ Denk aan de ‘biotische pomp’: een mechanisme waarmee een bos (mits aaneengesloten) voor zijn eigen watervoorziening zorgt. En denk aan het magnetische veld van de aarde: het kompas waarop palingen duizenden kilometers de goede kant op zwemmen.  Voor dat ‘geloof’ biedt de verteller – die in de wonderlijke constructie van Winterthur een soort profeet is, maar  één die zichzelf koel wegcijfert en zo zorgt dat zijn evangelie hem overstijgt  – talloze argumenten. De aarde is ontzagwekkender dan de mens beseft en zal zich wel weer herstellen. Jammer alleen dat wij dat niet meer meemaken. Tenzij we nu in actie komen? 
●●●●●||https://www.nrc.nl//nieuws/2022/06/30/de-verteller-van-deze-verfrissende-klimaatroman-beseft-we-gaan-eraan-a4135188
2022-07-01||Het grote  onbekende ‘SuperWest’||Twintig jaar geleden lagen de Westelijke Tuinsteden er beroerd bij en tegelijk was er, ook toen al, een grote behoefte aan woningen. Een grootschalig plan moest beide vliegen in één klap slaan: onder de vlag Parkstad zouden ruim 13.000 woningen worden gesloopt, om er 24.000 nieuwe voor in de plaats te bouwen. „Een van de grootste stedelijke vernieuwingsoperaties van Europa” werd dit plan vanaf de start genoemd. Het liep anders: ruim 8.000 woningen bleven gespaard, terwijl er met een combinatie van nieuwbouw en transformatie nauwelijks minder nieuwe woningen bij zijn gekomen. Daardoor groeide het aantal woningen in de Westelijke Tuinsteden in totaal met 17.200 woningen, anderhalf maal zoveel als in het oorspronkelijke plan, en meer dan in heel Noord en Zuidoost bij elkaar. Hoe kwam deze geruisloze revolutie tot stand? Hoe zal het verder gaan, aangezien de stedelijke vernieuwing nu pas op tweederde is?  Maar om te beginnen: wat zijn die Westelijke Tuinsteden eigenlijk precies? Veel Amsterdammers noemen het gewoon stadsdeel Nieuw-West, of nog simpeler, buiten de ring. Niet zo vreemd, want het is lastig vat te krijgen op de Westelijke Tuinsteden – zelfs de vraag hoeveel het er zijn is niet zomaar te beantwoorden. Oké, Osdorp is helder. Maar Geuzenveld-Slotermeer, is dat er één of zijn het er twee? Horen de wijken tussen de A10 en de metro bij Slotervaart, of tel je die apart? En wat te doen met Bos en Lommer, de eerste wijk van het AUP, het Algemene Uitbreidingsplan uit 1934, dat het fundament vormt onder de Westelijke Tuinsteden?  Als je het ruim neemt, zoals het in 2017 verschenen naslagwerk De nieuwe grachtengordel, kom je tot zes (of zelfs  zeven,  als je Westlandgracht een zelfstandige tuinstad noemt).  Het  boek SuperWest 2000-2021, dat donderdag verscheen, maakt het simpeler. Om de stedelijke vernieuwing heel precies in kaart te brengen, is niet gekeken naar de stadsdeelgrenzen, maar naar de wijken die tussen 1945 en 1965 zijn gebouwd. Dus de Kolenkit telde wel mee, maar het oudere deel van Bos en Lommer niet, net zomin als de nieuwere wijken van Nieuw-West.  Vervolgens zijn die wijken samengevoegd tot drie grote clusters: de Ringzone A10 (Slotervaart, Westlandgracht, Overtoomseveld en Kolenkit), de dubbelwijk langs de Haarlemmerweg (Geuzenveld en Slotermeer) en natuurlijk Osdorp. De Westelijke Tuinsteden van Amsterdam. Het was de economische crisis van 2008 die de Westelijke Tuinsteden redde, blijkt uit SuperWest. De sloopnieuwbouwtrein was tot stilstand gekomen en erfgoeddeskundigen grepen hun kans. Het ging hen niet zozeer om de gebouwen zelf, als wel om de subtiele aaneenschakeling van groene ruimtes die voortvloeide uit de ‘tooverformule’ van het AUP: ‘groen + water + zon = gezondheid’.  Het lukte om een deel van Slotermeer uit te laten roepen tot het eerste gemeentelijk beschermde stadsgezicht, later volgde de noordoever van de Sloterplas. Maar vooral slaagden de beschermers erin de stadsvernieuwing op een nieuwe, kleinschaligere leest te schoeien.  De impact verschilde per cluster: in de Ringzone kwamen er de afgelopen twee decennia bijna 12.000 woningen bij, een toename van 72 procent. In Osdorp was de groei met iets meer dan 3.500 woningen bescheiden, maar nog altijd goed voor 25 procent. In de tweelingwijk Geuzenveld-Slotermeer gebeurde weinig: nog geen 2.000 woningen erbij, een plus van 11 procent. Die ongelijke verdeling heeft veel te maken met de sterk verschillende kwaliteiten van de drie clusters én met hun afstand tot ‘de stad’.  Officieel is de Ringzone alleen het gebied tussen de A10 en de metro, maar SuperWest vat deze zone breder op: ook de westkant van de metro, richting Sloterplas, wordt meegerekend. En daar is veel voor te zeggen, juist het spoor was de ruggengraat van de oorspronkelijke plannen voor de Westelijke Tuinsteden – de snelweg kwam pas later. Die Ringzone was altijd een beetje een rommelzone. In de jaren 50 en 60 van de vorige eeuw verrezen er volgens plan weliswaar woonwijken als de Kolenkit en de Delflandpleinbuurt, maar er kwamen ook grootschalige voorzieningen terecht waarmee de stad elders niet goed raad wist: kantoorcomplexen, scholen en sportvelden, het confectiecentrum, de busremise en vier ziekenhuizen. En natuurlijk de snelweg zelf.  Erfgoedbeschermers hebben het niet zo op met deze ‘gemankeerde stadsbuurten’ en toen een deel van de bedrijvigheid in de loop van de tijd wegtrok, kon er in de Ringzone flink worden gebouwd. Kopers uit de stad overwonnen al snel hun schroom voor de ring; hier landden veel grote complexen met kleine studio’s voor jongeren en studenten. De sprong van de stad over de A10  is het meest letterlijk te zien in de wijk Bos en Lommer. Met twee Bruggebouwen werd de snelweg in 2004 overkluisd: beide helften van de buurt waren eindelijk aaneengesmeed. Het was de opmaat voor de grootscheepse vernieuwing van de Kolenkit.  Maar liefst zes van de 22 prijswinnende projecten uit SuperWest zijn in een straal van 300 meter om de Bruggebouwen te vinden. Simon Lenskens De Ringzone werd dus meer onderdeel van de oude stad, met de bijbehorende gentrificatie en snel stijgende huizenprijzen. Niet alleen hoogopgeleiden uit de stad vestigden zich hier overigens, maar ook de kinderen van de migranten en de oorspronkelijke stedelingen uit de Westelijke Tuinsteden. Tot de gehoopte menging blijkt de instroom van kopers echter niet te leiden, eerder tot meer segregatie. Kloven tussen etnische groepen waren er al, daar zijn tegenstellingen tussen eigenaren en sociale huurders bijgekomen.  Uitgerekend de grootste kwaliteit van de Westelijke Tuinsteden, het groene karakter, helpt daar niet tegen. Geheel volgens de idealen van die tijd is bijna al dat groen aangelegd als openbare ruimte: in theorie van iedereen, in de praktijk vooral van niemand, waardoor steeds minder mensen er gebruik van maakten en de verloedering intrad. Logisch dat dit anonieme groen nu wordt omgevormd tot collectieve binnentuinen voor de bewoners, maar het gevolg is wel dat kopers en sociale huurders nog sterker van elkaar gescheiden leven.  Voorzichtig krijgen ontwerpers oog voor het ondergeschoven kindje van het modernisme: de stoepen en de straten. Een goed voorbeeld hiervan zijn de nieuwbouwblokken aan de noordkant van de Delflandpleinbuurt. Het lijkt een detail, maar ze hebben brede stoepen en een subtiele overgangszone tussen privé en openbaar. Bewoners eigenen zich deze ‘scharrelzones’ toe met bloempotten en  zitjes, en leggen zo de kiem voor stedelijk leven. Groter kan het contrast niet zijn dan tussen de tuinsteden langs de A10 en die langs de Haarlemmerweg. Daar vind je geen rommelzone, maar juist de paradepaardjes van de Westelijke Tuinsteden. Vooral in Slotermeer, dat in 1951 als eerste aan de westkant van het spoor werd aangelegd, lag de lat hoog, hier werd ‘de eerste complete en volmaakte tuinstad voor de arbeiders’ gebouwd. Het deel aan weerszijden van de De Vlugtlaan is onder de naam Buitenmuseum Slotermeer sinds 2008 een beschermd stadsgezicht. Je moet er oog voor krijgen, en door de sleetse staat van veel huizen heen kijken, maar deze wijk zit buitengewoon geraffineerd in elkaar, met kleine en grotere parken, een zorgvuldige afwisseling van hoog en laag, subtiel verdraaide blokken met slimme doorkijkjes en zorgvuldig geplaatste scholen en rijtjes winkels. De architectuur is niet spectaculair, maar biedt wel een fraaie staalkaart van de wederopbouw.  Die bescherming heeft ertoe geleid dat er nauwelijks is gesloopt; de keerzijde is dat er ook weinig nieuws is gebouwd. Voor nieuwbouw en transformatie moet je naar Geuzenveld, dat twee jaar later werd gebouwd en dat minder bescherming geniet door de wat saaiere opzet: omwille van de efficiëntie is elke buurt door één architect gebouwd.  Vooral mensen die de wijk al kennen, kiezen voor Geuzenveld. Zo vonden de zelfbouwkavels aan de Troelstralaan gretig aftrek bij Turkse Amsterdammers. ‘Nieuwe stedelingen’ voelen zich er minder op hun gemak, blijkt uit een stads-sociologisch essay in SuperWest, dat een hoogopgeleide vrouw opvoert die weliswaar blij is met haar koopwoning, maar zich schaamt voor „de achterbuurt”.  Wat natuurlijk niet helpt, is dat in Geuzenveld veel koopappartementen worden ‘verkamerd’ voor studenten en arbeidsmigranten. En dat uitgerekend hier een wel erg ongelukkige keuze is gemaakt bij de privatisering van de tuinen. In de  Bakemabuurt zijn de binnentuinen uitsluitend toegankelijk voor de koopwoningen die aan de ene kant staan, de sociale huurders aan de andere kant mogen er alleen naar kijken. De stedelijke vernieuwing van de Westelijke Tuinsteden is juist in Slotermeer nog lang niet klaar: hier komen 4.000 nieuwe woningen bij, bijna de helft van de totaal geplande nieuwbouw tot 2030. Maar is er wel voldoende plek voor verdichting als bescherming van het erfgoed zo hoog op de agenda staat? En hoe verander je de anonieme, doorgaande verkeersaders in de gewenste ‘levendige stadsstraten’? De plannen voor de Van Deysselbuurt koppelen beide vraagstukken op een slimme manier. Langs de Burgemeester Röellstraat, die nu nog hoge ogen zou gooien bij een verkiezing voor de meest wezenloze straat van Amsterdam, staan zeven bouwblokken van zeven verdiepingen gepland, zodat de buurt ook aan die kant een ‘gezicht’ krijgt.  Maar, zo waarschuwt SuperWest, dan heb je pas een klein stukje aangepakt. Bij de andere Röellbuurten is het een stuk ingewikkelder omdat de Westelijke Tuinsteden zo ingenieus in elkaar zitten. Gezien de welhaast mythische status die de tuinsteden inmiddels hebben, gaat dat dus nog wel even duren. Je zou Osdorp, dat in 1957 als laatste werd gebouwd, de enige échte tuinstad kunnen noemen, omdat het anders dan de rest op flinke afstand van de bestaande stad in de leegte kwam te liggen. Maar de rek was er een beetje uit en in plaats van de grande finale werd het volgens De nieuwe grachtengordel „een enigszins bloedeloos en ongeïnspireerd slotakkoord”. Wel één in majeur, want Osdorp kreeg een centrum dat niet alleen de eigen wijk moest bedienen, maar ook de andere Westelijke Tuinsteden.  Die spilfunctie was de reden om het Osdorpplein niet in het midden van de wijk te leggen, maar prominent aan de Sloterplas, zo dicht mogelijk bij de andere tuinsteden. Jakoba Mulder, de rechterhand van Van Eesteren en degene die het feitelijke werk deed, bestudeerde in Stockholm de nieuwste winkelcentra en koos voor een naar binnen gekeerde opzet met veel bebouwing. Voor het aanvankelijk geplande plein was toen geen plaats meer. De stedelijke vernieuwing van het Osdorpplein is in volle gang: aan de Sloterplas tekent zich een heel nieuwe skyline af, met dicht opeengepakte woontorens. Volgend jaar zal aan de zuidzijde een nieuwe gracht worden uitgegraven, maar ook dit water zal niet kunnen verhullen dat het gebied alleen maar steniger is geworden. Van bovenaf maken de bouwblokken misschien een levendig indruk, constateert SuperWest, als voetganger merk je daar door de saaie, gesloten plinten niks van. De ‘helikopterblik’ van de modernisten blijkt niet zo makkelijk af te leggen. Osdorp krijgt er de komende jaren nog 1.400 woningen bij, waarvan de helft rond het Osdorpplein. Daarbij komt dat Amsterdam vorig jaar afscheid nam van het monocentrische denken: Noord, Zuidoost en Nieuw-West moeten zelfstandige stadscentra worden. En dat betekent nieuwe kansen en nieuwe investeringen voor het Osdorpplein. Zo wordt bijna 100 miljoen euro uitgetrokken voor een theater: de nieuwe Meervaart moet een ‘stedenbouwkundige icoon’ in de Sloterplas worden. Tot woede van veel bewoners, voor wie het open water bijna heilig is. Ondanks al dit visionaire denken is er ook ruimte voor wat kleinschaligheid. Pal voor de deuren van het winkelcentrum is stadsboerderij de KasKantine bezig met de aanleg van een buurtmoestuin, en er zijn plannen voor een kleine wekelijkse markt. Een grote markt zit er niet in, ook het vernieuwde Osdorpplein zal nog steeds een echt plein ontberen. De afgelopen twintig jaar heeft in de Westelijke Tuinsteden een stille omwenteling plaatsgevonden. Grootschalige sloopnieuwbouw maakte plaats voor een aanpak met oog voor het bestaande. En dat leverde fors meer woningen op.   Dat is niet alleen voor Amsterdam hoopvol, nu Nederland maar liefst 900.000 extra woningen nodig heeft. Binnen de steden is meer ruimte dan gedacht – en wijken worden er bovendien duurzamer en leefbaarder van. In het Van Eesteren Museum is tot eind dit jaar de tentoonstelling SuperWest te zien. De nadruk ligt op de ontwikkeling van vier buurten – Laan van Spartaan, Staalmanbuurt, Bakema- en Dudokbuurt en Centrum Osdorp – en op 22 prijswinnende gebouwen verspreid over de Westelijke Tuinsteden. De tentoonstelling zal de komende maanden worden aangevuld met buurten en projecten, ook zijn er lezingen en debatten. In de genoemde buurten zijn wandelingen uitgezet, die je alleen of met een gids kunt lopen. T/m 18 december 2022, Van Eesteren Museum, Noordzijde 31. www.vaneesterenmuseum.nl Maurits de Hoog en Anouk de Wit (red.): SuperWest 2000-2021 – Vernieuwing van de Amsterdamse tuinsteden, Uitgeverij Thoth, 288 blz.  € 24,95. Marinke Steenhuis (red.), diverse auteurs:  De Nieuwe Grachtengordel – de realisatie van het AUP (2017), Uitgeverij Thoth,  416 blz.   € 17,90.||https://www.nrc.nl//nieuws/2022/06/30/het-grote-onbekende-superwest-a4135004
2022-07-01||Gamemakers lijken alleen nog in  sciencefictionmonsters te kunnen denken|| De Electronic Entertainment Expo (E3) in Los Angeles is al sinds jaar en dag het middelpunt van de gamekalender, de plek waar in juni alle hypes over de grootste games samenkomen tot één brij aan spectaculaire aankondigingen en ‘eerste blikken’ op titels waar al lang naar uit wordt gekeken.  Nou ja, is: was. De alleenheerschappij van E3 over de gamecyclus was al tanende toen de coronapandemie abrupt een einde maakte aan het fysieke evenement. De Amerikaanse Entertainment Software Association (ESA) poogde vorig jaar nog een bleke herstart, maar het mocht niet baten: E3 is niet meer, in ieder geval niet tot de volgende poging tot wederopstanding in 2023.  Het leek de grote gamemakers begin juni nauwelijks op te vallen.  Gamers schamperden over de ‘niet-E3-week’, waarin giganten als Microsoft en Sony doodleuk dezelfde persconferenties gaven die ze normaal tijdens E3 zouden organiseren. Nieuwe games dus, nieuwe beelden, nieuwe inzichten. Maar de onverstoorbaarheid van de giganten kon niet verbergen dat de gameindustrie nog steeds, deels, vleugellam is geslagen door de coronapandemie. Het uitstellen van een nieuwe game is onderhand meer regel dan uitzondering. ‘Wat is er met alle games gebeurd?’, kopte vakblad GamesIndustry vertwijfeld. De impact van het thuiswerken op met name de eerste fases van gameontwikkeling zijn aanzienlijk.  Zo verschoof Starfield, de ambitieuze nieuwe sciencefictionspeeltuin van Bethesda Softworks, van eind dit jaar naar het eerste kwartaal volgend jaar. Fans kregen nu alleen een kans om voor het eerst te zien hoe die game in elkaar steekt – en zagen een spel met duizenden planeten die zorgelijk leeg aandeden. Andere titels als Forspoken, dat een uithangbord moet zijn voor de grafische capaciteiten van de nieuwste generatie gamehardware, en de opvolger van de geliefde Zelda-game Breath of the Wild werden ook voorzichtig verschoven naar een andere datum. Het najaar is gewoontegetrouw hét moment voor de grote blockbusters, maar gamers vragen zich nu al vertwijfeld af of spellen als God of War: Ragnarok er wel écht aankomen. De daaruit voortvloeiende voorzichtigheid leidde tot een ‘niet-E3’ met weinig vuurwerk.  Gamejournalist en presentator Geoff Keighley waarschuwde van te voren al dat zijn Summer Game Fest-persconferentie weinig nieuws te bieden zou hebben. Het bleef bij een aantal nieuwe sciencefictionhorrorgames als Fort Solis, Routine en Aliens: Dark Descent, die zoveel op elkaar lijken dat ze allemaal in elkaar lijken over te vloeien. Je zou je bijna afvragen of dit de creatieve nalatenschap van Covid-19 voor de gameindustrie zal zijn: een lange processie van gamemakers die alleen nog maar in bedreigende sciencefictionmonsters kunnen denken. Her en der waren er wel verrassingen onder de iets kleinere namen: fantasy-survivalgame Nightingale, bijvoorbeeld, waarin spelers in een victoriaanse wereld huis en  bestaan moeten opbouwen terwijl ze monsters bevechten. De van oudsher satirische persconferentie van uitgever Devolver Digital hield het gamende internet een dag in zijn greep met The Plucky Squire, een prachtig ontworpen spel over een kinderboekpersonage dat op de pagina’s van zijn eigen boek op avontuur gaat. En Microsoft toonde tijdens een eigen persmoment de nieuwe game Pentiment. Dit moordmysterie-rollenspel oogt als de tekenkunst van middeleeuwse monniken die tot leven wordt gewekt. Kortom: de grote blockbusters laten op zich wachten, gamers moeten het de komende tijd doen met interessante experimenten en gekke uitspattingen uit de bak van de iets kleinere games.  ||https://www.nrc.nl//nieuws/2022/06/30/gamemakers-lijken-alleen-nog-in-sciencefictionmonsters-te-kunnen-denken-a4135187
2022-07-01||Een verzamelaar van  lange mannen||Wie  Frederik Willem I een plezier wilde doen op zijn verjaardag, wist wat hij de koning van Pruisen  moest geven: een lange man. Frederik Willem verzamelde namelijk  uit de kluiten gewassen kerels –  ze moesten minstens 1,88 meter  zijn. Een Pruisisch paspoort  was geen vereiste. Hij  accepteerde lange Kerls uit heel Europa voor zijn garde-regiment. Om de eenheid op sterkte te krijgen, rekende de Pruisische koning niet alleen op de goedgeefsheid van andere gekroonde hoofden. Hij stuurde zijn agenten het hele continent door om te zoeken naar boomlange rekruten. Daarbij hield hij de hand  niet op  de knip. Voor  fraaie buitenlandse  exemplaren betaalde hij rustig vier keer meer dan voor een Pruisische kerel. Frederik Willems obsessie met zijn lijfgarde stond niet op zichzelf. Hij was in 1713 zijn vader opgevolgd als koning in (niet ‘van’) Pruisen en had meteen het de hele staatshuishouding op zijn kop gezet. Hij sneed onder meer radicaal in de kosten van het hof: het kon niet sober genoeg zijn. Het geld dat hij zo uitspaarde, investeerde hij in het leger. Pruisen lag ingeklemd tussen Zweden en Oostenrijk en Frederik Willem vond dat het  land zich beter moest kunnen  verdedigen. Onder het genot van pijp en drank voerde rauwe mannenhumor daar de boventoon Door deze maatregelen werd het een stuk saaier in de  paleizen in Berlijn. De koning amuseerde zich ’s avonds niet met kostbare bals, maar in het gezelschap van een select groepje kameraden. Deze club heette het  Tabakskollegium. Onder het genot van pijp en drank voerde rauwe mannenhumor daar de boventoon. Overdag was Frederik Willem druk met het  leger. Bij zijn lange Kerls leidde hij zelf de exercities, terwijl hij de omvang van het Pruisische leger verdubbelde tot 80.000 man. Zijn bijnaam ‘de Soldatenkoning’ was dan ook volledig verdiend. Frederik Willem  maakte van Pruisen dus een militaire grootmacht, maar dat betekende niet dat hij graag oorlog  voerde. In tegendeel. Afgezien van een enkele veldtocht tijdens de Grote Noordse Oorlog, bleven zijn soldaten  in de  kazerne. Hun  bevelhebber vond het zonde van het geld om zijn met moeite opgebouwde leger    daadwerkelijk te gebruiken.  De koning had een bijzonder slechte relatie met zijn oudste zoon.  Hij  vond de kroonprins een zacht ei, die te veel aan zijn moeder en zus hing – en ook nog eens gedichten schreef en fluit speelde! Op zijn beurt vond zoon Frederik  zijn vader  een lompe bruut. De ironie wil dat toen de Soldatenkoning in 1740 overleed,  deze wufte kroonprins het leger van zijn vader onmiddellijk gebruikte om buurland Oostenrijk binnen te vallen.  Frederik zou de rest van zijn leven oorlog blijven voeren en Pruisen zo tot een van de belangrijkste staten van het continent maken. Die krijgszucht heeft zijn reputatie geen kwaad gedaan. Hij  is zelfs als ‘de Grote’ de geschiedenis ingegaan, terwijl de man die dat  mogelijk maakte het moet doen met het imago van langemannenfetisjist.||https://www.nrc.nl//nieuws/2022/06/30/een-verzamelaar-van-lange-mannen-a4135186
2022-07-01||Het kerkje wordt alleen nog gebruikt voor blokfluitconcerten||Zeven jaar geleden ontving Martha Heesen (1948) de Theo Thijssen-prijs, een  oeuvreprijs die door  deze krant de ‘jeugdliteraire evenknie van de P.C. Hooft-prijs’ werd genoemd. Wie weet heeft het met die bekroning te maken dat Heesen zich nadien op literatuur voor volwassenen is gaan richten. Daarin beschrijft ze bij voorkeur oudere, soms wat morsige types die zich niet alles wat er in hun lange leven voorviel meer even goed voor de geest kunnen halen. In Zeiseman (2018) lazen we over een oudere man die bestormd werd door herinneringen, in  De lus (2020) over een oudere vrouw die met berouw in het hart langs de vaste route van een trambestuurder stond te wachten.  Dit, de ouden van dagen die zich in het aangezicht van de dood buigen over dat wat al lang en breed achter ze ligt maar wat zich niet langer laat wegdrukken, bepaalt ook het nieuwe Achter de slaperdijk, met een wrokkige oude man die onder de bemoste markiezen van z’n ooit zo vlot draaiende kroeg op de voorbij wandelende dorpsgenoten kankert. De kroeg staat te koop, maar trekt maar weinig aspirant-kopers. Het is er vies en stoffig, de plek ademt verval. En er is schuld. Zo wordt de vraag opgeworpen of kroegbaas Cor het als vader wel goed deed, hij die een kind misschien niet meer meegaf ‘dan de bedorven adem van een vol café en de herinnering aan schuimkragen van vier meisjesvingers dik’. Dat hier meisjesvingers staat in plaats van vingers roept natuurlijk onmiddellijk het beeld op van een minderjarige die al bier stond te tappen. Achter de slaperdijk zit vol met dit soort kleine vondsten. Heesen verstaat haar vak. Haar ware literaire kunst gaat schuil in het verspringen, zelfs het vertroebelen van het vertelperspectief. Vaak weet je niet goed wie spreekt, of er iemand over zichzelf nadenkt of dat een ander dat doet. En sowieso is het al niet erg wijs om iemand op z’n woord – dat is geworteld in de herinnering – te geloven. Zo loopt er ook een dichter in de novelle rond, die met zo ongeveer iedereen  in onmin leeft. Maar die Cor, ja, in hem ging wel iets diepzinnigs schuil. Blijk je te hebben gelezen wat Cor dénkt hoe die dichter over hem denkt. Dat kan die dichter niet over z’n kant laten gaan, en in de volgende alinea geeft hij die ‘aftandse tapper’, die ‘bankroete patroon’ z’n vet, met dat ‘wazige sociologische gezever’ van hem.  Wat Heesen hier op de korrel lijkt te nemen is de ogenschijnlijke kalmte van de roemloze levens in een kleine gemeenschap. Zo uitgekristalliseerd zou ik er ook wel bij willen zitten later, denk je wel eens, als je in een  gehucht een oude man of vrouw ziet knikkebollen onder een parasol. Heesen maakt inzichtelijk dat zo’n ideaal een fantasma is, simpelweg omdat wij mensen zijn en geen koeien in een wei, grazend totdat je een ons weegt. ‘Wat willen ze, willen ze wel iets?’, vraagt iemand zich over de dorpsbewoners  af. ‘Ja, een plantenleven willen ze, net als hun ouders en voorouders kalmpjes vegeteren op de klei, ontkiemen, opgroeien, verwelken en doodgaan, is er dan niet meer nodig, welnee, dat volstaat, en zelfs het kerkje wordt alleen nog maar gebruikt voor handwerktentoonstellingen en blokfluitconcerten sinds de dominee vertrokken is.’  

●●●●●
||https://www.nrc.nl//nieuws/2022/06/30/het-kerkje-wordt-alleen-nog-gebruikt-voor-blokfluitconcerten-a4135185
2022-07-01||Europa’s  politieke kaart verschuift naar het oosten||Historicus Mark Rutte heeft eigenlijk een hekel aan het losse gebruik van het predicaat ‘historisch’. Zeker als het gaat om politici die op internationale bijeenkomsten hun eigen besluiten als historisch bestempelen. De EU-top eind vorige week in Brussel, waar Oekraïne en Moldavië kandidaat-lid van de EU werden, wilde hij dan ook niet historisch noemen.  Op de NAVO-top in Madrid, waar onder andere de toetreding van Zweden en Finland tot het bondgenootschap werd gevierd, kreeg Rutte de vraag weer. Historische bijeenkomst? Rutte: „Totaal historisch.” Ruim tien jaar geleden nog was  Russische president Dmitri Medvedev te gast op een NAVO-top omdat iedereen de hoop koesterde dat Rusland een goede partner van het Westen kon worden, memoreerde hij.  Hoe je de besluiten van de afgelopen week ook noemt, feit is dat Europa in razend tempo een nieuwe politieke gedaante aanneemt. Poetin heeft met de invasie van Oekraïne eind februari een omwenteling in gang gezet die nu vaste vorm krijgt. Om ons heen wordt een nieuw politiek gebouw opgetrokken. Het mag dan nog jaren duren voordat Oekraïne en Moldavië echt lid worden van de Unie, en mogelijk duurt het voor Georgië (dat ook wil aansluiten) nóg langer, maar één blik op de kaart van Europa laat zien hoe verstrekkend hun toetreding zal zijn. Opeens liggen beide EU-hoofdsteden, Brussel en Straatsburg, dan aan de periferie. Om nog maar te zwijgen van Den Haag.  Warschau ligt straks meer in het centrum. De historische verzoening tussen Frankrijk en Duitsland die aan de EU ten grondslag ligt en van Straatsburg een ideale, symbolische EU-stad maakt, wordt ingehaald door nieuwe historische feiten. Wat het voor Europa betekent als het zwaartepunt van west naar oost verschuift, moet nog doordringen. Ook zonder de grote stap van EU-lidmaatschap voor Kiev en Chisinau verandert de politieke kaart van Europa al ingrijpend. Na de Val van de Muur kozen de voormalige Warschaupactlanden in Oost-Europa voor het Westen, voor NAVO en EU. Tussen Oost-Europa en Rusland lag alleen nog een strook voormalige Sovjet-Republieken, de ‘in-between-countries’. Zij werden speelbal tussen Oost en West. Poetins oorlog forceert nu een doorbraak. Oekraïne, Moldavië en Georgië hebben gekozen voor het Westen en het Westen heeft ze alvast omarmd, ook al is de strijd om invloedssferen nog lang niet beslecht. Als je door een militaire bril naar Europa kijkt, zijn de gevolgen van Poetins oorlog eveneens evident. Europa voelt sinds 24/2 de Russische dreiging waar het jaren de ogen voor sloot. Nu voltrekt  de fortificatie van het NAVO-kerngebied zich in hoog tempo. Meer wapens, meer militairen, meer NAVO-leden en een nieuwe werkwijze: allemaal ter verdediging tegen Rusland. „Ik heb Poetin voor de oorlog gezegd dat áls hij zou binnenvallen, de NAVO niet alleen sterker zou worden maar ook meer verenigd”, zei de Amerikaanse president Joe Biden in Madrid tegen verslaggevers. „Dat is precies wat we hier vandaag zien.”  Biden  had een heldere boodschap. „Een aanval op één is een aanval op allen en we zullen elke inch van het NAVO-grondgebied verdedigen. Elke inch.” Een Amerikaanse president wordt geacht zoiets te zeggen, maar het zijn meer dan woorden. De VS sturen steeds meer militairen naar Europa – het totaal komt straks op 120.000 – en de VS vestigen een permanent hoofdkwartier in Polen. Er gingen de afgelopen maanden inderhaast al 40.000 NAVO-militairen van west naar oost om de oostflank beter te beschermen. Het noorden – Polen en de Baltische landen – kreeg na de annexatie van de Krim in 2014 al mondjesmaat NAVO-militairen. De multinationale battlegroups waren niet meer dan een waarschuwing: een inval betekent dat het hele bondgenootschap in actie komt. Na de inval in Oekraïne kregen ook de zuidelijkere landen versterking. Deze week werd die geïmproviseerde verdediging verduurzaamd.  De voormalige Warschaupactlanden gaan in zekere zin lijken op West-Duitsland tijdens de Koude Oorlog: ze krijgen een belangrijke rol als ‘frontliniestaat’. De westelijke partners nemen, ook een herinnering aan de Koude Oorlog,  medeverantwoordelijkheid voor een land of een regio aan die oostgrens.  Net zoals Nederland destijds moest bijdragen aan de verdediging van de Duitse laagvlakte, krijgt de Nederlandse krijgsmacht straks in Litouwen, waar ze al een paar jaar actief is, vermoedelijk een zwaarder takenpakket.  Er is wel een belangrijk verschil met destijds. Tijdens de Koude Oorlog verrezen in West-Duitsland garnizoenssteden, met scholen, supermarkten en huizen  voor buitenlandse militairen die er vaak jaren woonden. Dat gaat nu anders. De meeste militairen blijven in hun eigen land en worden in geval van nood snel overgebracht.  Onderdeel van de fortificatie die de komende jaren wordt opgebouwd, is ook een verhoogde paraatheid voor 300.000 militairen, die uiterlijk binnen dertig dagen inzetbaar moeten zijn. Dat is een enorme sprong vergeleken met de 40.000 militairen die de NAVO nu snel op de been kan brengen. De Baltische landen gingen schoorvoetend akkoord met de nieuwe ideeën: ze zijn bang dat ze binnen dertig dagen onder de voet gelopen kunnen worden. De NAVO stelt daartegenover dat je een grotere invasie van verre ziet aankomen.  De nieuwe NAVO bestaat vooralsnog vooral uit plannen, maar de richting is duidelijk: waar de alliantie tot nu vooral leunde op waarschuwing en dreigement, is er nu meer oog voor daadwerkelijke verdediging. Rutte verwees in Madrid naar de lessen uit de jaren tachtig, toen de NAVO met succes koos voor een harde koers tegen de Sovjet-Unie. Die historische les wordt nu opnieuw geleerd. „Je kunt het gevaar van een confrontatie alleen verminderen door sterk te zijn.”  De Turkse president Erdogan is meteen gaat morrelen aan de afspraken over Zweden en Finland. Hij dreigt de aanvraag van deze twee landen om lid te worden van de NAVO, niet ter ratificatie aan het Turkse parlement voor te leggen als die landen de afspraken over uitlevering van terreurverdachten niet nakomen.  In Erdogans interpretatie betekent dit dat Zweden en Finland hebben beloofd 73 terroristen uit te leveren. In het memorandum worden geen aantallen genoemd. Zweden en Finland zeggen daarin toe dat ze lopende uitleveringsverzoeken „snel en grondig” zullen behandelen en daarbij rekening zullen houden met informatie die Turkije aanlevert. Maar de Zweedse en Finse premier hebben onderstreept  dat daarbij  de eigen wetten en internationale verdragen zullen blijven gelden.  Een juridisch probleem is dat Turkije een andere, in veel opzichten ruimere, definitie van terrorisme hanteert dan Zweden en Finland. Bij ondertekening van het akkoord is afgesproken dat een speciale commissie met vertegenwoordigers van de drie landen toezicht zal houden op de naleving van de gemaakte afspraken.   Toon Beemsterboer||https://www.nrc.nl//nieuws/2022/06/30/europa-neemt-in-razend-tempo-een-nieuwe-politieke-gedaante-aan-a4135184
2022-07-01||De straten op om te protesteren voor en tegen het recht op abortus||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/06/30/de-straten-op-om-te-protesteren-voor-en-tegen-het-recht-op-abortus-a4134967
2022-07-01||De toekomst waarin het water oprukt en abortus verboden is||Vijftig dossiers liggen klaar, op het bed van de veertiger Elsa. Ze was blij met haar nieuwe werk bij de Eilandraad, maar nu? Nu wordt ze geacht aan de zijde van de dominee vrouwen en jonge meisjes de les te gaan lezen over de abortus die zij heimelijk lieten plegen. In de dossiers zitten ‘getuigenissen van anonieme bronnen’. Voor wat geld verlinkten vrienden en familieleden hun naasten. Haar eigen abortus van jaren geleden is nog niet ontdekt. Ze heeft haar streng-christelijke man Age, met wie ze sinds zestien jaar samenleeft, er nooit over durven vertellen, maar verwerkt heeft ze het niet.  Het water bewaart ons, de tweede roman van Haro Kraak (1986), speelt zich af in een ouderwets aandoende toekomst, die zeer onlangs een maar al te reëel heden bleek, toen het Hof in de Verenigde Staten het landelijk recht op abortus schrapte.  Dit speelt zich af op Schokland, dat door oprukkend water weer een eiland is. In de kleine, conservatief christelijke gemeenschap klampt de bevolking zich vast aan oude regels. Jongetjes dragen knickerbockers, meisjes rokken, mannen zijn aan de macht. Het gebruik van technologie en internet is ingeperkt. Men stelt hier geen vragen, maar leeft vanuit antwoorden. Wie afwijkt wordt verbannen. Kraak presenteert deze samenleving als vanzelfsprekend, zoals het voor Age is, en in iets mindere mate voor Elsa. Age is een echte ‘Schokker’, zij komt oorspronkelijk uit Rotterdam, en heeft meer de buitenstaandersblik behouden. Ze vecht ertegen. Elsa doet keurige vrouwendingetjes, zoals mokken bedrukt met vogels verzamelen. Ze versiert het huis met schilderijtjes, vitrinekastjes en bloemenkransen, maar van een grondige schoonmaak komt het niet – letterlijk en figuurlijk niet. Ze heeft trauma’s uit haar jeugd, zoals de abortus, die ze verzwijgt. Age op zijn beurt heeft geheime fantasieën waarbij hij, als was hij de Heer, ingrijpt in het leven van anderen, een baby opzettelijk laat vallen, iemand verminkt met hete koffie. Beiden gaan gebukt onder hun voorgeschiedenis, maar trachten er iets van te maken, samen.  Ze willen zich daar bij aanvang nog voor inzetten, maar zijn elkaar eigenlijk kwijt. Een lifter die ze van de wal meenemen naar huis, zet de boel op scherp, als die met Elsa begint te flirten. Maar niet alleen Age, de hele gemeenschap bekijkt deze vreemdeling met argwaan en wijst hem zodra het kan als zondebok aan. Dat blijkt, verrassend, niet helemaal onterecht.   In het ene hoofdstuk kijk je met Age mee, in het andere met Elsa. Dat geeft een voorsprong omdat je als lezer meer weet van wat er in hun hoofden omgaat dan zij van elkaar. Kraak speelt daarmee, zo zijn beiden stiekem opgelucht dat het ze niet lukt samen een baby te krijgen. Het water bewaart ons heeft een strakke vorm, het boek beslaat een week en werkt, thrillerachtig onontkoombaar, toe naar een climax. Die vindt plaats op de langste dag van het jaar, als de Schokkers ‘Wannejoene’ vieren. Een feest van de vruchtbaarheid, waarbij maskers worden opgezet, en daarmee, ironisch genoeg, ook juist afgezet, om de schone, dagelijkse schijn te kunnen laten varen. Maar hoe weet je met een masker op nog zeker wie eigen is, en wie vreemd. 

●●●●●
||https://www.nrc.nl//nieuws/2022/06/30/de-toekomst-waarin-het-water-oprukt-en-abortus-verboden-is-a4135182
2022-07-01||The Quarry is een filmische horrorgame waar een foutje frustrerend kan uitpakken||Een stel twintigers rijdt samen in de auto over een verlaten bosweg. Ze zijn op zoek naar het zomerkamp waar ze de komende maanden zullen werken. Ze zijn een dag te vroeg – en dan verschijnt er opeens een vreemde vrouw op hun pad. De rest laat zich uittekenen: een omgegooid stuur, een enge politieagent en een verlaten kamp verder, en ze zijn hun levens niet meer zeker. The Quarry wil een standaard tienerhorrorverhaal vertellen, zoals we die uit films gewend zijn. Net als Until Dawn, een eerdere titel van deze maker, is de twist dat jij als speler invloed kunt hebben op hoe de nacht verloopt. Om beurten voer je acht kampbegeleiders door stukjes van het geregisseerde verhaal. Het zijn typetjes: de domme sportheld, de mooie influencer, de slimme alternatieveling.  En toch kent The Quarry soms ook vlagen van diepgang, zoals de grappenmaker die zijn ware aard blijkt te verstoppen en een potentiële driehoeksverhouding die je desgewenst als speler kunt sturen.  Vaak zit je lang naar een film te kijken, waarna je opeens pijlsnel moet reageren: rent een personage door het bos, dan zal jij op gezette tijden omhoog, omlaag, of opzij moeten bewegen om obstakels te vermijden. Op andere momenten krijg je de kans om een gebied te verkennen en te zoeken naar bewijs en hulpmiddelen, dan weer wordt je gevraagd om keuzes in het verhaal te maken.  De spanning zit hem erin dat je niet weet wat er gaat gebeuren. Een beslissing die jij in het derde hoofdstuk met een personage maakte, kan er bijvoorbeeld voor zorgen dat een ander personage in het zevende hoofdstuk wordt verwond. Tegelijkertijd is dat ook wel een beetje de achilleshiel van The Quarry. Het kan ontzettend frustrerend zijn als je er na uren pas achterkomt dat je ergens een flinke fout hebt gemaakt. Niet iedereen heeft zin om dan meteen weer opnieuw te beginnen. Geen zin om te spelen? The Quarry is ook als non-interactieve film te kijken. Je stelt van tevoren in met welke ‘mindset’ de personages het verhaal ingaan, het spel doet de rest. Dat is wellicht de moeite waard, want The Quarry ziet er prachtig uit, met een fotorealisme dat tussen game en film in lijkt te staan. De cast, met bekende gezichten als Ted Raimi (Spider-Man) en Justice Smith (Detective Pikachu), is verbluffend goed nagemaakt, al levert dat soms ook momenten op waarbij de kunstmatigheid van een 3D-personage ineens duidelijk wordt. Over de kwaliteit van het acteerwerk valt ook niks te klagen. Erg verheffend is The Quarry uiteindelijk niet. Maar dat hoeft ook niet. Deze game is perfect voor de liefhebber die gelooft dat hij een horrorscenario wél zou overleven. Len Maessen Recensie Games The Quarry, Supermassive Games, voor pc, PlayStation, Xbox, €59,99 ||https://www.nrc.nl//nieuws/2022/06/30/the-quarry-is-een-filmische-horrorgame-waar-een-foutje-frustrerend-kan-uitpakken-a4135181
2022-07-01||Winslows gangsterepos lonkt naar  The Godfather -status||De Amerikaanse thrillerschrijver Don Winslow (1953) heeft zijn nieuwe misdaadroman Stad in brand motto’s meegegeven van Homerus en Vergilius. In een open brief  legde Winslow uit dat hij pas op volwassen leeftijd Griekse en Romeinse klassiekers las en parallellen ontdekte met de  maffiaverhalen uit zijn jeugd: „Ik zag bij Aeschylus elk thema dat we behandelen in moderne misdaadromans: macht, moord, wraak, corruptie, gerechtigheid en verlossing.” Hij raakte geobsedeerd door het idee de oude Griekse verhalen opnieuw te vertellen in een moderne versie. Stad in brand is het eerste deel van wat een drieluik moet worden over de Ierse en Italiaanse misdaadsyndicaten in het Amerika van de jaren tachtig en negentig. De volgende delen verschijnen binnen 24 maanden, belooft de schrijver. En daarna, kondigde hij  in een televisie-interview aan, gaat hij met pensioen. Winslow is een voormalige detective met twintig bestsellers op zijn naam. Drie jaar geleden voltooide hij met  De grens nog een fenomenale trilogie over de war on drugs, het langst durende conflict uit de geschiedenis van de Verenigde Staten dat jaarlijks nog tienduizenden doden eist.  Zijn nieuwe roman speelt in Providence, de hoofdstad van Rhode Island, de kleine kuststaat tussen Boston en New York waar Winslow zelf opgroeide. Rivaliserende bendes hebben de stad verdeeld: de Italiaanse Amerikanen handelen in drugs, de Ierse Amerikanen hebben de havens in handen. De gewapende vrede raakt verstoord als een beschonken Ierse zware jongen tijdens een borrel een borst betast van de vriendin van een Italiaanse crimineel. Een belediging die, dat spreekt voor zich, om vergelding vraagt. De wraak leidt tot een bloedige bendeoorlog. Terwijl de lichamen zich beginnen op te stapelen en gebouwen tot de grond afbranden begint de opmars binnen het Ierse misdaadsyndicaat van de jonge, hardwerkende havenarbeider Danny. Zijn ambitie was: goed voor  zijn gezin zorgen. Maar als de oorlog met de Italiaanse familie escaleert groeit Danny tegen wil en dank uit tot de meedogenloze leider die hij niet wilde worden. Winslows heeft zijn roman losjes gebaseerd op de opkomst en ondergang van de Patriarca-familie, gangsters van Italiaanse komaf die bekend staan als de New England-maffia. Hij vertelt zijn verhaal in filmische scènes, met soms knetterende en humorvolle dialogen waaruit duidelijk blijkt hoe racistisch en seksistisch de gangsters zijn.  De reeks kleurrijke personages die Winslow ten tonele voert doet qua buitenissigheid niet onder voor de cast van The Sopranos. Verrukkelijk is bijvoorbeeld de homoseksuele hitman Sal die woest wordt als over zijn geaardheid geroddeld wordt. ‘Want wat is nou erger, dat een man gay is of dat iemand rondbazuint dat hij gay is?’ Opmerkelijk is de grote aandacht voor vrouwen in de roman, die meer diepgang krijgen dan gebruikelijk is in het gangstergenre. Terwijl pas één boek is verschenen boden filmmaatschappijen direct tegen elkaar op voor de rechten op de trilogie. Dat de winnaar een miljoenenbedrag wil betalen is niet verbazingwekkend. Winslows trilogie zou weleens tot net zo’n meeslepend gangsterepos kunnen uitgroeien als The Godfather. 

●●●●●
||https://www.nrc.nl//nieuws/2022/06/30/winslows-gangsterepos-lonkt-naar-the-godfather-status-2-a4135180
2022-07-01||Lage inkomens krijgen per 2024 huurverlaging|| Mensen met een laag inkomen die van een corporatie huren, krijgen per 2024 huurverlaging. Het gaat om een half miljoen huurders met een inkomen van maximaal 120 procent van het sociaal minimum. Zij gaan maandelijks 57 euro minder huur betalen dan mensen met een hoger inkomen. Daarnaast  zal de huurverhoging voor alle corporatiehuurders niet meer afhangen van de inflatie, maar van de  cao-loonontwikkeling in het voorgaande jaar. De huren mogen vanaf volgend jaar worden verhoogd met een half procent minder dan de gemiddelde cao-loonstijging.  Dat zijn het Rijk, de Vereniging van Nederlandse Gemeenten, corporatiekoepel Aedes en de Woonbond (huurders) overeengekomen. „Deze afspraken markeren de omslag, terug naar de volkshuisvesting”, aldus minister Hugo de Jonge (Volkshuisvesting en Ruimtelijke Ordening, CDA). Op basis van deze afspraken wordt de 1,7 miljard euro verdeeld die vrijkomt door afschaffing van de verhuurderheffing. Het kabinet zegde al eerder toe deze belasting voor woningcorporaties te schrappen in ruil voor bindende prestatieafspraken. De bouwproductie van sociale huurwoningen zal worden verdubbeld, zo is ook afgesproken, naar 30.000 per jaar. Tot en met 2030 moeten er zo 250.000 sociale huurwoningen bij komen, plus 50.000 middenhuurwoningen (met een huur tussen de 850 en 1.000 euro per maand).  Die 250.000 is een brutogetal: er zullen ook sociale huurwoningen worden gesloopt, waardoor het saldo lager uitvalt. Eind dit jaar moet duidelijk zijn hoeveel woningen corporaties bijbouwen en waar die komen. Het streven is dat 30 procent van de woningen in iedere gemeente sociale huur is. Van het begrip ‘sociale huur’ komt een duidelijke definitie in de wet. Dat was een uitdrukkelijk verzoek van de corporaties, die klagen dat private partijen woningen als sociale huur in de markt zetten en na een paar jaar overhevelen naar het duurdere segment. Corporaties hebben 2,3 miljoen woningen. Zo’n driekwart daarvan heeft inmiddels een groen energielabel: A, B, of C. Afgesproken is dat de corporaties 675.000 van hun woningen (verder) isoleren en 450.000 woningen aardgasvrij maken. In 2026 mogen er geen slecht onderhouden woningen meer zijn. Om dat te bereiken gaan corporaties jaarlijks 200 miljoen euro uitgeven aan woningverbetering.||https://www.nrc.nl//nieuws/2022/06/30/lage-inkomens-krijgen-per-2024-huurverlaging-a4135179
2022-07-01||Rusland beschiet bewust burgerdoelen, toont onderzoek aan||Recent lijkt Rusland de aanvallen op burgerdoelen op te voeren. Steden buiten de oorlogszones in het oosten en zuiden worden belaagd: zondag vielen raketten op een flat en een kleuterschool in Kiev, maandag op een winkelcentrum in Krementsjoek, dinsdag op een garage in Dnipro.||https://www.nrc.nl//nieuws/2022/06/30/rusland-beschiet-bewust-burgerdoelen-toont-onderzoek-aan-a4135177
2022-07-01||Nederland biedt Turkije mijnenjagers aan om graanexport mogelijk te maken||Nederland wil mijnenjagers aanbieden aan NAVO-bondgenoot Turkije, als dat zou helpen de graanexport uit Oekraïne via de Zwarte Zee weer op gang te brengen. Dat heeft minister Kajsa Ollongren (Defensie, D66) donderdag bij de NAVO-top in Madrid gezegd tegen persbureau ANP. „Als wij een rol kunnen spelen dan zijn we daartoe graag bereid”, zei Ollongren desgevraagd. Turkije heeft toegang tot de Zwarte Zee en is in onderhandeling met Oekraïne en Rusland over het vrijmaken van vaarroutes voor de verstoorde graanexport. Momenteel liggen er veel mijnen voor de Oekraïense Zwarte Zeekust, die door zowel Rusland als Oekraïne zijn geplaatst, met name voor belangrijke havensteden als Odessa. Eerder deze maand liet Oekraïne weten dat het daardoor nog maar twee miljoen ton graan per maand kan exporteren, in vergelijking met de zes miljoen ton graan van voor de oorlog. Volgens Markian Dmytrasevytsj, een adviseur van het Oekraïense ministerie van Landbouw, zal het nog zeker tot het eind van het jaar duren om alle mijnen op te ruimen en de vaarroutes vrij te maken. Voordat de Nederlandse mijnenjagers daadwerkelijk naar Turkije gaan, moeten Oekraïne en Rusland, dat via bezet gebied in Oekraïne controle heeft over grote delen van de Zwarte Zee, het eerst eens worden over een zeecorridor. Ook moet Turkije het aanbod van Ollongren accepteren. Eerder vandaag maakte Rusland bekend het strategisch gelegen Slangeneiland, voor de westkust van Oekraïne, te verlaten. Een woordvoerder van het Russische ministerie van Defensie zei dat het land daarmee wil laten zien dat het de export van agrarische producten uit Oekraïne „niet wil belemmeren”. Ollongren ontmoette in Madrid de Turkse minister van Defensie Hulusi Akar. Correctie (30 juni 2022): In een eerdere versie van dit stuk stond dat Oekraïne twee ton graan in plaats van zes ton exporteert. Dat klopt niet. Het gaat om twee miljoen ton en zes miljoen ton. Hierboven is dat aangepast.||https://www.nrc.nl//nieuws/2022/06/30/nederland-biedt-mijnenvegers-aan-om-graanexport-mogelijk-te-maken-a4135173
2022-07-01||Deze kitscherige roman over onrecht schiet soms in de roos, en soms kilometers ernaast||De in Berlijn gevestigde Hengameh Yaghoobifarah (1991, Kiel) raakt nogal eens in opspraak door hun – Yaghoobifarah is non-binair en gebruikt de voornaamwoorden ‘hen’ en ‘hun’ – columns en artikelen voor Tageszeitung en het feministische magazine Missy. Links en radicaal: alle politieagenten zijn verantwoordelijk voor de racistische wandaden van het instituut en zouden gewoon moeten worden afgeschaft, witte Duitsers zijn ‘Kartoffeln’ (aardappels – in de roman overigens vertaald als straattaal: ‘tata’s’), extreemrechts is een reëel gevaar. In een interview met de Volkskrant sprak Yaghoobifarah hun verbazing uit: in hun debuutroman Ministerie van Dromen worden precies dezelfde kwesties aan de kaak gesteld, maar de reacties zijn milder: „Ik vind het verbluffend dat er blijkbaar een roman nodig is om mensen de ogen te openen.” Ministerie van Dromen werkt inderdaad een waslijst aan  onrechten af – ik schrijf dit een beetje spottend, merkte dat ik er al lezende moe van werd. Nas, een veertiger die op jonge leeftijd onder de vleugels van haar  moeder Teheran ontvluchtte, leeft in Berlijn een door drank, drugs en posttraumatisch stresssyndroom overgoten leven, dat niet per se ergens naartoe lijkt te gaan. Tot haar iets jongere zus overlijdt bij een auto-ongeluk, en ze de voogdij over haar veertienjarige nicht Parvin krijgt. Dat zet heel wat in gang. Dromen als bad trips, waarin telefoons rinkelen, familie sterft – haar vader verloor ze aan de oorlog in Iran. Flashbacks als dromen, waarbij ze van de wereld raakt en door haar omgeving weer op aarde geroepen moet worden. Ook wordt er een soort detectiveverhaal in gang gezet, waarin Nas (die de clowneske politieagenten aan de deur niet gelooft) naar de werkelijke doodsoorzaak van haar zus zoekt (zelfmoord, vermoedt ze), en een verhaal waarin Nas uitvindt wat het betekent om voor een puber te zorgen (om wie ze veel geeft, maar nadat de bewuste puber door Nas’ toedoen praktisch gedrogeerd is, laat ze haar wel gewoon alleen, wat ik dan weer moeilijk te geloven vind). Natuurlijk komt ook de jeugd van Nas en haar zus naar boven, een waarin constante discriminatie en uitsluiting de boventoon voert. Daarnaast ook seksueel geweld, een moeder die geen moeder kan zijn. En, laten we niet vergeten dat Nas queer is, en dik, en andere mensen naar eigen zeggen afschrikt met haar ‘brown masculinity’. Maar hoe zouden we het ook kunnen vergeten: er is geen moment dat we er niet aan herinnerd worden. Zelfs als Nas uit frustratie terug gromt naar een hond wordt haar geaardheid erbij gesleept: ‘grommende lesbo’s hebben de hele wereld’.  Maar goed. Ondergetekende tata kan moe worden van al die ellende; wat Yaghoobifarah hier wel doet, is laten zien hoe iemand die door de buitenwereld constant herinnerd wordt aan de identiteitscategorieën waar hij/zij/hen in past, nooit eens vakantie krijgt van zichzelf, van discriminatie, van micro- en macro-agressie. Iedereen kan een puinhoop van het leven maken, maar het is net iets moeilijker om weer uit die puinhoop tevoorschijn te komen als iedereen  klaarstaat je er weer terug in te trappen. Of als je gewend bent dat dat zal gebeuren. En terwijl de auteur dit laat zien, schotelt hen de lezer een gore, bij vlagen grappige – een pissige passage over witte schoolpleinmoeders maakt bijna de hele roman de moeite waard – maar vooral grimmige detective-gone-wild voor, waarbij hen het grote gebaar niet schuwt en ook totaal de drang tot het afknopen van losse eindjes niet lijkt te voelen.  Geen idee of dat subversief bedoeld is, als in: een vertelling net zo queer maken als de verteller, of dat het gewoon een beetje slordig is. Helaas schuwt hen ook de gemeenplaats of kitsch niet. Soms werkt dat: de flauwvallende deerne is hier een dikke lesbo – ja, mogen die óók eens? Regelmatig, echter, zorgt het voor kromme teentjes: ‘Ik druk mijn vingers in de gaten waar mijn herinneringen als korstige wonden liggen.’ ‘Dat liefde geen pijn hoeft te doen, weet ik wel, maar ik ken geen liefde zonder pijn, want hoe moet je genegenheid tonen zonder blauwe plekken?’ Rauwe kitsch dus: weinig ruimte voor nuance, bijgevolg recht in de roos of, al dan niet expres, kilometers ernaast.  

●●●●●
||https://www.nrc.nl//nieuws/2022/06/30/deze-kitscherige-roman-over-onrecht-schiet-soms-in-de-roos-en-soms-kilometers-ernaast-a4135176
2022-07-01||Ook Van de Zandschulp plaatst zich voor derde ronde Wimbledon||Botic van de Zandschulp heeft de derde ronde van Wimbledon behaald na een overwinning op de Finse tennisser Emil Ruusuvuori. Niet eerder in zijn loopbaan reikte Van de Zandschulp, nummer 31 van de wereld, zo ver in het Londense toernooi. De Nederlander had vier sets nodig om Ruusuvuori (nummer 49 van de wereldranglijst) te verslaan: 3-6, 6-1, 6-4, 6-4.  Van de Zandschulp is in deze fase van het toernooi in gezelschap van zijn Nederlandse collega Tim van Rijthoven. Voor het eerst in twintig jaar zijn twee Nederlanders geplaatst voor de derde ronde. Woensdagavond klopte Van Rijthoven Reilly Opelka in vier sets: 6-4, 6-7 (8), 7-6(7), 7,6 (4). Zijn overwinning is enigszins verrassend te noemen, Van Rijthoven is de 104 van de wereld en Opelka de nummer 18.  Lesley Pattinama-Kerkhove slaagde donderdagavond er bij de vrouwen niet in om de derde ronde te bereiken. Zij ging na een verdienstelijke partij onderuit tegen de Poolse nummer 1 van de wereld, Iga Swiatek. Pattinama-Kerkhove verloor in drie sets: 6-4, 4-6, 6-3. Eerder moest een andere Nederlander, Tallon Griekspoor, Wimbledon verlaten na een verliespartij tegen Carlos Alcaraz. In de eerste ronde vloog Arantxa Rus al uit het toernooi. ||https://www.nrc.nl//nieuws/2022/06/30/ook-van-de-zandschulp-plaatst-zich-voor-derde-ronde-wimbledon-a4135167
2022-07-01||Otto Frank leefde na de oorlog door voor het dagboek van zijn dochter Anne||Je kunt het je nu moeilijk voorstellen, maar het kostte Otto Frank destijds veel moeite om het dagboek van zijn dochter Anne uitgegeven te krijgen. Querido, H. Meulenhoff, De Bezige Bij – de ene na de andere uitgeverij wees het af. Dat veranderde toen het typoscript van het dagboek via een kennis van Frank terecht kwam bij Jan Romein. Op een avond pakte de beroemde historicus het op en las het in één ruk uit. Vervolgens schreef hij een stuk dat op 3 april 1946 op de voorpagina van Het Parool verscheen onder de kop ‘Kinderstem’: ‘Toen ik het uit had, was het nacht en het verwonderde mij, dat het licht nog brandde, dat er nog brood en thee te krijgen waren, dat ik geen vliegtuigen hoorde ronken en geen soldatenlaarzen klonken op straat, zóó had de lezing mij gevangen en teruggevoerd naar de onwezenlijke wereld, die nu al bijna weer een jaar achter ons ligt. (…) Voor mij echter is in dit schijnbaar onbeteekenende dagboek van een kind, in dit door een kinderstem gestamelde ‘de profundis’ alle afzichtelijkheid van het fascisme belichaamd, méér dan in alle processtukken van Neurenberg bij elkaar.’  En nu is er een boek verschenen met als titel Geschiedenis van het dagboek, van journalist en filmresearcher Sandra van Beek. Over wélk dagboek het gaat, dat weet iedereen dan wel. Het dagboek van Anne Frank is inmiddels vertaald in meer dan zeventig talen, en het staat op nummer tien van de top 10  meest gelezen boeken in de wereld, schrijft Van Beek. Háár boek gaat niet over de onderduikgeschiedenis of over het veelbesproken verraad. Het gaat vooral over de naoorlogse geschiedenis van het dagboek. En is daarmee ook een beknopte biografie van Otto Frank, wiens leven na de oorlog volledig in het teken stond van dat dagboek. ‘Dit is de erfenis van uw dochter Anne’, zei Miep Gies, een van de helpers van het achterhuis, toen ze het dagboek na de oorlog aan Otto Frank gaf. Hij was als enige van de acht onderduikers levend teruggekeerd uit de kampen. Frank las het dagboek niet meteen. Aan zijn moeder in Zwiterland schreef hij dat hij daar de kracht niet voor had. Maar in de herfst van 1945 begon hij er toch in, en al snel werd het een ritueel, schrijft Van Beek. Na het avondeten trok hij zich terug in een onverwarmd achterkamertje in het huis van Miep en haar man Jan, waar Frank verbleef, om te lezen. Later zou hij daar over zeggen: ‘Uit de dagboeken kwam een heel andere Anne tevoorschijn dan het kind dat ik verloren had. Ik had werkelijk geen idee van haar diepere gedachten en gevoelens. Ik moest erkennen dat ik nooit had geweten wat er in haar omging. Nooit had ik vermoed hoe intens Anne bezig was geweest met het lijden van de joden door de eeuwen heen en welke kracht ze ontleende aan haar geloof in God.’ Ook in de VS, waar Anne Frank nu bijna nog beroemder is dan in Nederland, was het aanvankelijk niet eenvoudig het dagboek uitgegeven te krijgen. Barbara Zimmerman, editorial reader bij uitgeverij Doubleday & Co, zelf ook Joods en maar een jaar eerder geboren dan Anne, was enthousiast. Maar haar bazen zagen er weinig in. Hun antwoord bleef, ondanks aandringen, nee, tenzij ze presidentsvrouw Eleanor Roosevelt kon overhalen een voorwoord te schrijven. Dat lukte. Na een lovende recensie op de voorpagina van The New York Times volgden al snel een tweede en een derde druk. Daarna volgden een toneelstuk en een film. En rechtszaken. Over de rechten, over de authenticiteit van het dagboek (waarover geen twijfel is). Wat Sandra van Beek vertelt is niet allemaal nieuw. Maar ze heeft op basis van al het beschikbare materiaal – Van Beek gebruikte onder meer interviews die werden gemaakt voor de film Otto Frank, de vader van Anne van David de Jongh uit 2010 – een vlot verhaal geschreven. Geschiedenis van het dagboek is een boek voor wie iets meer wil begrijpen van de iconische waarde van Anne Frank. Van Beek schetst ook een mooi, en vermoedelijk evenwichtig beeld van Otto Frank. In nagedachtenis van zijn dochter stelde hij zijn leven in dienst van een boodschap van vrede en verdraagzaamheid, maar voor zijn omgeving was hij niet altijd makkelijk.  Zoals voor Sylvia, de kleindochter van Otto’s tweede vrouw Fritzi. Sylvia hield van schrijven en Otto greep dat vaak aan om het over Anne te hebben. Later vertelde zij daarover: ‘Op een bepaalde manier voelde ik dat hij mij zag als een soort Anne-figuur. Hij vroeg me of ik een dagboek bijhield en zo. Daar voelde ik me niet prettig bij.’   Maar Otto Frank had ook een groot hart, blijkt uit de brieven die mensen uit heel de wereld hem stuurden en die hij trouw beantwoordde. Zoals een 17-jarig meisje uit Japan dat Frank vroeg of zij zijn ‘letter-daughter’ mocht zijn. Ontroerend is ook de anekdote die Van Beek vertelt over een ander meisje dat correspondeerde met Frank, uit Griekenland. Op een regenachtige dag stond ze bij hem voor de deur in Zwitserland. ‘Ik ben Teti uit Athene, mag ik bij u blijven?’ vroeg ze. ‘Ik wil niet meer thuis wonen, u bent mijn vader.’ Frank en zijn vrouw lieten het meisje binnen, gaven haar thee en maakten een bed voor haar op. Volgens Otto’s neef Buddy Elias zocht hij vervolgens werk voor haar in Bern. Later keerde ze terug naar Griekenland en stichtte een gezin. 

●●●●●
||https://www.nrc.nl//nieuws/2022/06/30/otto-frank-leefde-na-de-oorlog-door-voor-het-dagboek-van-zijn-dochter-anne-a4135175
2022-07-01||Ali Smith geeft hoop: het goede overwint misschien niet, maar het ís er wel||De nieuwe roman van Ali Smith (1962) wordt gepresenteerd als een vervolg op de romans Herfst, Winter, Lente en Zomer, de vier jaargetijden-cyclus waarmee Smith de afgelopen jaren furore maakte. Dat is begrijpelijk, want Gezelschap gaat verder waar de vier seizoenen stopten: in een verwarde samenleving die nog steeds te kampen heeft met Covid. Maar Gezelschap is geen aanhangsel, geen thee die nog eens van hetzelfde zakje is getrokken. Het is een zelfstandige roman, waarin Smith doet waar ze goed in is: een associatief opgebouwd verhaal vertellen dat vele verhalen bevat, maar op een ontspannen manier, zodat je de illusie krijgt dat ze het uit haar mouw schudt waar je bij zit, inclusief alle onverwachte tijds- en zijsprongen. Het is 2021. Kunstenares Sandy Gray zit somber op de bank en denkt na over de sombere toestand van de samenleving waarvan ze deel uitmaakt. ‘Het kon me niet schelen wat voor seizoen het was’, laat Smith haar denken, en daarmee geeft de auteur meteen al in de eerste scène van de roman aan dat we hier inderdaad niet met een vervolg te maken hebben – en dat de stemming grimmig is. Er zit woede in Gezelschap, woede over de stupide wereld die de tv ons voorschotelt terwijl er in ziekenhuizen mensen sterven, woede ook over hoe weinig middelen die ziekenhuizen hebben. Maar woede krijgt nooit de overhand bij Smith, bij haar worden negatieve emoties altijd overvleugeld door positieve, zoals verwondering en begeestering, ook al is het tegen de klippen op. Terwijl ze op de bank zit wordt Sandy gebeld door Martina Inglis, een vrouw die ze sinds haar studententijd niet meer heeft gezien. Inglis werkt voor een museum, en is op het vliegveld vastgehouden toen ze het land binnenkwam met een zestiende-eeuwse sleutel die ze van een tentoonstelling in het buitenland heeft teruggehaald. Tot haar verbijstering wordt ze in een cel gegooid. Daar hoort ze op een gegeven moment een mysterieuze stem die zegt: ‘Curlew or curfew. Kies maar.’ Wanneer ze weer is vrijgelaten, herinnert ze zich dat Sandy haar in hun studententijd ooit heeft geholpen met de analyse van een gedicht van e.e. cummings en roept nu haar hulp in om deze vreemde uitspraak, ‘wulp of avondklok’, te interpreteren. Sandy heeft andere dingen aan haar hoofd. Haar bejaarde vader ligt in het ziekenhuis en terwijl ze op zijn hond past, probeert ze zo weinig mogelijk mensen te zien, om besmetting te voorkomen. Maar het telefoontje zet dingen in beweging: in het tweede deel van de roman krijgt ze zelfs onverwacht bezoek van de twee dochters van Martina, die boos op Sandy zijn. Sinds het telefoongesprek is hun moeder veranderd: plotseling slaapt ze uit en gaat ze in haar eentje op pad. Later komt ook Martina zelf nog langs, opeens is Sandy’s huis, zeer tegen haar zin, een zoete inval geworden. Een bezwaar dat je tegen de romans van Smith kunt inbrengen is de altijd overduidelijke goed-slecht-verdeling. Wie al dan niet deugt is nooit een vraag, en het is ook nooit een raadsel waar de sympathie van de auteur ligt. Hier, in Gezelschap, is Sandy duidelijk de goede geest, een wijze vrouw die met een gesprek anderen tot levensveranderende inzichten kan brengen. Gelukkig is ze kortaangebonden, chagrijnig en bang, en wordt ze nergens kwezelig. Met die duidelijke scheiding tussen goed en slecht lijkt Smith haar lezers een hart onder de riem te willen steken, om ons bij te brengen dat er hoop is omdat het goede dan misschien niet overwint, maar er in ieder geval wel is.  Ook door het belang van verhalen te benadrukken geeft Smith haar lezers hoop. Haar speelsheid en vertelplezier werken aanstekelijk, en je volgt Smith graag op haar grillige paden, die begonnen met dat telefoontje en twee woorden met een toevallige klankovereenkomst. In het derde deel keren die woorden, curlew en curfew, opeens terug in een andere setting. Dat deel bestaat uit een rauw maar toch positief getoonzet verhaal over een zestiende-eeuws meisje dat bij een vrouwelijke smid in de leer was maar zelf geen smid mocht worden, en met een geadopteerde jonge wulp de wereld in trekt. Hier blijkt ook dat ‘curfew’ een oude herkomst heeft en meer betekent dan alleen ‘avondklok’. En zo zit Gezelschap vol spiegelingen. De betekenis van het geheel is op het eerste gezicht eerder dichterlijk dan duidelijk, maar het verhaal wint naarmate je vordert steeds meer aan eenheid en betekenis. Bij nadere beschouwing blijkt deze roman zelfs een behoorlijk hecht gecomponeerd geheel, een associatieve symfonie waarin toch geen enkel thema op zichzelf staat (let bijvoorbeeld op de rol die het woord ‘hallo’ speelt) en die vol zit met vragen over de betekenis van woorden en de manieren waarop we taal gebruiken en vernieuwen. ‘Taal is mijn hoofdpersoon’, zegt Sandy ergens in het begin van de roman, en dat geldt uiteraard ook voor haar schepper. Het is de taal, hoor je Smith ergens tussen de regels roepen, het is de taal die ons… kan redden? Dat is misschien een te groot woord. Bij elkaar kan houden dan? Misschien is dat al genoeg.  De vertalers Karina van Santen en Martine Vosmaer hebben hun uiterste best gedaan deze aanstekelijke roman in het Nederlands onder te brengen en ze slagen erin het allemaal soepel te laten klinken, ook door soms gewoon de Engelse woorden te laten staan, zoals curlew en curfew, zodat het woordenspel niet helemaal verloren gaat. Wel is het jammer dat de Nederlandse uitgever er niet voor kiest de vormgeving van de Engelse edities van Smiths romans te volgen, met binnenin de kenmerkende grote letter en de pagina’s die rechts niet worden uitgelijnd, zodat de tekst iets poëtisch krijgt, en iets rafeligs, iets onafs, dat goed past bij de verhalen die Smith vertelt; hoe goed het geheel ook in elkaar steekt, nergens is de tekst gladgestreken en keurig afgezoomd.  

●●●●●
||https://www.nrc.nl//nieuws/2022/06/30/ali-smith-geeft-hoop-het-goede-overwint-misschien-niet-maar-het-is-er-wel-2-a4135174
2022-07-01||In deze dichtbundel klinkt één grote schreeuw in de vorm van een dodenmars||‘Zmazonka’ is de titel van het leeuwendeel van Maria Barnas’ nieuwe  dichtbundel  Diamant zonder r. Het roerei dat haar grootmoeder op feestdagen maakte, is voor haar wat de madeleines en lindebloesemthee voor Proust zijn. Ze brengen de dichter terug in de kindertijd en ontsluiten haar herinneringen en gedachten. En vormen zo het startpunt van Barnas’ zoektocht naar de moeder van haar moeder. Al in het eerste gedicht van de ‘Zmazonka’-reeks wenst de dichter dat ze een diamant vindt: ‘Als ik goed om me heen kijk/ vind ik wel een diamant’. Zmazonka refereert aan het reële gerecht Smażonka (of Smarzonka, wanneer de Poolse letter z als twee letters wordt uitgescheven) uit de Silesische regionale keuken. Interessant genoeg hanteert Barnas een spraakverbastering (inderdaad zonder r!) als treffende uiting van haar eerste kennismaking met het Pools, die in haar kindertijd via de spreektaal verlopen is. De diamant en de ontbrekende r uit de bundeltitel vinden we verderop ook in een van de brieven die opa aan oma in de oorlog ‘zonder diamant/ zonder r’ schrijft. Ook hij overbrugt via de taal de afstand naar zijn geliefde en ook hij verbastert de spreektaal tot schrijftaal: het Engelse woord ‘Darling’, dat hij kent van de Engelse radio, de zender van de vrijheid, wordt ‘Daling’. Het gedicht toont hoe taal laveert tussen spreektaal en schrijftaal, brieven en poëzie, tussen generaties. Talen zijn sociale fenomenen. Woorden huisvesten herinneringen. In haar vijfde bundel doet Maria Barnas (1973) binnen haar oeuvre iets nieuws, al borduurt dit wel voort op haar vorige bundel Nachtboot, die voer langs de thema’s angst en depressie. Hier bleef de jezusverkondigende gek naamloos, terwijl het lyrisch ik binnen een groep dronken daklozen figureerde. Hier gaf de werkelijkheid de dichter een gevoel van leegte: ‘Ik wil wel weten welk leven ik heb ontweken want tussen de regels van Berlijn lees ik niets dan leegte.’ De leegte, angst, gekte blijft naamloos en onopgelost. Op het omslag van Diamant zonder r prijkt ook een boot. We zien vier dames in een boot poseren bij Scheveningen, nu in het volle zonlicht.   De relatief korte openingsserie van de nieuwe bundel  is driestemmig: we lezen om en om de stemmen van de fontein, de föhn, en DE SCHREEUW (cursivering en hoofdletters zoals in de bundel aangegeven), die spreken en op elkaar reageren in een soort hoorspel of toneelstuk,  binnen het hoofd van de dichter. De fontein lijkt nog het meest op een creatieve protagonist – misschien maar niet per definitie de dichter zelf. De rustgevende föhn sust en verzacht. DE SCHREEUW is antagonist, een stoorzender vol tegenwerpingen. Het levert een levendig gesprek op, dat zo begint:  Maakt schrijven over wat ik zou willen doen in plaats van gaan me een lafaard? VRAAGT DE LAFAARD Maakt denken dat schrijven een vorm van actie voeren is en twijfelen of denken vervangen moet worden door hopen me een nog grotere lafaard? JE BENT NIET EENS NAAR POLEN GEGAAN OM DE MOEDERS TE ZOEKEN HOE MOETEN WIJ EEN GEZICHT KRIJGEN Ik laat me weerhouden door stemmen die in mij strijden zelfs als ze zwijgen  Sssst… deze dingen vergen tijd… DINGEN? Voor een goed lopend gesprek heb ik een plein nodig dat zweeft EEN NIEUWE TAAL! De stemmen samen zetten de toon van de bundel. Het gesprek vormt een drijvende kracht  in een zoektocht naar de ‘moeders’ in Polen, naar identiteit en naar het zelf. Voor deze zoektocht is een nieuwe taal nodig! Om met de filosofen Lacan en Luce Irigaray te spreken, die Barnas beiden noemt: er moet een kloof overbrugd worden, ‘een afgrond […] tussen het zelf en het ik’. Volgens Lacan herinnert iedere schreeuw het eigen lichaam aan eerdere door onszelf geslaakte schreeuwen en de daarbij horende pijnervaring. Op die manier ‘begrijpen’ we, omdat we de pijn kunnen verbinden aan een lichamelijke ervaring van het ‘ik’. Zo versterkt dit proces ook het idee van onszelf en de ander als aparte entiteiten. In meer gedichten keert de diamant terug als symbool, al dan niet in combinatie met ‘steenkool’, dat staat voor de kolenmijn waar overgrootvader de dood vond: ‘als een brok steenkool/ waaruit ik op een dag een gestoorde/ ellendige toornige diamant slijp’. Verderop lezen we: ‘Het is belangrijk dat je je kunt vermommen in een andere taal. […] Het kan je leven redden’, gevolgd door het verslag van een kindernachtmerrie. De dichter is inmiddels naar Engeland verhuisd, ‘where was I when I was/ in Engeland tussen twee talen/ bang voor mijn eigen mond.’ De dichter noemt de nieuwe vreemde taal ‘mijn Engels/ ook wel steenkolenengels voor Hollanders/ die graaien naar diamanten en thuiskomen met as’. Gaandeweg blijkt dat grootmoeder lijdt aan hallucinaties, paranoïde waanbeelden, en is opgenomen in een psychiatrische inrichting. Lacan zegt dat de psychose ontstaat als de ander wordt ervaren als fundamenteel onvoorspelbaar, bijvoorbeeld als gevolg van een oorlogstrauma. Diamant zonder r doet verslag van dit oorlogstrauma, dat door de waanzin van de grootmoeder – de nieuwe onvoorspelbare ander – ontaardt in een familietrauma. Al deze rafelige realiteiten, wanen en verbeeldingen monden tezamen in de bundel uit in één grote schreeuw in de vorm van een dodenmars. Deze schreeuw door de verbeelding toont de grote onmacht van de dichter, die haar piano in stukjes hakt en naar Polen versleept. Het is één groot bezwerend gebaar, om een van de door grootmoeder meest betreurde doden, haar vader, weer tot leven te wekken, en zijn trompet weer te laten klinken. En met hem alle mededoden en hun muziekinstrumenten.  Met dit krachtige gebaar van de verbeelding gebeurt iets essentieel nieuws. Een paar gedichten hiervoor was de omslag binnen de psychische realiteit van de dichter al begonnen als een soort ontknoping. Met deze schreeuw wordt hij onomkeerbaar bekrachtigd. Barnas geeft ons een kijkje in het proces van genezing, door het ontrafelen van de hallucinaties, realiteiten en symbolen van haar grootmoeder. Juist door ze naast elkaar te zetten, uit de diepte naar het licht te brengen, kan genezing op gang komen. En dit alles door de eenvoudige uitnodiging van de therapeut om te spreken. Door de flarden van verhalen, nachtmerries en inzichten komt de dichter tot een behapbaar verhaal en vindt op weg zichzelf. En die weg ontroert. Barnas geeft bovendien een stem aan de zwijgende slachtoffers van een oorlog. En daarmee is de bundel ook actueel, omdat we zien hoe lang de gevolgen van oorlogstrauma door kunnen werken. De gekte wordt persoonlijk, krijgt naam en stem. Daarmee is het dag geworden. 

●●●●●
||https://www.nrc.nl//nieuws/2022/06/30/in-deze-dichtbundel-klinkt-een-grote-schreeuw-in-de-vorm-van-een-dodenmars-2-a4135172
2022-07-01||Russen verlaten strategisch gelegen Slangeneiland||Rusland heeft donderdag zijn leger teruggetrokken van het strategisch gelegen Slangeneiland in de Zwarte Zee. Dat kan een belangrijke stap zijn in de mondiale voedselcrisis, omdat Oekraïense schepen met graan nu de haven van Odessa kunnen verlaten. Het Russische ministerie van Defensie zegt zijn militairen te hebben teruggetrokken als „gebaar van goede wil”, melden internationale persbureaus.  Een woordvoerder van het ministerie zegt volgens persbureau AP dat de Russische Federatie met de terugtrekking wil laten zien dat het land de pogingen van de Verenigde Naties om agrarische producten uit Oekraïne te exporteren „niet wil belemmeren”. Het Oekraïense leger zegt dat de Russen zijn gevlucht nadat ze onder vuur zijn genomen.  Rusland nam Slangeneiland in de begindagen van de oorlog in Oekraïne over. Het eiland werd bekend omdat de aanwezige Oekraïense militairen weigerden zich over te geven. De Britse premier Boris Johnson zei donderdag in een reactie dat het eiland „een voorbeeld” is van „Oekraïens verzet”.||https://www.nrc.nl//nieuws/2022/06/30/russen-verlaten-strategisch-gelegen-slangeneiland-a4135159
2022-07-01||Volwaardig leven in een computersimulatie: volgens deze filosoof kan het||Droom ik of is dit echt? Wat is het verschil eigenlijk en hoe kom ik daar achter? Door wakker te worden, een pilletje te slikken of na te denken? Sinds de film The Matrix (waarin mensen tot slaaf zijn gemaakt in een computersimulatie van machines) zijn die vragen filosofisch strooigoed geworden in de popcultuur. Ze zijn klassiek. Griekse, Indiase en Chinese denkers braken zich al het hoofd over de aard van de werkelijkheid en wat ‘echt’ is. Ook moderne academische filosofen houden zich er nog volop mee bezig. Een van de meest spraakmakende is David J. Chalmers, een eigentijdse sterfilosoof die uiteraard ook al zijn licht liet schijnen over The Matrix. Chalmers werd beroemd met onderzoek in filosofie van de geest naar het ‘harde probleem’ van bewustzijn. Die term slaat op zijn idee dat onze subjectieve beleving van de werkelijkheid niet te verklaren is in materialistische theorieën. In zijn nieuwe boek Reality+  stort hij zich op de digitale werkelijkheid, die van computersimulaties en virtual reality. Zouden we in virtuele werelden, nog vaak beschouwd als tweederangs of ‘onecht’, ook bewust en volwaardig kunnen leven? Zijn antwoord is een volmondig ja. Chalmers verdedigt in het boek drie stellingen. Allereerst dat virtuele werelden even reëel zijn als de empirische (aan de hand van vijf criteria, zoals: ze zijn geen hallucinaties, kennen oorzaak en gevolg, ze bestaan onafhankelijk van de  geest). Twee: dat we niet zeker kunnen weten of wij niet zelf al in een virtuele werkelijkheid leven. En ten slotte betoogt hij dat je ook in een virtuele wereld een waardevol en moreel leven kunt leiden. Chalmers  schrikt niet terug voor de uiterste consequenties van die positie. Zo kan hij zich voorstellen dat het moreel onacceptabel zou zijn om in een perfecte simulatie vijf virtuele mensen te vernietigen om één mens in de ‘echte’ wereld te redden. Ook houdt hij het voor mogelijk dat we met digitale middelen onsterfelijk kunnen worden; hij vermoedt dat ‘wanneer onsterfelijkheid eenmaal mogelijk is geworden, mensen zich zullen afvragen hoe ze ooit anders hebben geleefd.’ Science-fiction? Voor deze eigentijdse denker  is dat geen bezwaar, het kan helpen bij gedachte-experimenten. Zelf spreekt hij liever van ‘technofilosofie’ die aansluit bij computertechnologie en AI – en inzichten eruit op de spits drijft. Chalmers argumentatie is pakkend, maar ook controversieel en in de filosofie allesbehalve mainstream. Hij bestrijdt het argument van zijn analytische vakgenoot Hilary Putnam dat het idee van een alomvattende, levensechte simulatie zoals in  The Matrix incoherent is en zichzelf weerlegt. Stel dat we een ‘brein-in-een-vat’ zouden zijn, betoogde Putnam (een menselijke brein dat elektrische impulsen krijgt om ervaringen te simuleren), dan zouden we niet eens in staat zijn die diagnose te stellen. Omdat de betekenis van woorden in zo’n brein ‘íntern’ blijft, verwijzen die nooit naar een wereld ‘buiten’, dus ook niet naar een echt brein in een echt vat. Daaruit volgt dat áls we een brein in een vat zijn, de bewering ‘Ik ben een brein in een vat’ niet waar kan zijn – en dus klopt de hypothese niet. Op Chalmers maakt dat geen indruk. Putnams bezwaar dat betekenis ‘intern’ blijft, gaat volgens hem alleen op voor bepaalde woorden – en bovendien zou ‘ik ben een virtueel brein in een virtueel vat’ nog steeds waar kunnen zijn. Het gaat hem ook niet zozeer om kennis en taal, zijn vraag is een metafysische: naar de aard van de werkelijkheid. Als die fundamenteel bestaat uit ‘bits’, stukjes informatie zoals in computers, is het denkbaar dat we in een simulatie leven, gemaakt door wezens één wereld ‘hogerop’. Maar Chalmers is geen scepticus zoals René Descartes, die het bestaan van een objectieve buitenwereld radicaal in twijfel trok.  Net als Putnam en veel andere filosofen verwerpt hij de mogelijkheid van zo’n radicale twijfel aan alles. De buitenwereld bestaat wel degelijk. Alleen, voegt hij eraan toe, gesimuleerde werelden zijn net zo echt, althans voor wie erin leeft. Maar hoe kunnen we dat zeggen, als we misschien zelf al gesimuleerd zíjn? Chalmers bouwt zijn ontologie (de leer van wat bestaat)  toegankelijk op en lardeert zijn betoog met aansprekende voorbeelden uit films en ervaringen met virtual reality.  Maar hoewel allesbehalve onzinnig,  blijft zijn pop-metafysica wel speculatief en roept die tal van lastige vragen op over kennis, taal en ervaring. De intuïtie dat virtual reality een afgeleide werkelijkheid is, blijft ook na lezing van zijn argumentatie onverminderd sterk. Dat hoeft het leesplezier van dit filosofische avonturenboek niet te drukken. Er komt van alles langs, van klassieke vragen uit de geschiedenis van de filosofie tot God als hacker, deep fakes, nepnieuws, Plato, videogames en de Hof van Eden. Helder uitgelegd, zonder dat Chalmers  simplistisch wordt. Daarvoor is hij, ondanks zijn hang naar science fiction, een veel te serieuze filosoof – ook in de echte wereld. 

●●●●●
||https://www.nrc.nl//nieuws/2022/06/30/kunnen-we-volwaardig-leven-in-een-virtuele-wereld-volgens-deze-filosoof-wel-a4135170
2022-07-01||Malinese muziek brengt troost en contemplatie op Amsterdam Roots Festival||Ballaké Sissoko / Habib Koité & Bamada. Gehoord: 29/6 Muziekgebouw aan ‘t IJ, Amsterdam Roots Festival. Beiden komen uit Mali, ze zijn griots, meestervertellers op hun instrument, beiden hebben een stevige internationale carrière. Toch was het contrast woensdagavond groot tussen Ballaké Sissoko en Habib Koité. Niet in kwaliteit, maar in beleving en sound. Het dubbelconcert, in het kader van Amsterdam Roots Festival in samenwerking met BIMhuis en Muziekgebouw aan ’t IJ, toonde de rijkdom en reikwijdte van de Malinese muziek. De introverte Sissoko zit alleen op een stoel, de kora op schoot. In drie kwartier speelt hij drie stukken die klinken als oude vertellingen, met af toe een modern woord ertussen. De West-Afrikaanse harp wordt vaak gebruikt voor notenregens, maar Sissoko laat hem kalm resoneren. Hij hoeft de leegtes niet zo nodig op te vullen, dan klinkt soms alleen het tappen van zijn voet.  Op zijn album uit 2021, Djourou, werkte hij samen met vocalisten, rappers en popster Salif Keita, maar in zijn eentje op het podium speelt hij net zo makkelijk het vraag-antwoord-spel solo. Hij heeft een breed palet. Het is niet moeilijk voor te stellen dat deze muziek klonk aan het hof van een zeventiende-eeuwse Mandinka-koning in Timboektoe. Anderzijds, speelde een bebaarde witte jongeling deze contemplatieve klanken ’s ochtends op piano voor een ontwakend festivalpubliek dan had het neo-klassiek geheten.   De stoel gaat aan de kant als Sissoko plaatsmaakt voor Habib Koité met zijn band Bamada. Het tempo ligt niet eens zoveel hoger, maar meteen bij het eerste nummer vraag Koité al om mee te zingen met een danklied. Bij het tweede nummer staan de eerste spontane danseressen uit het publiek op het podium. Het is vaste prik, opgezweept door de talking drum laten vrouwen hun beste moves zien.  Koité is een crowd pleaser, waarbij het soms jammer is dat hij niet iets meer aandacht vraagt voor zijn eigen gitaarspel. Dat doet in rijkdom niet onder voor het veelvoud aan snaren op de kora. Zijn band toont in hoeverre hij het griot-idioom inmiddels heeft opgerekt naar Amerikaanse blues en ook andere stijlen als flamenco. Naast bas en percussie staat rechts van hem Issa Koné met een banjo, het creoolse instrument bij uitstek, ontstaan in de Amerika’s op basis van de oude West-Afrikaanse snaarinstrumenten. Ook de drumkit, bestaande uit een bongo, kalebas en de hi-hats van een westerse drumkit getuigt van die hybride vorm.  Zijn geknepen zangstem is innemend, maar vooral zijn gitaarsound is gedrenkt in dezelfde historie als die van Sissoko, hoewel Koité de moderne wereld meer toelaat. Zijn snaren klinken smartelijk, bluesy, altijd optimistisch en troostrijk. Terwijl de gangpaden vol staan met dansers soleert hij langs vier continenten.   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/06/30/malinese-muziek-brengt-troost-en-contemplatie-op-amsterdam-roots-festival-a4135169
2022-07-01||Zoals een buizerd op een paaltje landt, dat kan een drone niet||Op volle snelheid op een paaltje of ander uitkijkpunt landen: het is een van de lastigste manoeuvres die roofvogels moeten maken. Zó lastig zelfs dat onbemande vliegtuigjes, waaronder drones, die beweging niet eens kunnen nadoen. Om de complexe landingspogingen beter te begrijpen bestudeerden Britse zoölogen vier woestijnbuizerds. In Nature schrijven ze deze week hoe een kleine duik voorafgaand aan de landing de vogels helpt om botsingen te voorkomen. De woestijnbuizerd (Parabuteo unicinctus) wordt ook wel Harris’ buizerd genoemd en leeft in halfopen laaglandgebieden in het zuiden van de Verenigde Staten en in Midden- en Zuid-Amerika. Net als de buizerd die in Europa voorkomt behoort hij tot de familie van de havikachtigen, en speurt hij zittend op een relatief hoog object – bijvoorbeeld een paaltje – de omgeving af naar kleine prooidieren, waaronder hagedissen, kleine vogels, muizen en konijnen. Vanaf dat paaltje wordt met een snelle ‘stootduik’ de prooi gevangen. Wat het landen op de paal zo lastig maakt, is dat de vogel in één keer tot stilstand moet komen, en daardoor grote controle over zijn snelheid én zijn houding nodig heeft. Nu hebben de Britse onderzoekers dus geanalyseerd hoe de woestijnbuizerd, net als andere grote roofvogels, vanuit volle vaart zo’n precisielanding kan maken. Kleinere paal- of takzittende vogels, zoals duiven, doen dat niet: die remmen eerst af. Om het gedrag te onderzoeken maakten ze video-opnames van vier woestijnbuizerds: één volwassen vrouwtje, die het elegant landen perfect beheerste, en drie jonge mannetjes die het nog moesten leren. In totaal filmden ze ruim 1.500 vluchten, over verschillende afstanden. De paaltjes waartussen werd gevlogen stonden 5, 7, 9 of 12 meter uit elkaar. De vogels werden gemotiveerd om te vliegen doordat er op de landingspaal voedsel voor ze werd neergelegd. De jonge woestijnbuizerds fladderden in eerste instantie van paal tot paal, maar leerden gaandeweg om hun landing te perfectioneren met een door de onderzoekers omschreven ‘swoop-up’-beweging. Daarbij springt de woestijnbuizerd naar voren en start een duikvlucht, om die na enkele krachtige vleugelslagen te transformeren tot een opwaartse beweging. In die laatste fase gebruikt hij zijn vleugels niet meer. Uiteindelijk landt de vogel met zijn lijf in verticale positie en uitgestrekte vleugels op het paaltje, balancerend op zijn poten. Is dit gedrag ook aan te leren aan drones, vragen de onderzoekers zich af De beweging is niet heel energie-efficiënt, schrijven de onderzoekers, maar voorkomt wel een gevaarlijk controleverlies. Door tijdens de stijgende beweging van de vlucht zijn vleugels niet meer te gebruiken, kan de woestijnbuizerd vermoedelijk beter focussen op zijn landingsplek. Het landen, zo concluderen de onderzoekers, is een vorm van heuristiek: een aangeleerde strategie om tot een efficiënte oplossing te komen. De vraag is in hoeverre dat ‘gedrag’ ook is aan te leren aan drones, schrijven de ze aan het einde van het artikel. Met praktische aanbevelingen om de woestijnbuizerdvlucht na te bootsen met zulke uav’s (unmanned aerial vehicles) komen ze in ieder geval niet. In het verleden zijn er al wel regelmatig experimenten gedaan met het laten landen van uav’s op paaltjes en andere objecten, maar daarbij gaat het landen nooit op topsnelheid. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/06/30/zoals-een-buizerd-op-een-paaltje-landt-dat-kan-een-drone-niet-a4135168
2022-07-01||Hoe een niezende Thaise kat een dierenarts corona gaf||Een dierenarts in Thailand testte positief op SARS-CoV-2 nadat een kat in haar gezicht had geniest bij het afnemen van een neusmonster bij het dier. Genetisch onderzoek heeft bevestigd dat de eigenaren van de kat, de kat en de dierenarts met hetzelfde virus besmet waren. Daarmee is voor het eerst vastgesteld dat mensen ook door katten besmet kunnen worden. Thaise onderzoekers beschrijven het incident in het julinummer van Emerging Infectious Diseases. Eerder zijn wel corona-infecties van huisdiereigenaren naar hun kat of hond beschreven in de literatuur, maar een infectie in omgekeerde richting, van dier naar mens, was tot nu eigenlijk alleen in de Nederlandse en Deense nertsenhouderij aangetoond. In Hongkong werden eerder besmette hamsters verantwoordelijk gehouden voor een uitbraak onder mensen. Maar dat een kat een mens aansteekt is dus een zeldzaamheid, te meer omdat corona toch al zoveel circuleert onder mensen, waardoor de kans het van een ander te krijgen vele malen groter is dan van een huisdier. De Thaise besmettingsgeschiedenis is dan ook een heel bijzondere. Het speelde al vorig jaar augustus, maar is nu beschreven in een wetenschappelijke publicatie. Het begon met Covid-19 bij een 32-jarige zoon en een 64-jarige vader in Bangkok. Ze waren beide zo ziek dat ze in het ziekenhuis moesten worden opgenomen, maar in de ziekenhuizen in de hoofdstad was geen plek meer voor ze. Dus werden ze per ambulance naar het Prince of Songkla University ziekenhuis gebracht, een reis van 20 uur over een afstand van 900 kilometer. Hun tienjarige kat ging om niet nader toegelichte reden mee in de ambulance. In het ziekenhuis sliep de kat op het bed van de twee mannen. De kat leek gezond, maar voor de zekerheid werd het dier twee dagen later toch meegenomen naar een veterinair ziekenhuis. Daar werd het dier getest op SARS-CoV-2 door een 32-jarige dierenarts. Met hulp van twee collega’s die de kat in bedwang hielden nam ze met een wattenstaafje een neus- en anusmonster af. De dierenartsen droegen handschoenen, een schort en een N95-mondmasker. Drie dagen later echter kreeg de dierenarts die de monsters had afgenomen verkoudheidsklachten, en nog eens twee dagen later testte ze positief op corona. Toen herinnerde ze zich dat de kat ook positief was gebleken en dat het dier tijdens de testhandelingen in haar gezicht had geniest. Hoewel de dierenartsen voorzorgsmaatregelen hadden getroffen om besmetting te voorkomen, hadden ze geen beschermende bril of gelaatscherm gedragen. Mogelijk was het virus van de kat via de ogen bij haar binnengedrongen. Haar twee collega’s bleken negatief. Genetisch onderzoek liet vervolgens zien dat de zoon en de vader hetzelfde virus bij zich droegen als de kat, een virus van de deltavariant. Ook de dierenarts bleek besmet met deze variant. Dat vader, zoon, kat, dierenarts de meest waarschijnlijke besmettingsketen is geweest werd bevestigd doordat andere positieve monsters uit Songkha veroorzaakt waren door virussen die genetisch afweken. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/06/30/hoe-een-niezende-thaise-kat-een-dierenarts-corona-gaf-a4135166
2022-07-01||Plots kon iedereen een portret  laten maken||Wie in het smartphonetijdperk is opgegroeid kan eindeloos terugkijken op zijn leven. De Generatie Z is als baby en peuter vrijwel dagelijks geportretteerd voor de familie-app. En met de eerste smartphone begon daarna het selfiebestaan; ieder groeistuipje en elke rimpeltje is vastgelegd – met onze broekzakcamera zijn we zelf Big Brother geworden. Het is nauwelijks voorstelbaar, maar de geschiedenis van het moderne fotoportret is nog geen twee eeuwen oud. In De snelfotograaf heeft de bij het Rijksmuseum Amsterdam werkzame fotohistoricus Róman Kienjet een onderbelicht aspect van die historie beschreven: de introductie van de snelfotostudio, aan het begin van de twintigste eeuw. Voor slechts 25 cent konden daar twaalf identieke portretfoto’s worden besteld. Een heel verschil met de dure portretten van de portretfotograaf, een onbereikbaar eliteproduct. Tussen 1912 en 1920 gingen in Nederland ruim honderdvijftig snelfotostudio’s open. Ze vestigden zich in winkelstraten, warenhuizen, theaters, bioscopen, aan het strand bij Zandvoort en op kermissen tussen waarzeggers en schiettenten. „Als paddenstoelen na zoele regenachtige dagen rijzen zij in de drukke straten onzer steden op”, constateerde een wandelaar in 1912 in een tijdschriftartikel dat Kienjet overnam. Achter in zijn boek staat een fascinerende lijst van alle, in oude adresboeken opgenomen studio’s. Zelfs plaatsjes als Brielle, Gorredijk en Oudewater kregen een snelfotofirma. Portret van onbekenden uit de snelfotostudio. Foto’s Walburg Pers
 Veel van wat we nu als vanzelfsprekend ervaren, stelt Kienjet – het gemak van fotograferen, korte sluitertijden, de vele praktische toepassingen van een pasfoto – vonden hun oorsprong in die periode. De snelfotograaf opende zo de deur naar een wereld waarin iedereen met een kwartje op zak toegang kreeg tot eigen portretten. Eind jaren twintig verschenen in warenhuizen zelfs de eerste fotoautomaten voor selfies avant la lettre. Voor de Photomaton in de Amsterdamse Bijenkorf vormden zich volgens krantenberichten in het begin rijen van tientallen meters lengte. De argwaan die tachtig jaar eerder nog leefde voor de eerste fotoportretten was begin twintigste eeuw verdwenen. In zijn smeuïg vertelde geschiedschrijving haalt Kienjet de Franse schrijver Honoré de Balzac aan, die de angst voor het ongrijpbare een halve eeuw eerder fraai verwoordde. Kort nadat Louis Daguerre er vanaf 1839 als eerste in slaagde om portretfoto’s te maken op een plaatje verzilverd, gepolijst en lichtgevoelig gemaakt koper, sprak Balzac de vrees uit dat bij elke foto een klein stukje van het menselijk wezen losraakte. Hoe was het anders mogelijk om een mens zo perfect te kopiëren? Portret van onbekenden uit de snelfotostudio. Foto’s Walburg Pers Op helder wijze beschrijft Kienjet de technische vindingen die de snelfotostudio’s mogelijk maakten. Onder meer vlakfilm, nieuw ontwikkelpapier, elektrische belichting en een apparaat waarmee negatieven in grote hoeveelheden achter elkaar afgedrukt konden worden, maakten verregaande standaardisering mogelijk. Grappig is de wijze waarop de snelfotografie aan de man werd gebracht. De studio’s noemden zich American Photo, of de American Tip Top Foto Company. Deze handelsnamen resulteerden al snel in soortnamen: de geleverde portretten gingen Amerikaantjes of tiptopjes heten. De gesuggereerde Amerikaanse oorsprong haakte aan bij het imago van de Verenigde Staten als het land van de onbegrensde mogelijkheden, de bron van de gedroomde vooruitgang. Maar de vindingen die de snelfotografie mogelijk maakten vonden hun oorsprong toch echt in Groot-Brittannië. 

●●●●●
 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/06/30/plots-kon-iedereen-een-portret-laten-maken-a4135165
2022-07-01||&#8216;De abdij van Cluny was in de Middeleeuwen even machtig als Amazon nu is&#8217;||Dan Jones zag het helemaal voor zich: hij ging een geschiedenis schrijven van de Middeleeuwen waarin hij ieder hoofdstuk zou laten beginnen in een andere iconische stad: Rome, Istanbul, Aken enzovoort. Hij was al in Rome en Ravenna geweest – meteen even  locaties scouten, want hij maakt ook tv-documentaires  – toen de pandemie toesloeg. Het virus joeg hem zijn studeerkamer in, waar hij in dertien maanden een boek van ruim 700 pagina’s voltooide. „Wat minder glamoureus allemaal, maar het schoot wel lekker op.” Dan Jones (1981) studeerde in 2002 af met First Class Honours als historicus aan Pembroke College,  University of Cambrigde. Hij heeft gewerkt voor diverse Britse kranten en debuteerde in 2009 met Summer of Blood: The Peasants’ Revolt of 1381 . Daarna volgden bestsellers als The  Plantagenets (2021), The wars of the  Roses (2014) en The Templars (2017). Hij heeft  wereldwijd meer dan een miljoen boeken verkocht. Jones maakt ook documentaires voor tv. In Nederland is zijn reeks over Britse kastelen te zien bij Netflix. In 2020 tekende hij een deal met Sony Pictures Television om zijn boeken als drama’s te verfilmen. Binnenkort verschijnt van zijn hand Essex Dogs, zijn fictiedebuut, dat zich afspeelt tijdens de Honderdjarige Oorlog. In  Van Rome tot Rome. Een nieuwe geschiedenis van de middeleeuwen schildert Jones de Europese geschiedenis vanaf de plundering van Rome in  410 door de Visigoten tot  1527, als de troepen van keizer Karel V dezelfde stad  brandschatten. Het boek volgt de chronologie, maar wel via thematische hoofdstukken, die gaan over onder meer barbaren, ridders, bouwers, zeevaarders en protestanten. Jones: „Ik vind deze periode zo fascinerend omdat de oude wereld  verdween en de moderniteit nog geboren moest worden. Het was een zeer dynamisch millennium. Dat we spreken over ‘middeleeuws’ als we barbaars of achterlijk bedoelen, komt door het karikaturale beeld dat veel mensen van deze tijd hebben.”   De Middeleeuwen hebben inderdaad lang bekend gestaan als een periode  van achteruitgang, de Dark Ages. Historici verzetten zich tegen dit beeld, en wijzen op continuïteit met het Romeinse Rijk, of op maatschappelijke, culturele en wetenschappelijke ontwikkelingen die er wel degelijk waren. Hoe kijkt u naar dit debat? „Je kan natuurlijk niet een tijdvak van 1.100 jaar in zijn geheel afdoen als een tijd van verval, maar na 410 trad er wel degelijk een periode van achteruitgang aan. Je bent té revisionistisch als je zegt dat er helemaal niks veranderde na de val van het West-Romeinse rijk.  „Ja, voor de gemiddelde boer zal het misschien niet veel uitgemaakt hebben, maar overal werden banden doorgesneden die hadden gezorgd voor technische, architectonische en linguïstische netwerken. Dat bleef niet zonder gevolgen.  „Sommige mediëvisten zijn zo defensief over ‘hun’ periode  – deels om  goede redenen – dat ze grote moeite hebben om toe te geven dat er ook maar één fase  was in die 1.100 jaar dat er iets achteruitging. Maar dat was soms  toch écht het geval.” Als mensen aan de Middeleeuwen denken, dan zien ze ridders, jonkvrouwen en kastelen voor zich: het beeld van de Hoge Middeleeuwen in West-Europa. Uw boekt begint echter in het Nabije Oosten, met hoofdstukken over het Oost-Romeinse Rijk en de opkomst van de islam. Waarom? „Het was aanvankelijk mijn plan om een wereldgeschiedenis van de Middeleeuwen te schrijven, maar ik zag al snel in dat dit geen zinnige insteek was. De Middeleeuwen zijn echt een  christelijk, Europees fenomeen. De moderne kritiek   dat de bestudering  van de Middeleeuwen te Eurocentrisch is, vind ik dan ook vreemd.   „Dit wil natuurlijk niet zeggen dat Europa los van de rest van de wereld stond. Je kan de ontwikkelingen in dit werelddeel niet begrijpen zonder de interactie met andere gebieden te bestuderen. Zonder de islam geen kruistochten, zonder de veroveringen van  de Mongolen geen nieuwe handelsroutes met Azië. „Mijn boek gaat over macht, en de verschuiving van macht. Daarom zit het hoofdstuk over de Mongolen tussen hoofdstukken  over de kruistochten en over  handelaren. De toenemende handel zorgde ervoor dat  er een klasse burgers opkwam die wat in de melk te brokkelen wil hebben.” Het boek gaat dus niet alleen over de macht van keizers, koningen en hertogen? „Zeker niet: macht kan zich op vele manieren manifesteren. Denk aan de macht van de natuur, die zich openbaart in klimaatverandering of in catastrofale pandemieën. Maar denk ook aan de macht van techniek, of, nog wat abstracter, de macht van netwerken. „Kloosters bijvoorbeeld waren in de Middeleeuwen  zeer belangrijke  netwerken. Ik behandel ze aan de hand van de geschiedenis van de abdij van Cluny. Die werd in het begin van de tiende eeuw gesticht in Bourgondië. De monniken hielden zich – in ieder geval aanvankelijk –  zeer nauwgezet aan de strenge Benedictijnse kloosterregels. De orde breidde zich al snel  uit met vestigingen in heel Europa, waarover de abt van Cluny  de scepter zwaaide. Hij was  een zeer machtig man, die een van de belangrijkste netwerken van het continent bestierde. Vandaar dat heersers er veel aan gelegen was een goede verstandhouding met Cluny te cultiveren. „Ik vergelijk in een voetnoot de macht van deze orde met de macht van bedrijven als Facebook  en Amazon. Dat zijn ook organisaties met invloed die ver over de grenzen van één land heengaat. Zij zijn een directe gesprekspartner van nationale overheden, bijvoorbeeld als het gaat om hoeveel  belasting ze betalen. De analogie is natuurlijk niet perfect, want Amazon levert  spullen  in plaats van zielenheil. In onze tijd is  geld nu eenmaal  belangrijker dan het eeuwig leven.” Meer academisch ingestelde historici zullen gruwelen van zo’n vergelijking tussen een kloosterorde uit de tiende en een technologiereus uit de twintigste eeuw.  „Dat zijn dan historici die niet gelezen willen worden. Er zullen wetenschappers zijn die me een dilettant vinden, maar dat interesseert me geen bal. Kijk, ik schrijf serieuze boeken  voor een groot publiek. Daarvoor neem ik  kennis van de wetenschappelijke literatuur en die probeer ik  op een toegankelijk wijze te vertalen voor de geïnteresseerde leek.   „Soms vraag ik me af: hoe zou ik dit verhaal  in de kroeg uitleggen aan mijn vrienden? Als ik daar een geschikte manier voor weet te verzinnen, waarom zou ik die dan niet in een boek mogen gebruiken? Mensen begrijpen best wel dat als ik Dante met Eminem vergelijk, ik dat met een knipoog doe. Het is een grap – maar wel een grap  die je even aan het denken zet.” Kunnen we dus  iets leren van de geschiedenis? „Daar ben ik zeer sceptisch over. Zo leven en lezen mensen niet. Lezers  vinden het gewoon leuk iets te ontdekken over een tijd waarvan ze nog niet veel wisten. De enigen die menen dat ze iets kunnen leren van de geschiedenis, zijn politici. Die lezen dan een boek en denken: deze fouten ga ik niet maken. Meestal blijkt dan dat ze het niet goed begrepen hebben, of dat ze andere fouten maken, die nog erger zijn.” Wat is dan de zin van het schrijven –  en lezen – van  middeleeuwse geschiedenis, anders dan dat het leuk is? „Oef, dat is een  existentiële vraag. Zonder nou helemaal Frans te gaan doen, denk ik  dat het wel zin heeft om kennis te nemen van de duizend jaar waarin de juridische structuren, de cultuur, het idee van het huidige Europa is ontstaan. De fundamenten van onze beschaving zijn gelegd in  deze periode. „De vraag naar het nut van de geschiedenis  irriteert me. De drang om de  geesteswetenschappen te rechtvaardigen komt voort uit het idee dat ze onderdoen voor de bèta-wetenschappen en de techniek. Ook van geschiedenis willen we weten: wat is de  return of investment  als mensen hier hun tijd aan besteden? Nou, ik denk dat cultuur ertoe doet, en dat je een beter mens wordt  als je kennis neemt van het verleden.”   In uw boek passeren honderden personages de revue: koningen, pausen, ridders, ontdekkingsreizigers. Wie vond u het meest sympathiek, met wie was u het liefst bevriend geweest? „Met  Dick Whittington, een man uit de veertiende eeuw  die in Nederland waarschijnlijk  niet  bekend is, maar in Engeland wel, omdat hij de held is  in Victoriaanse  pantomimes (muzikale toneelstukken) die rond de kerst werden opgevoerd.   „Whittington was een self made man die mogelijkheden zag  in een veranderende wereld. Hij was van adellijke huize, maar kon geen aanspraak maken op het kapitaal van zijn  familie en trok daarom rond 1380 naar Londen om als koopman zijn geld te gaan verdienen. Door zijn volhardendheid en zijn vermogen om vrienden te maken, werd hij bijzonder  succesvol, zowel zakelijk als politiek. Hij was iemand die erin slaagde om van de ene categorie van machthebbers, de adel, een overstap te maken naar een andere, de rijke burgerij. „Daarnaast was Whittington ook een goed mens. Hij deed bij leven al veel aan liefdadigheid en liet na zijn dood  zijn hele vermogen  na aan de stad Londen. Zijn fortuin is ondergebracht in een stichting die het gebruikt voor allerlei goede werken. Er zijn ruim zes eeuwen later nog altijd  ouden van dagen  die   leven in woningen die met zijn geld zijn gebouwd. Zo concreet werken de Middeleeuwen dus  ook in 2022 nog  door.”||https://www.nrc.nl//nieuws/2022/06/30/dan-jones-de-enigen-die-denken-dat-ze-iets-kunnen-leren-van-de-geschiedenis-zijn-politici-a4135164
2022-07-01||Ook een fijne huurwoning  is een lot uit de loterij||„Lieve vrienden, ons tijdelijk huurcontract in Doetinchem loopt op korte termijn af en het is mij nog niet gelukt een nieuwe huurwoning te vinden met minimaal twee slaapkamers.” Thierry Hunting (39) schreef die boodschap begin deze maand op Facebook: hij zoekt iets voor hem en zijn vierjarige dochter. Hij is voor meer dan vierhonderd sociale huurwoningen uitgeloot. „Op elke woning reageren honderden mensen.” Ook bij particulieren komt hij niet ver. „Ik kom niks tegen, behalve huizen van 1.400, 1.500 euro per maand kale huur”, zegt hij. Zijn budget is zo’n 850 euro. „Minder dan ik nu betaal, maar ik moet financieel een stap terug doen, omdat alles zo veel duurder is geworden.” Woningcorporaties mogen de huur weer verhogen. Vorig jaar mocht dat niet vanwege de coronacrisis Dat hij binnenkort zijn huis uit moet, geeft hem een „gejaagd gevoel”, zegt hij. „Ik móét wat vinden, anders moet ik terug naar familie. En dat wil ik echt niet.” Hij heeft collega’s – hij zit in het IT-beheer – die huren van een corporatie en zo’n 500 euro betalen voor een woning met twee slaapkamers. „Ik betaal een stuk meer en heb er één.” De scheidslijnen op de woningmarkt tekenen zich niet alleen scherper af tussen huurders en kopers, maar ook tussen huurders onderling. Dat laat het WoonOnderzoek zien, een driejaarlijks grootschalig onderzoek van statistiekbureau CBS, dat onlangs is gepubliceerd. Het spreekwoordelijke lot uit de loterij geldt ook steeds meer voor een passende huurwoning: het maakt nogal uit van wie en waar je huurt. Op diverse vlakken worden de kloven breder. Allereerst tussen mensen die huren van een commerciële verhuurder en van een corporatie: de eerste groep betaalt relatief meer huur.  Private huurders zijn gemiddeld 30,4 procent van hun besteedbaar inkomen kwijt aan kale huur, corporatiehuurders 23,4 procent. En een starter 36,5 procent.  Dat komt doordat particuliere verhuurders tussen 2018 en 2021 veel meer woningen zijn gaan verhuren in de vrije sector: 509.000 woningen, een toename van 44 procent. En, tegelijkertijd, beduidend minder in de gereguleerde sector (een afname van 18 procent), waarin vooral de corporaties actief zijn. Meer woningen met een huur boven de socialehuurgrens van 763 euro dus – onder meer door de opkomst van beleggers die een woning kopen om te verhuren. Vooral het aantal dure huurwoningen is toegenomen. Het CBS telde in 2018 136.000 private woningen met een huur van meer dan 1.000 euro per maand, en vorig jaar al 239.000. Inmiddels is 8 procent van de woningvoorraad ‘dure huur’. In deze woningen wonen voornamelijk jonge alleenstaanden en jonge paren. Zij zijn er het meest op achteruitgegaan sinds 2018, als je kijkt naar het deel van het besteedbaar inkomen dat opgaat aan kale huur. Deze groepen verhuizen ook het vaakst. Ook voor de energierekening maakt het uit van wie je huurt. Bij een corporatie is de kans op een lagere rekening groter. Zo’n driekwart van de corporatiewoningen heeft inmiddels een groen energielabel – gemiddeld label B – tegen 60 procent van de private verhuurders. En dat maakt nogal uit voor de woonlasten, nu de energieprijzen zo gestegen zijn.  Ook tussen corporatiehuurders onderling worden de verschillen groter. Woningcorporaties mogen per 1 juli de huur weer verhogen, met maximaal 2,3 procent, nadat de huren vorig jaar op last van het Rijk zijn bevroren vanwege de coronacrisis. Gemiddeld doen ze dit met 2 procent, volgens koepelorganisatie Aedes. In de sociale huur zou dat dan hooguit zo’n 15 euro zijn. Maar wie een ‘hoog’ middeninkomen heeft, mag een huurverhoging krijgen van 50 of 100 euro per maand. Mág: lang niet alle corporaties doen het – volgens Aedes 40 procent. In hoofdstad Amsterdam doen ze het echter allemáál. Het leidt tot huurverhogingen van soms wel 15 procent. Sommige huurders komen hierdoor financieel in de knel. „Krom genoeg zitten er ook mensen bij die inmiddels al meer dan 1.000 euro betalen voor hun sociale huurwoning, door opeenvolgende huurstijgingen”, mailt Marcel Trip, woordvoerder van de Woonbond. „Dan heb je het dus over huurders met een vrijesectorhuurprijs, die toch een enorme huurverhoging krijgen omdat ze zogenaamd ‘te goedkoop’ zouden wonen. Daar krijgen wij geregeld meldingen van.”  Volgens de Autoriteit Woningcorporaties huren meer dan 50.000 huurders een ‘sociale huurwoning’ met een huur van meer dan 763 euro (de grens tussen de sociale en vrije huursector). Hoeveel dit er zijn bij particuliere verhuurders, is onbekend.  Ook al is de huurprijs bij corporaties vaak een stuk lager, ook hier zit een grote groep klem, aldus Trip: mensen met een laag inkomen. „Bij een hogere huur helpt de huurtoeslag steeds minder voor deze huurders. Ook uit deze groep melden veel mensen zich die in de knel zitten.” In de vrije sector mogen de huren ‘slechts’ met 3,3 procent omhoog. Maar: „Dat is bij een huur van 1.000 euro alweer 33 euro erbij. Mensen in dit dure segment betalen dus al snel hoge huurstijgingen. Het laat zien dat een beperking van de jaarlijkse huurverhoging minder zin heeft als we niet ook de te hoge aanvangsprijzen in de vrije sector aanpakken.” Dat is precies wat het kabinet wil doen door een aanzienlijk deel van de huursector te reguleren. ‘Woonminister’ Hugo de Jonge (CDA) heeft al aangekondigd 90 procent van de huurmarkt onder zijn regime te willen brengen. Hoe dat zal uitpakken, is de vraag, zegt Trip. Het is bijvoorbeeld nog niet duidelijk waar de grens tussen gereguleerde en vrije huur zal liggen. En of de nieuwe regels alleen voor beginnende, of ook voor zittende huurders gelden. „In de vrije sector worden stappen in de goede richting gezet, maar het is nog niet duidelijk of die stappen groot genoeg zijn.” Ook tijdelijke huurcontracten, zoals dat van Thierry Hunting, zorgen voor een kloof. Bijna een derde van de nieuwe contracten in de private verhuur is tijdelijk, waardoor huurders na een paar jaar weer een nieuwe woning moeten zoeken. In de corporatiesector is dit 8 procent. Van de huurders die de afgelopen twee jaar zijn verhuisd, heeft een vijfde zo’n tijdelijk contract – een constructie die sinds 2016 is toegestaan. Ook dit zijn vooral jonge alleenstaanden (zoals studenten) en jonge paren.  Hunting begrijpt waarom hij een tijdelijk contract heeft: de eigenaar van het huis is gaan samenwonen en wil het op ieder moment kunnen verkopen. „Als ze het verlengt, zit ze aan mij vast”, zegt hij. „Het gaat om veel geld, dus ik snap het goed.”  Toch wil hij liever niet nóg een keer een tijdelijk huurcontract. Zijn Facebook-oproep heeft nog niets opgeleverd, maar wanhopig is hij niet. „Ik ben positief. Dit is iets van de lange adem, maar het komt goed.”||https://www.nrc.nl//nieuws/2022/06/30/ook-een-fijne-huurwoning-is-een-lot-uit-de-loterij-a4135163
2022-07-01||Een vrouw neemt het woord. Dus beëindigen we de vergadering||Een vrouw die het woord neemt, het klinkt vandaag als een absurde reden om een vergadering te beëindigen. Dat was ooit anders. Etta Lubina  Johanna Aelders (1743-1799), vooral bekend als Etta Palm, maakte het vanaf de eerste rij mee.  Op vrijdag 26 november 1790 is Etta aanwezig bij de wekelijkse vergadering van ‘Les Amis de la Vérité’, een van de vele politieke clubs die na de Franse revolutie opgericht werden, en voorlopig de enige die vrouwen toeliet. De bijeenkomst wordt gehouden in het Parijse Palais-Royal, een voormalig koninklijk paleis op een steenworp afstand van de Seine.  Die bewuste vrijdag staat er een lezing over vrouwenrechten op het programma. De spreker steekt van wal, maar het publiek schenkt hem geen aandacht. Etta is wél geïnteresseerd in wat de man te zeggen heeft. Ze staat op en vraagt om stilte: ‘Men heeft geduldig de andere sprekers aangehoord, waarom onderbreekt men degene die ten gunste van vrouwen spreekt?’ Het presidium reageert op Etta’s interruptie met een potje paniekvoetbal. Om veiligheidsredenen wordt besloten om iedereen naar huis te sturen. Het incident, dat meerdere kranten haalt, weerhoudt Etta – door een journalist omschreven als ‘een buitenlandse vrouw, opmerkelijk door haar bevallige figuur’ – er niet van om terug te keren. Een week later, verkondigt Etta dat ze een discours voorbereid heeft over de wettelijke achterstelling van de vrouw. Het is beter als een van de mannelijke secretarissen haar tekst voorleest, oordeelt de voorzitter. Etta gaat akkoord. ‘Weest toch niet ten halve rechtvaardig, messieurs’, pleit Etta vervolgens bij monde van de secretaris. ‘De rechtvaardigheid vereist dat de wetten voor iedereen gelijk zijn.’ Ze besluit haar pleidooi met een oproep aan de mannen: ‘Laat ons voortaan jullie vrijwillige metgezellen zijn en niet jullie slavinnen.’ Deze en andere opmerkelijke scènes uit het fascinerende leven van Etta Palm zijn te vinden in haar recent verschenen biografie, geschreven door Wil Schackmann.  Aan de hand van talloze bronnen, gaande van krantenberichten tot liefdesbrieven, waar hij veelvuldig uit citeert, geeft Schackmann de lezer een intiem inkijkje in het tumultueuze leven van Etta Palm, wier eerdergenoemde optredens bij de vergaderingen van de Vrienden van de Waarheid haar de titel ‘Nederlands eerste feministe’ opleverden. De ondertitel van het boek, Van Nederlands eerste feministe tot staatsvijand, verraadt dat ze een slechte reputatie genoot. Etta’s biografie, die begint met een schets van haar jeugd in de Poelestraat in Groningen, komt wat langzaam op gang. Maar mettertijd ontplooit haar leven zich en daarmee komt er ook meer schwung in Schackmanns verhaal. Het is opmerkelijk hoeveel verschillende facetten er zijn aan Etta’s leven en activiteiten. Naast de feministe is er ook de opiniemaakster, en, last but not least, de informante.  Op vijfentwintigjarige leeftijd verruilt Etta Groningen voor Parijs en zet ze een punt achter haar relatie met Jan Munniks, een advocaat die ze in Groningen had leren kennen. Hoewel ze geen formele opleiding genoten heeft, spreekt Etta verschillende talen, waaronder Frans, en heeft ze een grondige kennis van de vaderlandse geschiedenis. Haar moeder – Etta’s vader, een ondernemende zakenman, overleed toen ze zes was – hechtte immers veel belang aan de vorming van haar enige dochter, een overtuiging die Etta later zelf ook toegedaan was.   Etta sprak niet alleen Frans, ze had bovenal een talent voor netwerken, stelt Schackmann. Binnen enkele jaren na haar aankomst in Parijs verkeert ze dan ook in de kringen van bekende verlichte filosofen, waaronder Denis Diderot en Jean-Jacques Rousseau. Vermoedelijk is ze met hen in contact gekomen via de voorname Parijse heer – zijn naam is onbekend – bij wie ze in dienst gaat. Etta’s netwerk groeit vervolgens gestaag. ‘Hoe ze het precies voor elkaar krijgt valt niet te achterhalen’, schrijft Schackmann, ‘maar na verloop van tijd kent ze alle mensen die ertoe doen.’  Zo ook de Franse premier. Hij stuurt haar in 1778 op haar eerste politieke missie. Het is haar taak om te achterhalen hoe er in haar geboorteland gedacht wordt over het conflict tussen Groot-Brittannië en de  opstandige koloniën in Noord-Amerika. Na vier weken keert Etta terug naar Parijs, rapporteert  aan haar opdrachtgever en neemt haar intrek in een ruim appartement in de Rue Villedo. Ze zit er warmpjes bij, er blijft nadien nog geld over om de architect van de Franse koning in te huren als interieurontwerper, deelt Schackmann mee – een toevoeging die getuigt van Schackmanns oog voor levendige details.  Ook Nederlandse staatsmannen winnen inlichtingen in bij Etta. Vanaf 1788 onderhoudt ze een geregelde correspondentie met Laurens van de Spiegel, de oranjegezinde raadspensionaris van Holland. Ze houdt hem op de hoogte van de Franse actualiteit en informeert hem over het reilen en zeilen van de Nederlandse patriotten, die naar Frankrijk gevlucht zijn nadat het Pruisische leger de patriottistische beweging de kop had ingedrukt. Over haar ‘charmante brieven’ schrijft Van de Spiegel haar het volgende: ‘U verenigt het aangename met het nuttige en het interessante. U vrolijkt de onderwerpen op, u maakt ze mooier door ze tegelijk uit te diepen.’ Etta’s activiteiten leverden haar naast vrienden ook vijanden op. De laatste jaren van haar leven werd ze alom gewantrouwd. Na een eens zo spannend leven, stond ze nu nagenoeg alleen.  Etta’s Nederlandse vijanden, voornamelijk mannen uit het patriotse kamp, waren het luidst. Volgens hen ging er achter Etta’s ‘buitengewone schoonheid en bevalligheid’ een geslepen ‘intrigante’ schuil. Ze was een ‘allergevaarlijkst weezen’, dat brief per brief een web van politieke intriges spande en snode plannen bekokstoofde om de patriotten te dwarsbomen. Vriendelijk zijn deze verdachtmakingen niet. Ze tonen wel dat Etta als een reëel gevaar gezien werd.  Het zal niet verbazen dat haar politieke tegenstanders er vaak nog een schepje seksisme bovenop deden. Te pas en te onpas insinueerden ze dat Etta, die als alleenstaande vrouw door het leven ging, hield van een seksueel avontuurtje, zichzelf prostitueerde en uit was op aandacht.  Schackmann merkt terecht op dat ‘dergelijke kwalificaties’ vooral bedoeld waren om haar ‘geloofwaardigheid te ondermijnen’. Het is zonde, stelt hij, dat ze door talloze historici overgenomen zijn. ‘Het gaat er niet om of er iets van waar is of niet’, schrijft Schackmann, ‘het punt is dat het niet netjes is dingen die je niet weet zelf in te vullen en dan als feit te brengen’. Herman Hardenberg, een van Etta’s biografen, zou bijvoorbeeld meerdere mannen ‘Etta’s bed in’ gefantaseerd hebben.  Zo ver gaat Schackmann niet. Maar zelf had hij als biograaf zijn woorden zorgvuldiger kunnen kiezen. Schackmanns eufemismen (‘geen preuts muurbloempje’, tot tweemaal toe) en vergelijkingen (‘alsof je een labrador op het spreekgestoelte van het parlement zet’) zijn storend en onnodig. Hetzelfde geldt voor een opmerking aan het eind van het boek. Terugblikkend op zijn onderzoek, concludeert Schackmann dat Etta volgens hem ‘best een leuk mens’ was. Het doet de wenkbrauwen fronsen: Is dat alles wat Schackmann te zeggen heeft over de vrouw wier biografie hij schreef?  Maar er zijn genoeg redenen waarom zij een podium verdient. Het is de verdienste van Schackmann dat het grote publiek nu kennis kan maken met Etta Palm.  

●●●●●
||https://www.nrc.nl//nieuws/2022/06/30/een-vrouw-neemt-het-woord-dus-beeindigen-we-de-vergadering-a4135162
2022-07-01||Maandenlange celstraffen wegens opruiing en bedreigen Jaap van Dissel||Complotdenkers Wouter R. (54), Joost K. (44) en Hans de M. (57) hebben donderdag maandenlange celstraffen gekregen wegens bedreiging en het verspreiden van complottheorieën in Bodegraven. De rechter in Den Haag veroordeelde de drie voor opruiing en bedreigingen van RIVM-directeur Jaap van Dissel, premier Mark Rutte (VVD), toenmalig minister van Volksgezondheid Hugo de Jonge (CDA) en voor smaad van Van Dissel en een voormalig huisarts in Bodegraven. Zij deden zonder enig bewijs onder meer beschuldigingen van deelname aan een ritueel satanisch pedoseksueel misbruiknetwerk.  De rechtbank veroordeelde K. tot vijftien maanden cel, waarvan vier voorwaardelijk. Verdachte R. kreeg tot achttien maanden waarvan zes voorwaardelijk te horen. De derde verdachte, Hans de M. krijgt een gevangenisstraf van 175 dagen, waarvan 90 voorwaardelijk. Ook krijgt hij een taakstraf van honderd uur. Deskundigen van het Pieter Baan Centrum hebben vastgesteld dat K. en R. verminderd toerekeningsvatbaar waren toen zij de bedreigingen en beschuldigingen deden. De M. was niet verminderd toerekeningsvatbaar, maar heeft volgens deskundigen wel een ongespecificeerde persoonlijkheidsstoornis.  De drie complotdenkers verspreidden zonder enig bewijs verhalen over Van Dissel, Rutte, De Jonge en de huisarts in onder meer YouTube-uitzendingen. Hierin was grote aandacht voor de „hervonden herinneringen” van Joost K. Volgens K. zou Van Dissel betrokken zijn bij ‘satanische rituele kindermoorden’. Ook zou K. door hem en een huisarts in Bodegraven zijn misbruikt. De YouTube-uitzendingen hadden enkele duizenden kijkers. In juli vorig jaar won de gemeente Bodegraven-Reeuwijk een kort geding tegen Joost K., Wouter R. en - nadat Hans de M. was gestopt met de online uitzendingen - de nieuwe mede-presentator Micha K. Zij moesten toen direct stoppen met hun uitzendingen en moesten zij hun eerder gepubliceerde verhalen offline halen. Volgens de rechtbank was er geen enkel bewijs voor de beweringen van de mannen, die zeiden dat er slachtoffers van een internationaal pedofielennetwerk op de algemene begraafplaats Vredehof in Bodegraven liggen.  De drie mannen noemden in hun uitzendingen onder meer namen van de vermeende daders, medeplichtigen en slachtoffers, waarna tientallen complotdenkers de begraafplaats in het dorp bezochten en bloemen bij de graven van kinderen neerlegden - tegen de wil van de nabestaanden in. In mei dit jaar besloot de rechtbank in Den Haag dat de drie mannen de gemeente Bodegraven-Reeuwijk een schadevergoeding van ruim 215.000 euro moesten betalen. Ook kwam er een noodverordening rond de begraafplaats, om ongenodigden daar weg te houden. Het Openbaar Ministerie had aanvankelijk tegen Wouter R. 24 maanden celstraf geëist, waarvan 12 maanden voorwaardelijk. Tegen Joost K., 592 dagen cel, waarvan 270 dagen voorwaardelijk en tegen Hans de M. 175 dagen, waarvan 90 voorwaardelijk. De straffen vielen bij R. en K. lager uit omdat zij verminderd toerekeningsvatbaar waren.  ||https://www.nrc.nl//nieuws/2022/06/30/maandenlange-celstraffen-wegens-opruiing-en-bedreigen-jaap-van-dissel-a4135149
2022-07-01||Voormalig Shell-topman Dekker: beving Huizinge was &#8216;gamechanger&#8217;||Oliemaatschappij Shell was er na de zwaarste aardbeving tot nu toe, in 2012 in het Groningse Huizinge, van overtuigd dat het verlagen van de gasproductie niet zou bijdragen aan het voorkomen van nieuwe bevingen. Het zou hooguit de periode tussen de bevingen langer maken, maar er zouden niet minder bevingen komen en een productieverlaging zou ook de zwaarte van de bevingen niet beïnvloeden, meende men op basis van onderzoek van onder meer het KNMI en TNO. Shell deelde die mening met gasexploitant NAM, waarvan het samen met het Amerikaanse bedrijf ExxonMobil aandeelhouder was. Daarom vonden Shell en NAM dat de gaswinning in het jaar na Huizinge gewoon door kon gaan, en dat het advies van het Staatstoezicht op de Mijnen (Sodm) om de gaswinning te verlagen niet moest worden gevolgd. Dat zei Pieter Dekker, die van 1997 tot 2016 bij Shell verantwoordelijk was voor Gasterra en de NAM, joint ventures met oliemaatschappij ExxonMobil. Hij was donderdag de eerste die verhoord werd door de parlementaire enquêtecommissie.  Voor Huizinge waren er ook al aardbevingen in Groningen, en ook in Drenthe. Er werd toen uitgegaan van een maximale zwaarte van 3,9, vertelde Dekker. Men ging ervan uit dat er wel schade aan gebouwen zou zijn, maar alleen lichte schade. Het risico op letsel aan personen werd klein geacht. Die veiligheidsrisico’s werden „aanvaardbaar” geacht, zei Dekker. De beving bij Huizinge, met een kracht van 3,6 de zwaarste gemeten in Groningen, had meer schade tot gevolg dan verwacht werd. „Dat was een gamechanger wat ons betreft”, zei Dekker. „Opeens realiseerden wij ons dat die bevingen veel sterker konden zijn en een veel groter effect konden hebben dan waar we tot die tijd mee leefden.”  Niet minder, maar meer gas
Toch betekende deze ‘gamechanger’ niet dat de gaswinning werd stopgezet of zelfs maar verminderd. Integendeel. In het jaar na de beving bij Huizinge werd bijna 53 miljard kuub gewonnen, meer dan in de dertig jaar ervoor gemiddeld werd opgepompt. „Verlagen van de productie droeg niet bij aan het oplossen van het probleem”, zei Dekker. „Als je dezelfde bevingen krijgt maar iets dichter op elkaar, dan is er materieel geen verschil.” Hij vergeleek het met het versneld afspelen van een film: „aan de inhoud van de film verandert dat niets.” Toenmalig minister van Economische Zaken, Henk Kamp (VVD), besloot evenmin de gaswinning een halt toe te roepen. In plaats daarvan stelde hij een besluit daarover een jaar uit. In de tussentijd stelde hij veertien onderzoeken in naar verschillende aspecten van de gaswinning. Volgens Dekker werd er door Shell en de NAM wel op een andere manier actie ondernomen om de veiligheid van de Groningers te verbeteren. Er werd nieuw onderzoek in gang gezet naar de bevingen en er werd een rondgang door het aardbevingsgebied gemaakt om de schade af te handelen en kwetsbaarheden aan gebouwen preventief te versterken. Dekker erkende dat er destijds uitsluitend op basis van ratio werd besloten. Het was een koud voorjaar, er kwam weinig gas uit de zogenoemde kleine velden elders in het land, en een grote buitenlandse klant nam dat jaar extra veel gas af. Dat de gasproductie hoger uitviel in 2013 was „ongelukkig” erkent hij nu, en hij beseft dat het de gevoelens van onveiligheid en woede bij de Groningers heeft versterkt. „Ik denk dat wij onvoldoende beseften hoe de gevoelens bij de bevolking lagen.” Achteraf gezien vindt hij dat de partijen die betrokken waren bij de gaswinning te weinig hebben gedaan om de Groningers te betrekken bij de besluitvorming over de gaswinning, en dat Groningen ook meer van de winst had moeten profiteren. „Een license to operate is een belangrijk begrip voor Shell. Dat betekent dat er steun is bij de bevolking voor een operatie, dat onze afwegingen worden begrepen. Dat hebben we in Groningen verloren, dat is niet goed gegaan.”  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/06/30/voormalig-shell-topman-beving-huizinge-was-gamechanger-a4135161
2022-07-01||Hoe de ‘rassenrellen’ van 1972 nu nog doorwerken in Rotterdam||‘En wéér: wraak op Turken …’, kopte Het Vrije Volk op 11 augustus 1972 over de hevige rellen die waren uitgebroken in de Afrikaanderwijk in Rotterdam-Zuid. Honderden jongeren wilden voor de tweede keer binnen 24 uur „afrekenen met de Turken, die onze huizen inpikken”. Aanleiding is een uit de hand gelopen huurconflict tussen een Turkse huisbaas en een 26-jarige Nederlandse vrouw over haar huurschuld. Tijdens de verhuizing naar een andere woning loopt een ruzie tussen buurtbewoners die haar hierbij helpen en Turkse bewoners zo hoog op, dat er messen worden getrokken en het meubilair van de huiseigenaar uit het raam wordt gegooid en in brand wordt gestoken. Vanaf dat moment blijft het een week lang onrustig in de Afrikaanderwijk en omliggende straten. In augustus is het vijftig jaar na de ‘rassenrellen’ of ‘Turkenrellen’, zoals ze in de media en de volksmond werden genoemd. Knokploegen bestormen huizen van bewoners met een Turkse achtergrond en gooien brandbommen en stenen bij Turkse pensions naar binnen. Op straat worden borden omhooggehouden met de tekst: ‘Alleen te huur voor Hollanders’. Personen scanderen racistische leuzen en roepen dat ze de gastarbeiders gaan lynchen. 82 mensen worden aangehouden, onder wie acht bewoners met Turkse roots, de anderen zijn overwegend jonge, autochtone Rotterdammers van zestien tot 25 jaar. De schade aan Turkse huizen en pensions loopt in de tonnen.  De rellen in de Afrikaanderwijk is een vergeten verhaal in de Rotterdamse geschiedenis. Het dominante verhaal is dat de stad na het bombardement in de Tweede Wereldoorlog haar rug heeft gerecht. Sindsdien zijn de wereldhaven en iconische architectuur de Rotterdamse identiteit gaan vormen. Dit verhaal van wederopstanding en van samenleven met andere culturen heeft als nadeel dat alles wat erbuiten valt naar de achtergrond is gedrongen of in vergetelheid is geraakt. Feit is dat Rotterdam ook de stad is van de eerste grote etnische rellen in Nederland. De rassenrellen van 1972 hebben nooit sterk op mijn netvlies gestaan. De eerste keer dat ik ermee in aanraking kwam, was enkele jaren geleden in de huiskamer van Ed in de Slaghekstraat – met de Paarlstraat, Wapenstraat en Goede-Hoopstraat het centrum van de rellen. Ik deed onderzoek naar Buurt Bestuurt in Hillesluis, een initiatief waarin buurtbewoners meebeslissen over de aanpak van de grootste problemen in hun wijk om zo de leefbaarheid ervan te verbeteren. De uitkomst van dit onderzoek was dat de frustraties en boosheid bij de bewoners zich bleven opstapelen omdat de gemeente niks deed met hun suggesties om de problemen in hun wijk aan te pakken. Ook van een representatieve participatie van de wijk kwam weinig terecht omdat vooral autochtone, witte Nederlanders aan Buurt Bestuurt meededen. Ed vertelt mij dat er niets nieuws onder de zon is. De bewoners voelen zich al heel lang in de steek gelaten door het stadhuis en Turkse bewoners treden hier altijd weinig buiten hun eigen kring. Dat is al zo sinds het begin van de jaren 70, legt hij mij uit, met de komst van goedkope arbeidskrachten uit andere landen om het werk in de Rotterdamse haven uit te voeren. Toen klaagden de bewoners al steen en been over de woningnood in de wijk en het gebrek aan aandacht van de gemeente voor hun problemen. Hij vraagt of ik weet wat er in augustus 1972 in de Slaghekstraat gebeurde. De politie bewaakt woningen van bewoners met een Turkse achtergrond, in de Wapenstraat.  Intussen weten we dat de voedingsbodem van de rellen een mengelmoes was van racisme, sociale nood en sensatiezucht. Het Vrije Volk spreekt op 11 augustus 1972 van een ‘volksgericht’ waarbij Turkse bewoners „kennis hebben gemaakt met het euvel van de vreemdelingenhaat”. De Telegraaf sprak bewoners die zeggen dat „ze het hele zooitje in zee moeten droppen” en „de Duitsers waren zo gek nog niet”. In dezelfde krant komt een lid van het wijkcomité aan het woord: „Ze zijn met te veel. Dan ga je je ergeren aan hun gedrag. Ze moeten zich tenslotte aan ons aanpassen en wij niet aan hen.” Ook burgermeester Wim Thomassen duidt de rellen in termen van een rassenconflict, daarvoor „heb ik te veel anti-Turkse opmerkingen gehoord”. Zeker, racisme was een factor. Maar er speelden ook andere zaken mee: woningnood, verpaupering van de wijk en het gevoel dat de gemeente alles op haar beloop liet en geen enkele aandacht had voor de klachten van de bewoners. Zo bereikt de gemeenteraad een klein jaar voor de rellen al diverse noodsignalen over de verloedering op straat, de erbarmelijke staat van veel woningen en een groot gebrek aan publieke voorzieningen. De rellen zijn zo bezien niet de uitkomst van rassendiscriminatie, menen verschillende raadsleden in de raadsvergadering na de rellen, maar het gevolg van falend beleid van de gemeente. Na de eerste dagen van de rellen keert het conflict zich ook tegen de politie. Relschoppers uit andere Rotterdamse wijken en andere steden komen naar de Afrikaanderwijk en de politie moet charges uitvoeren om de agressieve menigte uit de wijk te verdrijven. Op 15 augustus zijn er zo’n 300 jongeren op de been. „Dit heeft niets meer met de huisvestingsproblemen van buitenlandse werknemers te maken”, zegt de politiewoordvoerder. Van een volksgericht gaat het over in ‘agentje-pesten’ en politieagenten worden met stenen en molotovcocktails bekogeld.  Over de oplossing van de problemen in de Afrikaanderwijk is de politiek het snel eens: de sluiting van pensions voor gastarbeiders. Binnen twee maanden na de rellen worden 44 pensions ontruimd, ze voldoen niet aan de eisen van bouw- en woningtoezicht. Ruim 200 pensions komen op de lijst om te worden gesloten.  Het meest controversiële besluit is de spreiding van personen met een niet-westerse achtergrond over de stad door de invoering van een maximum van 5 procent waarmee de verhouding wordt geregeld tussen Nederlanders en buitenlanders in de Rotterdamse wijken. Volgens PvdA-wethouder Jan Reehorst is dit de minst slechte uit twee opties: „Of de zaken op hun beloop laten of regulerend optreden”.  Verzet tegen de maatregel komt vooral van liberale zijde. Ondanks het „discriminatoire karakter” van de maatregel, aldus PvdA-fractievoorzitter Arie Lems, wordt ze met  ruime meerderheid van stemmen aangenomen. In 1974 vernietigt de Raad van State het spreidingsbeleid omdat het in strijd is met het VN-verdrag dat discriminatie door de overheid verbiedt. Maar de wens om de toelating van migranten in de stad beter te regelen, heeft een boemerang-effect  in de Rotterdamse politiek. Zo wordt in de jaren erna in verschillende beleidsstukken de noodzaak benadrukt van een betere spreiding over de stad.  Uiteindelijk is het Leefbaar Rotterdam, de partij van Pim Fortuyn, die erin slaagt om de omstreden maatregel, aangeduid als de ‘Rotterdamwet’, door te drukken. De sociaal-economische problematiek waarmee Rotterdam kampt, wordt zo definitief herleid tot een cultureel probleem. Hoe ging dat? In 2002 wint Leefbaar met overmacht de gemeenteraadsverkiezingen. Naast criminaliteit staan de islam en integratie hoog op de politieke agenda en deze drie onderwerpen worden door Leefbaar moeiteloos met elkaar in verband gebracht. Leefbaar-wethouder Marco Pastors spreekt van een „allochtonenstop” en er moet een „hek om Rotterdam” komen om een einde te maken aan de komst van immigranten.  Met steun van de regering in Den Haag wordt de Rotterdamwet ingevoerd. Daardoor kunnen woningzoekenden die geen inkomen hebben, worden geweerd uit wijken die er wat betreft leefbaarheid en veiligheid slecht aan toe zijn. Onder het motto ‘Rotterdam zet door’ wordt  gesproken over ‘kansarme bewoners’ in plaats van ‘allochtone bewoners’. In feite gaat het over dezelfde groep die in 1972 het doelwit was van de rassenrellen: Turkse en Marokkaanse nieuwkomers die naar Rotterdam kwamen om in de haven te werken. Uit evaluaties blijkt dat de veranderingen in de bevolkingssamenstelling van de wijken waar de Rotterdamwet is toegepast, niet hebben geleid tot een verbetering van de leefbaarheid en veiligheid in deze buurten. Veel mensen op Zuid kampen dan ook met een soort gelatenheid of moedeloosheid over hun situatie. Armoede? Alom troef. Schietpartijen? Hoort erbij. Dealen? Dat doet iedereen hier.  Inmiddels weten we dat veiligheid niet verbetert met de wet en wapenstok alléén. Ook aan de ‘positieve kant’ van veiligheid moet worden gewerkt: het versterken van voorwaarden als zorg, vertrouwen en geborgenheid. Ondanks veel kritiek, vanwege het discriminerende karakter van de spreidingswet, houdt het nieuwe college van Leefbaar, VVD, D66 en Denk vast aan de wet.  Terwijl veel van de problemen van vijftig jaar geleden, nog steeds de problemen van vandaag zijn. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/06/30/hoe-de-rassenrellen-van-1972-nu-nog-doorwerken-in-rotterdam-a4135043
2022-07-01||Verliefd worden op de zeggingskracht van samenzang||Hoe klinken de druppelende tranen in Orlando Gibbons hymne ‘Drop drop slow tears’ (1612)? Een tranenproeverijtje op Spotify leert: alles is mogelijk, van lome drup (groot koor in kathedraalakoestiek) tot charmante biggel (lenig vocaal ensemble). Koormuziek kent vele gedaanten, alle zijn deze week te ondergaan op het Haarlemse festival  The Big Sing, voorheen Koorbiënnale. The Big Sing – de naam verraadt het al – is breder en minder ‘klassiek’ opgezet. Maar het wegens succes dubbel uitgevoerde openingsprogramma bleek woensdag nog behoorlijk traditioneel, met strakke zang van het Britse octet Voces8 gekoppeld aan de jonge zangers van het Nationaal Gemengd Jeugdkoor en Nationaal Vrouwen Jeugdkoor (16-29 jaar) onder Wilma ten Wolde. Wie na de moeilijke (zeker ook voor de korensector) coronatijd een uitbundige openingsavond had verwacht, kwam bedrogen uit. Het programma was smaakvol, ingetogen. Voces8 excelleert in sferische samenzang, zoals te horen in de al genoemde hymne van Gibbons en eigentijdse composities als ‘Nunc Dimittis’ van Paul Smith en ‘Mothers Song’ van Jocelyn Hagen.  Dat laatste stuk bewerkstelligde al in de eerste minuten van het concert precies waar je voor komt: het gevoel opnieuw verliefd te worden op de wereld aan zeggingskracht die in iets ‘simpels’ als menselijke samenzang  besloten ligt. Helaas stelden de stukken die van de zangers van Voces8 solistische inzet vergden (Victoria, Palestrina) een beetje teleur.   Van de piramide aan opleidingsensembles die samen de Nationale Koren vormen, is het Nationaal Vrouwen Jeugdkoor op dit moment de spits. Niets ten nadele van het geweldige, grotere gemengde jeugdkoor, maar in perfectie en ensemble-kwaliteit opereert het vrouwenkoor nét een trede hoger. Geweldig, zoals hier in twee werken van Arvo Pärt werd samengezongen. Van stratosferische sopranen tot fluwelige alten; alle groepen klonken als een klok en meer nog: alles paste in elkaar als één organisme. In dit koor denk je elke seconde gewoon te horen dat deze vrouwen al hun halve leven samen zingen – wat vaak ook echt zo is. Na een surrealistische interruptie – een drumband buiten op de Grote Markt veroorzaakte in de kerk een Armageddon-achtig gebulder –  was Mendelssohns ‘Denn er hat seinen Engel’ een fraaie slotsom van samenzang tussen alle zangers.   Klassiek The Big Sing  openingsconcert. Met Voces8, Nat. Vrouwenkoor, Nat. Gemengd Jeugdkoor. Gehoord: 29/6 Grote of St. Bavokerk, Haarlem. Festival nog t/m 3/7, div. locaties in Haarlem (en A’dam). Inl. thebigsing.nl Radio 4: 30/6, 20u.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/06/30/verliefd-worden-op-de-zeggingskracht-van-samenzang-a4135157
2022-07-01||Tien jaar Luchtsingel in Rotterdam: mooi plan, maar veel kritiek op de uitvoering||Tien jaar geleden was de opwinding groot, bij de toewijzing van het prijzengeld voor de bouw van de ‘Luchtsingel’, om de hoek bij het Hofplein. Intussen is een deel van het hout weggerot. Heeft de winnaar van het eerste Stadsinitiatief, een ideeënwedstrijd waarbij het winnende plan voor miljoenen aan gemeenschapsgeld kreeg, gebracht wat werd beloofd? Een reconstructie, in drie hoofdstukken.  Joelend springen Elma van Boxel en Kristian Koreman in maart 2012 op en neer in de Rotterdamse Schouwburg. Burgemeester Ahmed Aboutaleb en wethouder Korrie Louwes hebben net samen de naam van het eerste winnende stadsinitiatief voorgelezen. Het is de Luchtsingel, hún plan. „Hoe kun je dit nu uitleggen?”, antwoordt een bezwete Koreman op de vraag van Rijnmond hoe het is om het Stadsinitiatief te winnen. „Bizar”, puft Van Boxel, buiten adem.  De twee architecten van bureau ZUS krijgen 4 miljoen euro prijzengeld van de gemeente om hun plan te verwezenlijken – nadat 20.000 Rotterdammers op de Luchtsingel hebben gestemd. In 2015 wordt de luchtbrug, die is opgebouwd uit 17.000 plankjes, officieel geopend met een picknick. Hij wordt ontwikkeld tijdens de economische crisis van 2012. In het Central District van Rotterdam staan dan duizenden vierkante meters kantoorruimte leeg. „De ontwikkeling lag hier stil”, zegt Van Boxel. Vanaf 2009 is ZUS betrokken bij verschillende projecten in dit gebied, zoals Dakakker,  Hofbogenpark en Park Pompenburg. De Luchtsingel moet die met elkaar verbinden en zo het desolate gebied toegankelijker en aantrekkelijk maken. „Hier moest weer een nieuw stadshart komen”, zegt Koreman. „Net als vroeger, toen het Hofplein het bruisende centrum was.”  Behalve van  het prijzengeld maken de architecten gebruik van crowdfunding. Rotterdammers en andere belangstellenden kopen in totaal 4.000 plankjes à 25 euro die vervolgens in de brug worden verwerkt. Dat levert nog eens 100.000 euro op. Van het totale bedrag van 4,1 miljoen wordt niet alleen de luchtbrug gerealiseerd. In het oorspronkelijke plan wordt gesproken over een parking pool (zwembad), green mobility park, hofparkhotel en speelplaatsen. De brug zelf zou,  volgens de oorspronkelijke begroting, 1,3 miljoen euro kosten. Dat wordt uiteindelijk bijna het dubbele: 2,5 miljoen, zeggen Van Boxel en Koreman. „Daar is het grootste deel van het geld aan opgegaan.” De singel speelt een belangrijke rol bij de ontsluiting van Biergarten, die tien jaar geleden opende op het destijds verlaten parkeerterrein van het Delftsehof. „De Luchtsingel zorgt voor betere bereikbaarheid en een grotere doorloop”, zegt de bedrijfsleider. En de trap wordt gebruikt om, in de zon, een biertje op te drinken.  In diezelfde periode wordt een akker van 1.000 vierkante meter aangelegd bovenop het Schieblock. De akker, waar groenten, fruit en eetbare bloemen worden geteeld en vier bijenvolken wonen, is een initiatief van ZUS, het Milieucentrum en de gemeente. 145.000 euro van het prijzengeld gaat hier naartoe. De Luchtsingel loopt over in het park op de Hofbogen. De initiatiefnemers dragen 250.000 euro bij aan een evenementendak. Voor die tijd waren er ook activiteiten op het dak van de Hofbogen, maar die stonden meer op zichzelf, aldus een woordvoerder van Havensteder, de woningcorporatie die in 2012 samen met Vestia de Hofbogen kocht en opknapte. „De Luchtsingel zorgde voor verbinding.”  Aan evenementen, de site en campagne wordt de eerste jaren nog eens 250.000 euro uitgegeven. Naar Park Pompenburg gaat nog eens 200.000 euro. Ook keren de architecten zichzelf een bedrag uit. „Een onkostenvergoeding”, zegt Van Boxel. „We hebben er niet aan verdiend.” De begroting is nooit openbaar gemaakt, wel overhandigd aan de gemeente. Andere onderdelen van het oorspronkelijke plan rondom de Luchtsingel komen er niet, zoals het zwembad, dat voor 500.000 euro was begroot. Soms drentelen toeristen langs. „Met zo’n gidsje in hun hand”, zegt ondernemer Rosalie de Haan van café Roosje. „De Luchtsingel staat in de Lonely Planet.” Als ze er dan overheen zijn gelopen, zijn ze teleurgesteld, zegt ze. „Het is zó verwaarloosd. Er liggen lege flessen en soms slapen er verslaafden die er poepen en plassen.”  Al gebruikten vaste klanten en kennissen de luchtbrug ook om snel van het station naar het café te lopen. „Dat was ideaal”, zegt kok en mede-eigenaar Richard de Haan. Aan de andere kant van het spoor, bij de Hofbogen, is minder enthousiasme. Verschillende ondernemers in de Hofbogen geven aan „nauwelijks” of „geen effect” te merken van de loopbrug die uitkomt achter hun straat. „Het idee is leuker dan de uitvoering”, zegt Gaby van Kesteren  van podium en restaurant Bird.  Al vrij snel sloeg de verloedering toe. Extra klanten en aanloop leverde het hem niet op, zegt hij. „Misschien wel in het Schieblock, maar hier hebben we er niets aan. Het is vooral een leuk plaatje, een marketingding.” De hoge overgang over het spoor noemt hij onveilig. „Inmiddels is het vergane glorie”, zegt Van Kesteren. „Eigenlijk is de Luchtsingel nooit tot volle wasdom gekomen.” In 2018 en 2021 werd geklaagd over het verval. Graffiti ontsiert de gele planken, hout brokkelt af en voorbijgangers zien en ruiken urine en ontlasting. In de gemeenteraad worden vragen gesteld over een gevoel van onveiligheid op en rond de luchtbrug. Hij wordt zo vaak bespoten met graffiti dat de gemeente in 2021 de brug iedere twee weken opnieuw geel laat schilderen. Onderhoudskosten: 75.000 euro per jaar. Rutger Henneman van GroenGoed beheert de Vredestuin in Park Pompenburg en de tuin op de Hofbogen, die de brug verbindt. Hij treft gele stukken afgebladderde verf aan tussen de groenten.  Tijdens een inspectie begin dit jaar blijkt dat houtrot en verzakkingen ervoor zorgen dat de brug niet meer veilig is. In mei worden daarom delen van de Luchtsingel afgesloten. Een donkerbruin schot blokkeert nu de doorgang achter de Shelltoren. Het deel over de Schiekade is nog wel open, net als de zwevende rotonde boven park Pompenburg en de brug over het spoor naar de Hofbogen. In een brief aan de gemeenteraad schrijft wethouder Vincent Karremans (buitenruimte, VVD) dat „de constructie bijna aan haar einde levensduur is”.  Het verval en de gedeeltelijke sluiting doen ‘ontzettend veel pijn’, zeggen initiatiefnemers Van Boxel en Koreman. Kort na de voltooiing dragen zij het beheer van de Luchtsingel over aan de gemeente met daarbij het resterende prijzengeld van 670.000 euro. „Als er tijdig beheer en onderhoud was gepleegd, waren de verzakkingen eerder geconstateerd en verholpen”, denkt Koreman.  Ook balen ze van de brief van Karremans. „De brug zou – na reparaties – nog vijftien jaar meekunnen”, zegt Koreman. „Die tijd is ook nodig om de periode te overbruggen dat bouwplannen van Pompenburg, Central District en Zomerhofkwartier gerealiseerd gaan worden. Het wordt hier een grote bouwput. De Luchtsingel helpt het gebied leefbaar te houden.” In de nieuwbouwplannen rondom Pompenburg (993 woningen) is een Luchtsingel 2.0 – opnieuw knalgeel – ingetekend om de verschillende nieuwe gebouwen en buitenruimtes met elkaar te verbinden. Het is nog onduidelijk of de huidige constructie ook voor de lange termijn kan worden opgelapt, of dat wellicht onderdelen opnieuw gebruikt kunnen worden.  De technisch beheerder van de brug laat weten dat de onderbouw en de staanders langer meekunnen. Net als de zwevende rotonde. „De bovenbouw is van zachter hout. Daar hebben ook de verzakkingen plaatsgevonden.” De verzakkingen worden binnenkort waarschijnlijk wel gerepareerd zodat de brug tot september volgend jaar open kan. Dan loopt ook de vergunning van het bouwwerk af.  Directeur Derk Loorbach van onderzoeksbureau DRIFT deed met collega’s in 2014 onderzoek naar de impact van de Luchtsingel. „Een geslaagd stedelijk experiment”, zegt hij. Omdat drie losse stadsdelen met elkaar zijn verbonden. „Het Hofplein, Pompenburg en de Delftsepoort zijn als geheel levendiger geworden.”  En hij spreekt van een icoon. „Er is heel veel over geschreven in de media. En hoewel het misschien geen toeristische trekpleister is geworden, is het voor bepaalde groepen wel een stedelijke trekpleister.” Het bouwwerk heeft er voor gezorgd dat de plek „hip en stedelijk” is geworden. „En dat nagedacht wordt over ontwikkelingen op hoogte, zoals het park op de Hofbogen.”    Wel vraagt Loorbach zich af of de Luchtsingel het volle potentieel heeft benut. Dat verwijt hij vooral de gemeente. „Die had mee kunnen ontwikkelen, projecten op de singel kunnen laten aansluiten. De gemeente heeft te weinig als ontwikkelaar en ondernemer gedacht.”  Na de realisatie was er meer levendigheid in het gebied, zegt Henneman van GroenGoed. Werknemers uit de naastgelegen kantoren kwamen langs voor een wandelingetje tijdens de lunch, studenten van het Grafisch Lyceum treft hij op de bankjes in het park op de Hofbogen. Beneden rijden skaters langs.  Het was niet zo druk geweest als mensen in de pauze onder dat „stinkende tunneltje”, de Raampoortstraat, door hadden moeten lopen, denkt hij. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/06/30/de-vele-tegenslagen-voor-de-luchtsingel-a4135044
2022-07-01||Voorheen drukste grensovergang tussen Finland en Rusland gaat open||De Finse grensovergang met Rusland bij Imatra gaat vrijdag na bijna twee jaar weer open. Dat meldt de Finse publieke omroep Yle. Imatra, gelegen in het zuidoosten van het land, was jarenlang de drukste grensplaats tussen Finland en Rusland, met 1,5 miljoen overtochten in 2019. Verwacht wordt dat er ondanks de aan Rusland opgelegde sancties weer veel reizigers de grens zullen oversteken. Russen hebben daarvoor nog wel een visum of Fins paspoort nodig.   Sinds het sluiten van de grenzen na de oorlog met Oekraïne zijn de Russische grenzen voor voetgangers en spoor- en bootverbindingen in principe gesloten. Zo rijden er voorlopig geen passagierstreinen tussen Rusland en de Baltische staten Estland en Letland. Ook zijn er geen rechtstreekse vluchten tussen de Europese landen en Rusland. Alleen met bepaalde uitzonderingen mogen mensen Rusland inreizen.   De heropening van de Finse grensovergang stond al langer gepland, maar komt op een opvallend moment. Finland en Zweden werden afgelopen woensdag officieel door de NAVO uitgenodigd om lid te worden van de militaire alliantie. De Russische president Poetin waarschuwde dat Rusland zal reageren als die landen onderdeel worden van het bondgenoodschap.  Het grensverkeer bij Imatra werd aan het begin van de coronapandemie in 2020 voor het eerst gestremd. Vorig jaar januari sloot de regering de grensovergang vanwege het virus volledig af voor reizigers. Sindsdien was die alleen toegankelijk voor zwaar verkeer.  Finland versoepelt vrijdag op meer plekken de corona-gerelateerde toegangsbeperkingen voor toeristen. Daarnaast hoeven reizigers uit het buitenland geen vaccinatie- of testbewijs meer te laten zien. Rusland hanteert nog wel coronamaatregelen voor toeristen die naar het land komen.   ||https://www.nrc.nl//nieuws/2022/06/30/voorheen-drukste-grensovergang-tussen-finland-en-rusland-gaat-open-a4135143
2022-07-01||Man op tractor verdacht van poging tot doodslag tijdens protest op A37||De politie heeft tijdens boerenprotesten woensdagavond twee mensen aangehouden. Een 23-jarige man uit Hoogeveen zou met een tractor op een politieauto zijn ingereden en wordt verdacht van poging tot doodslag. Een 49-jarige man uit Emmen wordt verdacht van rijden onder invloed en het niet voldoen aan een bevel of vordering. Beide arrestaties vonden plaats op de A37, waar boeren met tractoren bij de Drentse plaats Holsloot het wegverkeer op de kruising met de N34 blokkeerden.  Om de boeren heen hadden zich woensdagavond zo’n tweehonderd „sympathisanten” verzameld. Toen agenten de man uit Hoogeveen arresteerden, zou een groep van dertig tot vijftig mensen de arrestatie hebben proberen te voorkomen. „Om de aanhouding veilig te laten verlopen, gingen agenten met de wapenstok in de hand op linie staan”, aldus de politie. De man uit Emmen zou met zijn auto stil hebben gestaan op de snelweg. Een bevel om door te rijden weigerde hij, evenals het laten afnemen van een blaastest toen agenten „een alcohollucht” roken.  Ook is woensdagavond een 23-jarige man uit het Zuid-Hollandse Strijensas aangehouden omdat hij opruiende berichten over de boerenopstand zou hebben gedeeld, meldt het Openbaar Ministerie. Hij moet zich vrijdag voor de rechter verantwoorden. Het OM wil met die snelheid een signaal afgeven „dat dit gedrag niet wordt getolereerd”.  Sinds het kabinet vorige week de stikstofdoelen per regio bekendmaakte, hebben boeren door heel het land meermaals geprotesteerd: ze zijn boos dat de Nederlandse veestapel moet krimpen. Vorige week woensdag werd een vrij gemoedelijke landelijke protestdag georganiseerd, mede door vakverenigingen, op het veld van een veeboer in het Gelderse Stroe. Op verschillende momenten liepen demonstraties verder uit de hand: zo blokkeerden boeren met hun machines op verschillende momenten snelwegen, stortten sommige boeren mest uit op autowegen en bezochten sommigen het huis van stikstofminister Christianne van der Wal (VVD) en Tweede Kamerlid Derk Boswijk (CDA). ||https://www.nrc.nl//nieuws/2022/06/30/twee-aanhoudingen-bij-boerenprotesten-woensdagavond-a4135152
2022-07-01||Drie hiphopartiesten om je vingers bij af te likken  op Woo Hah!||Vrijdag begint het grote driedaagse hiphopfestival Woo Hah! in Hilvarenbeek, dit jaar voor het eerst in samenwerking met de Amerikaanse evenknie Rolling Loud. NRC tipt drie hiphop-acts om naar uit te kijken: Dertien jaar geleden was J Cole uit Fayetteville, North Carolina, de eerste rapper die Jay Z tekende op zijn platenlabel Roc Nation. Intussen is J Cole zelf uitgegroeid tot één van de belangrijkste boegbeelden van zijn hiphopgeneratie en een van de succesvolste rappers van het afgelopen decennium. Hij keert dit weekend terug op Woo Hah! als hoofdact. J Cole is een gedroomde artiest om de terugkeer van livemuziek mee te vieren. Een sterke en gepassioneerde rapper die zijn soulvolle, vurige en zeer persoonlijk getinte muziek live met power en charisma vertolkt. Hij is uitgegroeid tot een gelaagde en gedreven verteller die in zijn nummers verschillende perspectieven en karakters hanteert. In zijn muziek worstelt J Cole met de voor hem soms drukkende verwachtingen die aan zijn enorme succes kleven. Hij prijst zich gelukkig met elke kogel die hij op jongere leeftijd, soms letterlijk, heeft ontweken, graaft in zijn ziel, en is zelf-  en maatschappijkritisch, onzeker, maar  evengoed trots op zijn positie en ambitie. Hij is als vocalist veelzijdiger, melodieuzer en meer in controle dan ooit. Eenmaal op het podium is hij er één van de oude stempel: onvermoeibaar, vol overtuiging en met sublieme stembeheersing. J Cole bracht in ruim tien jaar tijd zes  platina-albums uit die in Amerika allemaal  de eerste plek in de albumlijst haalden – de meest recente was vorig jaar: ‘The Off-Season’. Ook richtte hij platenlabel Dreamville op, waarop hij de muziek uitbrengt van boeiende en vaak technisch begaafde artiesten als J.I.D., EarthGang, Ari Lennox en Bas – die laatste treedt dit weekend ook op. Ms Banks maakt muziek die grenzeloos en aanstekelijk is, met invloeden uit clubscenes over heel de wereld. De soepele rapper uit Zuid-Londen met wortels in Nigeria en Oeganda kan rauw en ijskoud flowen op spijkerharde trap, grommende grime en dreunende drillbeats en groeide met haar soevereine rapstijl uit tot een kopstuk in de Britse hiphopscene. Ze vult haar stevige rapstijl aan met kleurrijke melodieuze zang en instrumentaties waarvoor ze put uit een reeks urgente stromingen, van Jamaicaanse dancehall tot Amerikaanse r&b en Nigeriaanse pop. Ze heeft als performer een solide livereputatie - fris, energiek, opzwepend en muzikaal veelzijdig.  Twee jaar geleden gaf de Haagse rapper en zanger Frenna – in 2019 de meest gestreamde artiest van Nederland – een show in de Ziggo Dome voor een publiek dat op ruime afstand van elkaar moest zitten. Hij toonde zich met zijn opzwepende band, goudgerande hit-catalogus en flitsende visuele aankleding ook ondanks de coronabeperkingen al een solide superster met internationale allure. Frenna en zijn muzikanten geven live een extra rijk en gelaagd karakter aan zijn razend populaire muziek.  Vrijdag verschijnt de single ‘Bigger Than Life’ van Frenna met de Britse Headie One – die is dit weekend ook op het hiphopfestival te zien. Woo Hah! 1-3/7, Hilvarenbeek. Info: woohahxrollingloud.com||https://www.nrc.nl//nieuws/2022/06/30/drie-hiphopartiesten-om-je-vingers-bij-af-te-likken-op-woo-hah-a4135151
2022-07-01||Zorgen over ‘beweegcrisis’ bij jeugd in Rotterdam. ‘Ze spelen liever Fortnite’||Hasan Abaka noemt het de grootste concurrent van sporten en buitenspelen: beeldschermen. „Je ziet dat kinderen vaak een lichte verslaving hebben aan het gebruik van telefoons en tablets, de spelletjes die ze erop kunnen spelen. Het lijkt voor ouders ook makkelijk, geef een kind een iPhone en hij of zij is stil. Het maakt dat kinderen minder bewegen en minder sociaal worden.” Abaka (34) werkt bij de Krajicek Foundation als regiomanager Zuidwest Nederland, waar Rotterdam onder valt. Het is de stad waar de oprichter van de stichting, Wimbledon-winnaar Richard Krajicek, is geboren en waar de meeste van in totaal 127 sportpleinen (Krajicek Playgrounds) van het land liggen: achttien, voornamelijk in kwetsbare wijken.  Vijf jaar geleden schreef Krajicek in het jaarverslag dat zijn „grootste wens is” dat de stichting op een dag „overbodig zal zijn”. Voor het 25-jarig jubileum, die de Krajicek Foundation 7 juli viert, concludeert de stichting dat door de „kansenongelijkheid, ‘beweegcrisis’, digitalisering, verstedelijking en de coronapandemie” er nog veel werk te doen is. Met name de coronacrisis heeft de ongelijkheid en problemen in kwetsbare wijken vergroot, schrijft zij. De ‘beweegrichtlijn’ van de overheid stelt dat jeugd tot 18 jaar minstens één uur per dag aan inspanning doet, zoals fietsen of wandelen. De Rotterdamse jeugd tot 12 jaar voldoet hier voor een groot deel aan (78 procent), blijkt uit de gemeentelijke Sportnota van vorig jaar. Maar bij de jongeren van 13 tot en met 16 jaar daalt de beweegdeelname „dramatisch naar 18 procent”. Ook ligt het percentage kinderen in Rotterdam met overgewicht hoger dan het landelijk gemiddelde.   Na de lockdowns is het op dit moment weer „als vanouds” druk op de playgrounds, ziet Abaka. Hij merkte dat het een „heftige” periode is geweest voor jongeren. Toen de maatschappij weer op gang kwam, waren er jongeren met een depressie, vertelt hij. Om meer voor de jeugd te doen hebben ze in samenwerking  met de Johan Cruyff Foundation en Sociaal Werk Nederland extra sportactiviteiten georganiseerd voor de leeftijd van 13 tot en met 21 jaar.  De sportparticipatie van meiden krijgt de komende tijd speciale aandacht, omdat hun deelname in  kwetsbare wijken „bedroevend laag” is, stelt de stichting. „Meiden voelen zich minder prettig op de plekken waar veel jongens zijn”, zegt Abaka. „Daarom willen we ook veel meiden als scholarshippers [rolmodellen uit de wijk die sportactiviteiten organiseren en in ruil een studiebeurs krijgen] inzetten en extra meidenevenementen organiseren, zodat zij denken: hé, we horen er ook bij.”  Abderrahman Zawadi op het sportplein in het Zuiderpark, in Charlois. Foto Sebiha Oztas
 Abderrahman Zawadi: „Wij organiseren wekelijks sport- en spelactiviteiten voor de kinderen uit de buurt. Ik probeer ze op een positieve manier meer te laten bewegen. De jongens die hier voor het eerst langskomen, zijn soms een beetje teruggetrokken. Ze missen die sociale kant. Maar als je ze leert kennen vinden ze het geweldig als je ze trainingen geeft. Sommigen hebben een beetje een schop onder hun kont nodig, moeten die drempel overheen, dan ontplooien ze zich.  „Ik heb nu een team dat elke dag naar het Zuiderpark komt, gaan ze lekker voetballen. Daar doe je het voor, het plezier dat ze hebben. Ik heb lang bij Spartaan’20 op best hoog niveau gevoetbald, het is leuk om dat door te geven aan de kinderen. Je creëert ook een band met ze, omhelzen je, voelen zich veilig. „Er komen hier alle soorten mensen: sommige met een grote tennistas met alles erop en eraan, of mensen die alleen komen en vragen of ze met iemand kunnen pingpongen.  „Ik heb ook vluchtelingen meegemaakt die hier kwamen sporten. Twee kids, een van 14 en een van 11. Die konden bijna niks anders doen. Met hen bouwde ik ook een band op. Een van hen werkt nu ook hier. Mooi om te zien.”   Abderrahman Zawadi (22), scholarshipper op Krajicek Playground Zuiderpark, krijgt jaarlijks studiebeurs van 1.000 euro, doet HBO civiele techniek, zit in zijn laatste jaar.  Jocelina Wolvers bij de playground aan de Rilland Bathstraat, in Pendrecht. Foto Sebiha Oztas Jocelina Wolvers: „Ik heb op de Playground in het Zuiderpark een meidengroep opgestart. Want meiden kwamen bijna niet. Dat wilde ik veranderen, een park is nu eenmaal niet altijd veilig. Het werd een succes. Ik had een groep van zo’n twaalf meiden, die elke week kwamen. We gingen voetballen, tennissen, kanoën, en hadden uitjes, zoals naar Diergaarde Blijdorp. Sommigen kwamen daarvoor niet verder dan hun eigen wijk.  „Meiden vinden het lastig om te sporten tussen jongens. Als je op een voetbalveldje alleen maar jongens ziet, gaan ze niet meedoen, ook al vinden ze voetbal wel leuk. „Ik maak me zorgen over de bewegingsarmoede onder jongeren. Een groot deel van de jeugd op Zuid sport niet, ze spelen liever Fortnite. Het is heel moeilijk om die mee te krijgen. We hadden een game event, daar kwamen ze wel. Maar om ze dan terug te laten komen voor sport is lastig.   „Je ziet kinderen met chipszakken en Red Bull-blikjes. Een groot probleem. Daarom is het heel belangrijk om ze te motiveren. Dat heb ik nu wel onder de knie, maar het lastige is: hoe zorg je dat ze blijven komen? Ik ben altijd heel enthousiast. Zoals bij boksen, dan zeg ik: kom jongens, ik doe ook mee!”  Jocelina Wolvers (19), is scholarshipper op meerdere locaties op Zuid (waaronder in Pendrecht), krijgt jaarlijks studiebeurs van 1.000 euro, zit in het laatste jaar van haar opleiding Zorg & Welzijn, MBO niveau 4.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/06/30/jeugd-krabbelt-op-na-de-crisis-a4135035
2022-07-01||De comeback van  een gigadancefeest: ‘Sensation White’ leeft weer||De allereerste Sensation in 2000 was niet ‘white’. Pas bij de tweede editie werden alle bezoekers gevraagd in het wit te komen ter nagedachtenis van het broertje van dance-organisator ID&T-eigenaar Duncan Stutterheim, die in september 2000 overleed in een auto-ongeluk. Want bij zijn uitvaart was iedereen ook in witte kleding. Be part of the night, dress in white, zei de uitnodiging.   Een superconcept was geboren: dancemuziek, lichtshows, een grote ronddraaiende dj-booth in het midden  en tienduizenden mensen dansend eromheen, verenigd door zoiets simpels als een witte outfit. Na een paar jaar weg te zijn geweest,  ziet het giga-event zaterdag nieuw levenslicht. Sensation White werd zeventien jaar door  ID&T (het Nederlandse bedrijf achter ruim veertig dancefeesten en festivals zoals Thunderdome, Mysteryland en Awakenings) georganiseerd. Elke zomer kwamen zo’n 40.000 in het wit geklede bezoekers naar de tot club omgetoverde Amsterdam Arena om de hele nacht te dansen op trance, house, EDM (electronic dance music) en techno. Nederlandse topdj’s als Tiësto, Armin van Buuren en Fedde Le Grand zijn er mede groot door geworden. „Die visuals en effecten als rook, fonteinen en vuurwerk nemen me de hele avond mee in een verhaal. En als dan ‘s ochtends het zonlicht door het dak van de Arena naar binnen schijnt en ik die menigte in het wit zie, de dresscode die ons allemaal gelijk maakt, dat heeft iets magisch”, zegt Sensation fan Paul Slagter (37) uit Wervershoof. In 2007 ging hij er voor het eerst naartoe in een witte limousine, een wit pak en geborduurde stropdas met ‘Sensation’ erop. Sindsdien heeft Slagter geen enkele Sensation White gemist. Hij heeft alle verzamelcd’s en vrijwel alle mogelijke merchandise verzameld door de jaren heen. De magie bleek zo aanstekelijk dat het concept werd gekopieerd in totaal 34 landen: eerst België, Polen, Tsjechië, toen de Verenigde Staten, Chili, Japan. In de beginjaren van het nieuwe millennium leek er geen einde te komen aan de groei van de dancescene. Ook het alternatieve Sensation Black, gericht op hardere muziekstijlen, heeft een paar jaar goed gewerkt. Maar de laatste jaren raakte Sensation uit de tijd. Trancemuziek, lange tijd een kenmerkend genre voor het feest, verloor zijn populariteit. Ook kwam concurrentie vanuit de festivalhoek, waar in de nachtprogrammering steeds vaker grote namen uit de dj-wereld kwamen te staan.  Sensation verkocht volgens de organisatie in de beste jaren „binnen een half uur” uit, maar dat ging steeds langzamer. Wat niet hielp was de foute naam die Sensation kreeg in 2012, toen  zakenman Koen Everink door kickbokser Badr Hari zwaar werd mishandeld in de toiletten van een van de luxe skyboxen van de Arena. In 2017 stopte Sensation. Dj Joost van Bellen draaide ‘Bloed, Zweet en Tranen’ van André Hazes tijdens de laatste set. „Dat nummer paste zo goed bij hoe de organisatie Sensation door de jaren heen altijd weer had neergezet”, blikt hij terug. Luidkeels werd meegezongen. De Amerikaanse radiopersoonlijkheid John B. Wells – al die jaren de diepe, epische stem van Sensation – kondigde nog één keer het feest aan: „Sensation. One. Last. Time.” Een iconisch feest verliet het Nederlandse uitgaansleven. Maar niet voor lang. Aanstaande zaterdag komt Sensation White weer terug. „De jaren 2000 zijn weer in”, zegt dj Van Bellen. De nostalgische hang naar die jaren ziet hij steeds meer terug in de sector. „Dj’s van nu draaien weer trance en artiesten uit de jaren nul toeren met oude albums. Zo is er altijd een cyclus. Die nostalgie, die verkoopt wel.” Milan Raven, hoofdorganisator over alle evenementen bij ID&T, beaamt dat: „In 2017 werd het concept achterhaald. Nu zien we dat mensen weer terugverlangen naar de oude tijden.”  Vijf jaar geleden kondigde ID&T aan in plaats van Sensation iets ‘nieuws’ te willen bedenken, een concept dat in 2020 gepresenteerd zou worden.   Die nieuwe versie kan door corona en tekorten nog niet plaatsvinden. Om de ‘popelende bezoekers’  niet teleur te stellen krijgen bezoekers zaterdag dus gewoon weer een Sensation White, vertrouwde stijl. De Arena is zaterdag zo goed als uitverkocht (een regulier kaartje is 109 euro). Voor superfan Paul Slagter klinkt een oud vertrouwd Sensation als dancemuziek in de oren. „Ik heb voor zaterdag een VIP-ticket gekocht. Deze wil ik goed beleven.” Sensation White, 2/7 Johan Cruijff Arena Amsterdam. Info: sensation.com ||https://www.nrc.nl//nieuws/2022/06/30/de-comeback-van-een-gigadancefeest-sensation-white-leeft-weer-a4135147
2022-07-01||Voeten, voeten, voeten. Kijk nou toch eens naar je voeten.||Voeten, voeten, voeten. En benen, tot iets boven de knie. In een intieme installatie met vijf beamers lopen de voeten overal om je heen. Ze springen op een trampoline, zoeken wegzakkend hun weg op een springkussen. Ze lopen iets te snel over een cirkel van wankele klapstoelen. Op steeds andere formaten duiken ze op in de ruimte, geprojecteerd door die beamers. Voeten landen, zetten af, zweven. Waar je ook kijkt: voeten. Maaike Meindertsma (23) wil laten zien dat we te weinig aandacht voor ze hebben, gefixeerd als we zijn op onze hoofden. Respect voor de voet, dat is de boodschap van Meindertsma, die deze zomer aan de Groningense academie Minerva is afgestudeerd als autonoom beeldend kunstenaar. „Ik loop over 10 klapstoelen die in een cirkel staan. Soms draait de video in slowmotion, soms op de echte snelheid. In slowmotion kun je precies zien hoe de voet zich voorbereidt op de landing op een stoel die niet stabiel is. Nooit te veel nadenken: je moet je lichaam vertrouwen en doorlopen. De camera staat in het midden draait met me mee (ik stuur hem met mijn handen die je niet ziet).”  De voeten van Maaike Meindertsma.  Foto Maaike Meindertsma De installatie moet ook het lichaam van de kijker activeren. Daarom heeft ze voor de vijf beamers in de installatie een „choreografie” gemaakt, waardoor de kijker moet meebewegen, want nieuwe beelden verschijnen onverwacht op verschillende plaatsen in de kleine ruimte. Het idee van de installatie is een beetje voortgekomen uit het turnen, wat ze al tien jaar doet, vertelt Meindertsma. „Het fascineert me dat je lichaam skills kan uitvoeren zonder dat je brein daar bewust van is. Een tijdje geleden kon ik lichamelijk alle oefeningen nog wel doen, maar mentaal niet meer (dat heet Lost Move Syndrome). Ik wilde meer weten over het samenspel tussen brein en lichaam.” Ze raakte uit het dal en is weer actief als turner. Ze wil onderzoek blijven combineren met beeldende kunst. Een knielange zwarte rok met wit biesje beweegt tijdens de stoelendans soepel en sierlijk mee met de beweging van haar benen. Zulke esthetiek vindt Meindertsma belangrijk. „Dat zit ook in de film waarop ik over de marmeren rand van een klassieke open haard loop. Doordat ik heel precies de ene voet voor de andere plaats, zie je hoe de spieren zich aanspannen. Ik wil de kijker meenemen in de schoonheid van het beeld. Maar de balanceeract heeft ook een diepere betekenis: de expressies van voeten en het lichaamsgeheugen.” Examenexpositie Minerva, t/m 30/6 in strokartonfabriek de Toekomst, Scheemda.
		Meer informatie: academieminerva.nl en insta @maaikart 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/06/30/voeten-voeten-voeten-kijk-nou-toch-eens-naar-je-voeten-a4135146
2022-07-01||‘Ik wil me vrij voelen om me te kleden zoals ik wil’||Amy Taylor heft haar armen en toont haar spierballen. Ze mag klein van stuk zijn maar ze is een taaie. „Jazeker, ik doe aan gewichtheffen”, zegt ze trots. We zitten backstage in het Groningse  Stadspark, waar de Australische rocksensatie Amyl and the Sniffers zojuist een kort en krachtig voorprogramma heeft gespeeld voor Weezer, Fall Out Boy en Green Day. Als een razende furie is Amy Taylor over het podium gestormd, hevig headbangend en wapperend met haar blonde haren. De songs logen er niet om: korte punkexplosies met titels als ‘Freaks to the Front’ en ‘Gacked on Anger’ (verslaafd aan woede). „Energy is my currency”, zingt Amy Taylor in ‘Guided By Angels’, het openingsnummer van Amyl and the Sniffers’ tweede album Comfort To Me. Met gitarist Declan Martens, bassist Gus Romer en drummer Bryce Wilson wentelt de band uit Melbourne zich in een typisch Australische traditie van hoogenergetische pub-rock, punk en metal avant la lettre, zoals AC/DC die maakte in de begintijd. Amyl and the Sniffers identificeren zich graag met de Sharpies: een Australische jongerencultus van de werkende klasse die zich sinds de vroege jaren zeventig een imago aanmat van geweld, mod-achtige kleding en liefde voor onversneden rockmuziek van bands als Coloured Balls, Skyhooks en Rose Tattoo.  „Sharpies waren onze versie van skinheads, maar dan zonder het racisme” vertelt Taylor in haar smakelijke Aussie-accent. „Het is iets van vroeger, van onze ouders. Maar een band als Coloured Balls móet je gehoord hebben. Hun energie, hun overgave aan rock-’n-roll is iets wat je in onze muziek terug hoort.” In ‘Knifey’ zingt ze hoe ze liever naar het gevang gaat wegens messentrekkerij dan dat ze zich laat intimideren door vervelende kerels in het park: ‘Stop fucking me up (…)/ out comes my knifey / this is how we get home nicely.’  Ze loopt niet werkelijk met een mes op zak, maar een potje matten gaat ze niet uit de weg. „Geweld is een noodzakelijke bijkomstigheid bij rockmuziek die er toe doet”, zegt Amy Taylor stellig. „Een beetje matten of een paar blauwe plekken horen erbij als je naar een concert gaat. Als ik naar een punkshow ben geweest en terugkom met een blauw oog ben ik blij: ‘Yeah, I feel alive!’ Goeie popmuziek brengt je in een staat opwinding. Je moet je erdoor laten meeslepen.”  Gitarist Dec Martens hoort het aan en zegt quasi-goedkeurend: „Ja, geweld is Amy’s ding. We moeten haar nog wel eens weg trekken uit een vechtpartij.”  Amy Taylor van Amyl and the Sniffers.    Foto  Jamie Wdziekonski Een kwartier na het optreden is Martens de rust zelve. Zijn gitaarspel is staccato en flitsend, als een perfecte kruising tussen een akkoorden hakkende punkrocker en een virtuoos sologitarist. Oefent hij veel? „Welnee, ben je gek. Als ik niet optreed, blijft mijn gitaar in de koffer. Een bouwvakker neemt toch ook zijn boormachine niet mee naar huis?” Amyl and the Sniffers begonnen in 2016. De eerste EP Giddy Up maakten ze in één etmaal. De vier nummers deelden ze nog diezelfde dag op Bandcamp. Amy Taylor hecht aan de spontaniteit waarmee nieuwe songs geboren worden. „Die eerste tracks waren nog niet zo sterk van compositie en minder goed opgenomen, maar we zijn trots op alles wat er tot nu toe van ons is verschenen. We zijn er de band niet naar om door een producer aan de hand genomen te worden en in een bepaalde richting geduwd te worden. Ons nieuwe album klinkt strakker en meer gefocust, maar onze uitgangspunten zijn hetzelfde gebleven.” Producers Ross Orton (Arctic Monkeys) op het debuutalbum (2019) en John Luscombe (Courtney Barnett) op Comfort To Me (2021) hielpen Amyl and the Sniffers bij het vinden van hun ideale sound. De band is al zo lang op tour aan de andere kant van de wereld dat nieuwe songs uitblijven. „Op tournee zijn er zoveel distracties dat creativiteit niet makkelijk wordt aangeboord”, zegt Dec Martens. „Binnenkort gaan we terug naar Australië en vinden we hopelijk de bron weer terug. Zorgen maak ik me daar niet om. Thuis valt meestal alles weer zijn plek.” Melbourne is een bruisende stad met veel plekken om op te treden, ook voor beginnend bands, vertelt de roodharige bassist Gus Romer, sinds kort zonder matje in zijn nek. „De bandjescultuur van Melbourne zorgt ervoor dat iedereen met iedereen gespeeld heeft. Er heerst veel collegialiteit. Je kunt elke avond naar optredens en meestal loop je er gratis naar binnen. Dat is gezond, want we hebben veel verschillende dingen gezien en in veel verschillende combinaties gespeeld voordat we deze band begonnen. We kijken verder dan alleen naar rock. Ik hou van hiphop en ook van techno zijn we niet vies.” Amy Taylor houdt ervan om luchtig gekleed het podium op te gaan, in minimale topjes en strakke hot pants. Het mag haar feministische principes niet in de weg staan, vindt ze. „Ja, ik ben feminist. En ja, ik wil me vrij voelen om me te kleden zoals ik wil. Bij het crowdsurfen is het soms lastig om mensen ervan te weerhouden om naar intieme lichaamsdelen te graaien. Voor de zekerheid doe ik twee onderbroeken aan. Controle over mijn lichaam en controle over de wens om door anderen aangeraakt te worden zijn dingen waarover je bij mij geen grappen maakt. Onze muziek is ruig en het publiek mag er wild van worden. Maar pas op: als het nodig is sla ik van me af.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/06/30/ik-wil-me-vrij-voelen-om-me-te-kleden-zoals-ik-wil-a4135145
2022-07-01||Tulastraat||In de Bijlmermeer loopt tussen de Bijlmerdreef en de Jolicoerstraat een straat vernoemd naar Tula (overleden in 1795), vlak bij het Bijlmer Park Theater, waar vrijdag 1 juli ter ere van Keti Koti een workshop en theateroptreden plaatsvinden en gratis heri heri wordt uitgedeeld.  Op 1 juli wordt herdacht en gevierd dat Nederland in 1863 de slavernij afschafte in Suriname en op de Nederlandse Antillen. Tula probeerde die wanpraktijken al ruim zes decennia eerder te beëindigen op Curaçao.   Tula werkte eind 18de eeuw als tot slaaf gemaakte op plantage Kenepa in het westen van Curaçao. Hij overtuigde in 1795 tientallen lotgenoten om naar hun ‘eigenaar’ Casper Lodewijk van Uytrecht te stappen en op te roepen om hen vrij te laten. Dat had er deels mee te maken dat in Nederland in 1795 de Bataafse Republiek was uitgeroepen, waardoor volgens Tula in de Antillen de Franse wetgeving zou gelden – waar slavernij al een jaar eerder was afgeschaft tijdens de Franse Revolutie.   Het werd het begin van de grootste slavenopstand op de Antillen tot dan toe. Van Uytrecht zei dat Tula bij de gouverneur van het eiland moest zijn. Daarop trok hij naar Willemstad, een reis van ruim 40 kilometer. Tijdens die tocht overtuigde Tula vele andere slaven  om zich bij hem aan te sluiten, waardoor de groep aanzwol tot meer dan tweeduizend mensen. Ook meerdere vrije zwarten en zelfs één plantagehouder boden de opstandelingen hulp. Een pater die werd gestuurd om te bemiddelen, kreeg van Tula te horen: „Heer pater, komen alle mensen niet voort uit Adam en Eva?”  Uiteindelijk werd hard opgetreden tegen de opstand en na enkele veldslagen werd Tula opgepakt, publiekelijk gekruisigd en doodgemarteld, waarna zijn hoofd in een veld op een staak geplaatst werd ter afschrikking.  Het zou nog 68 jaar duren voor de slavernij in Suriname en de Antillen zou worden afgeschaft – lang na andere Europese landen. Ondanks die lange duur werd de invloed van Tula’s moed al direct na zijn dood gevoeld. Slaven  kregen op zondag vrij en er kwamen regels voor een maximale werktijd en minimale voorziening van voedsel.  In 2010 werd Tula uitgeroepen tot Nationale Held van Curaçao en op 17 augustus wordt jaarlijks op het eiland tijdens de Tulaherdenking stilgestaan bij de opstand. Er staat een standbeeld op de plek waar hij onthoofd is en een Tula Museum op de voormalige plantage Kenepa. In 2012 zorgde de speelfilm Tula: The Revolt ervoor dat zijn verhaal bekender werd bij een breder en internationaal publiek. Rondom de Tulastraat zijn meerdere wegen vernoemd naar slaven die voor hun vrijheid streden, zoals Tula’s kameraad Karpata en de Surinaamse opstandelingen Baron en Mathura.   Heeft u zelf een leuke tip voor een bordje van straat, plein, brug, plantsoen of dat ene onbekende nauwe steegje in Amsterdam dat de moeite waard is uit te lichten? De redactie ontvangt graag uw suggestie! Mail naar amsterdam@nrc.nl.||https://www.nrc.nl//nieuws/2022/06/30/tulastraat-a4134996
2022-07-01||Helm voor snorfietsers vanaf 1 januari 2023 definitief verplicht||Alle snorfietsers en bijrijders moeten vanaf 1 januari 2023 verplicht een helm dragen. Dat heeft het ministerie van Infrastructuur en Waterstaat donderdag bekendgemaakt. Het ministerie hoopt dat hiermee het aantal verkeersdoden en verkeersgewonden onder snorfietsers omlaaggaat. Eerder was de bedoeling dat de helmplicht per juli 2022 in zou gaan.  Per 1 januari moeten gebruikers een goedgekeurde brom- of motorfietshelm dragen of een speed-pedelec-helm. Wie er geen op heeft, riskeert een boete van 100 euro. Een snorfiets heeft een blauw kenteken en mag maximaal 25 kilometer per uur rijden. Aan de maximumsnelheid zal niks veranderen. In 2021 overleden 49 brom- en snorfietsers als gevolg van een verkeersongeluk, een jaar eerder waren dat er 33. De snorfietsers mogen op fietspaden blijven rijden. In Amsterdam en Utrecht moeten snorfietsers op de rijbaan rijden en geldt nu al een helmplicht; voor die weggebruikers verandert dan ook niks. Branchevereniging RAI is blij dat de scooterrijder eindelijk duidelijkheid heeft, staat in een reactie. „De branche kan nu doorpakken en ervoor zorgen dat er voldoende helmen beschikbaar zijn.” RAI Vereniging zegt „weliswaar nooit voorstander” te zijn geweest van de helmplicht, maar dat nu „een zorgvuldige invoering voorop staat”.||https://www.nrc.nl//nieuws/2022/06/30/helm-voor-snorfietsers-vanaf-1-januari-2023-definitief-verplicht-a4135141
2022-07-01||KLM lost laatste gedeelte coronaschuld af||KLM heeft de laatste 277 miljoen euro van de coronaschuld bij de Nederlandse staat afgelost. Dat meldt de luchtvaartmaatschappij donderdag. Om de coronapandemie door te komen kon KLM in totaal 3,4 miljard euro lenen van de Nederlandse overheid en banken, maar het bedrijf maakte gebruik van 942 miljoen euro. De vliegmaatschappij had 5,5 jaar de tijd om de lening terug te betalen, maar deed dit in twee jaar.  In mei en juni loste KLM, waar de Nederlandse overheid aandeelhouder van is, eerst 311 miljoen euro en daarna nog eens 354 miljoen euro af. Na de eerste twee afbetalingen waren volgens KLM alle leningen bij banken afgelost. Nu heeft de maatschappij ook bij de Nederlandse staat geen coronaschuld meer.  KLM zegt de mogelijkheid te behouden om alsnog de resterende 2,4 miljard euro te lenen van de Nederlandse overheid en banken. Van dit bedrag komt 1,74 miljard euro van banken en 723 miljoen euro van de staat. De luchtvaartmaatschappij heeft dit onder meer besloten vanwege de hoge inflatie en stijgende kosten, en onzekerheid door het coronavirus en de oorlog in Oekraïne.  De maatschappij kon de betalingen naar eigen zeggen doen door onder meer het vertrek of ontslag van in totaal zesduizend medewerkers, het verlagen van de kosten, het verdwijnen van de reisbeperkingen en de toegenomen vraag naar vliegtickets. De omzet van KLM is in het eerste kwartaal van dit jaar ruim verdubbeld ten opzichte van vorig jaar. De omzet in het eerste kwartaal vorig jaar bedroeg 930 miljoen euro. Dit jaar was die bijna 2 miljard.||https://www.nrc.nl//nieuws/2022/06/30/klm-lost-laatste-gedeelte-coronaschuld-af-a4135133
2022-07-01||We zullen doorgaan: 6 fijne eetplekken in Amsterdam||De  lockdown lijkt soms iets uit een ver verleden.  We gaan weer uit eten en bij het minste  zonnestraaltje proberen we een terrastafeltje te bemachtigen. De horeca kan nauwelijks op zijn lauweren rusten en  moet juist stevig aan de bak; personeelstekorten en gaten in de begroting zorgen voor kopzorgen.  Deze zes zomerse zaken mét terras hielden tijdens de pandemie het hoofd boven water – en hoe. Sommige van hen startten zelfs midden in de lockdown. Deze zomer zetten ze de stoelen en tafels weer buiten.   Westerstraat 266.  www.cafedeparel.nl De Parel, een voormalig bruin, Jordanees café, is inderdaad een culinaire parel. Gestart in 2020 vlak voor de lockdown kreeg het nauwelijks kans om te glanzen, nu des te meer. Bij de eerste de beste mogelijkheid aten we op het overdekte terras  – het regende pijpestelen en er stond een straffe wind – en proefden we de kippenleverparfait van het duo Miriam Benkacem en Duncan Daalmeijer. Die weersomstandigheden waren we meteen vergeten en we wisten dat het goed zat. We aten daar trouwens donders goed brood bij en nipten aan een glas vin nature, bepaald geen straf. Dit café is in every inch van nu, we noteren: sepia, kuit, madam jeanette, sake desem, hangop, kombu, soja caramel. Een viergangenmenu kost 48 euro. „Dit is ‘ons’ eten, dit is ‘onze’ wijn, dit is ‘ons’ café, hier voelen we ons kortom thuis”, schreven we in de krant en daar staan we nog steeds achter.  Papaverhoek 31. www.taverno.nl Ze houden van avontuur en gein, maar hun dranken- en spijskaart is behoorlijk stabiel. De mannen van Taverno Willi Becher hebben een enorm terras voor de deur van hun veredelde loods uit 1930. Binnen kun je eenvoudig, maar goed eten: van gehaktbal tot poussin, ook fijne en lekkere groentegerechten en dat alles voor welhaast on-Amsterdamse prijzen (hoofdgerechten van 5 tot 20 euro). Er is een uitgebreide bierkaart, de wijnen zijn natuurwijnen, de sfeer is laid back. Eerder schreven we: „Een gemoedelijk, warm eetcafé van nu met het onopgesmukte, onthaaste waarin Amsterdamse eetcafé’s ooit – voordat ze allemaal naar de beurs wilden – zo goed waren.” In het zomerseizoen worden regelmatig evenementen georganiseerd rondom muziek, sport en spel, kunst en cultuur, eten en drinken, zoals speciale diners, proeverijen met bier-, wijn- en cidermakers, er komen sporttoernooien in ‘de Willi Becher Arena’ en het muziekprogramma wordt uitgebreid met de komst van Radio Tempo Nao Pára. Strandeiland IJburg, Pampuslaan 505.  www.dejapanner.com De Japanner kennen we natuurlijk al een tijdje. Op de Albert Cuypstraat en in de Bilderdijkstraat zitten filialen van deze aangename, laagdrempelige Japanse izakaya. Tijdens de lockdown werd eigenaar Tosao van Coevorden vader, twee keer zelfs, en tussen de bedrijven door bouwde hij nog een zaak aan het Amsterdamse strand, op de plek waar vroeger Blijburg zat. Het lijkt het einde van de wereld, het is een lichte, moderne strandtent met uitzicht op het IJmeer, jonge en vriendelijke mensen in de bediening en verantwoord fingerfood. Met bedreigde of peperdure vissen wordt hier niet gewerkt, wel met makreel, harder en haring. We aten oesterzwammen (7,50), sashimi van zeebaars (7,50), oester (3,50), hete tofu (agedashi, 6,50) en dronken een verfijnde knetterdroge sake (Akishika Okarakuchi, 8,50), wat een feest! Melkdistelstraat 94. www.papathang.nl We zijn gecharmeerd van Papa Thang, zowel van de plek als ‘Papa’ zelf. Eerst die plek: het einde van een nieuwbouwstraatje in Noord, aan het water van het Johan van Hasseltkanaal, naast het vuurrode lichtschip en met een groot terras voor de deur. Dan de chef Thang Pham: vriendelijk, goed geïnformeerd en gedreven, van Vietnamese oorsprong weet hij hoe je streetfood met verfijning moet maken, maar hij durft ook buiten de gebaande paden te gaan. We haalden tijdens de lockdown een paar keer af en schoven toen het eindelijk mocht aan. We schreven er dit over: „‘Nems chay (vegan loempia, 7,-): kleine, fijne knisper-krokante rolletjes die zijn gevuld met groenten, groene appel, shiitake, gember en oranje hoisinsaus. Vervolgens happen we in een vleesgerecht: hartige en krokante crèpes (banh xeo, 12,-) van rijstebloem en kokosmelk met ‘bo sa nuong’, prachtig gesneden gegrilde bief, mungbonen (eiwitrijke en knettergezonde groene boontjes) en een uitgesproken vissaus met limoen, suiker en peper, dus zoet, zuur en pittig. Sodeju, wat lekker!” Veel keuze voor vegetariërs en veganisten.  Meteorenweg 280.  www.pofamsterdam.nl Très sympatico, dat vinden we Pof in een voormalig sportpark in Noord, zo’n beetje tegen de A10 aan. Want én duurzaam én stadslandbouw én aardige mensen. Bij Pof wordt veel gebruik gemaakt van de Mibrasa; er wordt dus gepoft, gestookt en gerookt en daarnaast geweckt en gepekeld. Dat alles gebeurt met lokale ingrediënten. Die lokale ingrediënten groeien trouwens deels in de tuin: op het grote terras kun je naast de moestuin de druivenranken bijna zien groeien en scharrelen de varkens lekker rond. De meeste gerechten zijn plantaardig, het enige vlees – ja, varken – komt dus uit eigen tuin. De sfeer is ontspannen, voor kinderen is het een paradijs en het is betaalbaar. Bij de Poftafel (vanaf twee personen) selecteert de chef vijf gerechten voor 32,50 euro per persoon. De wijnen zijn van Hollandse wijngaarden, heel bijzonder, hierover schreven we eerder: „Enthousiast zijn we over de wijnkaart, want ons vooroordeel over Hollandse wijnen kan definitief van tafel. Vooral de Dornfelder, een robuuste rode van wijngoed Thorn in Limburg (5,50) staat ons aan, maar ook de zachte rondo van Wijngaard El Placer in Flevoland (7,50), de wijnstokken staan op ‘oude’ poldergrond, is een goede, lokale wijn.”  Javaplein 25. www.barbachrach.nl Bar Bachrach is genoemd naar de aanstichter van de bar, Julia Bachrach, we kennen haar ook van Wilde Zwijnen. De chef van de zaak is Israëlisch, de gerechten hebben dan ook een uitgesproken Tel Aviv-karakter, ‘modern Midden-Oosters’ noemen ze het zelf. Dat betekent ten eerste warme, knapperige Jeruzalem-bagels met lekkere dips (tahini, za’atar, labneh, harissa en hamutzim, 9,-) en dan een hele rij fantastische gerechten (ook veel voor vegetariërs) zoals halloumi met geroosterde biet en koolrabi (12,-), gerookte aubergine met een zachtgekookt ei (11,-) en spareribs met harissa en limoen (21,-), maar je kunt ook gewoon gegrilde vis bestellen. Het interieur is prettig, classy, maar bij mooi weer is het Javaplein één van de gezelligste pleinen van de stad en kun je lekker op het terras eten. Zoals ik eerder schreef: „Ons bezoek aan Bar Bachrach geeft om zoveel redenen een goed gevoel: mensen, warmte, umami, aandacht, troost.”  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/06/30/we-zullen-doorgaan-a4135007
2022-07-01||Karim Benhammouch: ‘Een licht pak wordt al snel gezien als frivool’||Het blauwe pak – geliefd bij bankiers, makelaars, accountants, advocaten en vooral politici – blijft altijd bestaan, is de overtuiging van Karim Benhammouch (33), inkoopmanager bij Oger. Toch heeft het concurrentie gekregen, zegt hij. „Je ziet bij pakken nu ook lichtere tinten. Beige is the new blue, zeg ik wel eens. Zeker bij bruiloften, en dit is het seizoen en hét jaar van de bruiloft, wordt vaker afgestapt van het klassieke blauw en gekozen voor beige. „Qua businesskledij is het blauwe pak  onverminderd populair.  Het laat zich makkelijker combineren dan een zwart pak, blauw kan in tegenstelling tot zwart ook met een bruine riem en schoenen. En we hebben natuurlijk veel politici met een lichte huidskleur, die worden door een grijs pak vaak nog grauwer in het gezicht.  Qua businesskledij is het blauwe pak onverminderd populair „Als een pak professioneel wordt gedragen, kiezen mannen  nagenoeg altijd navy. Kobalt en lichtblauw is meer vrije tijd. Grappig dat we dat als samenleving  hebben afgesproken: een donker pak is serieus, een licht pak  frivool. „Wat ik op mijn eigen bruiloft droeg? Ja, toch een blauw pak. Ondanks dat ik werk in de mode-industrie koos ik toch voor klassiek. Diepdonkerblauw pak, wit overhemd, blauwe das. Weet je wat het is? Een blauw pak klopt gewoon.” Meer afleveringen 
				Wat wordt het
			||https://www.nrc.nl//nieuws/2022/06/30/karim-benhammouch-een-licht-pak-wordt-al-snel-gezien-als-frivool-a4134067
2022-07-01||Nog altijd minder reizigers vanaf Schiphol in augustus, wel meer dan in juli||In augustus kunnen nog steeds iets minder passagiers van Schiphol vertrekken dan gewoonlijk, maar wel meer dan in de maand juli. In augustus kunnen per dag maximaal 73.000 ‘lokaal vertrekkende reizigers’ (wie enkel een overstap maakt op Schiphol wordt in die cijfers niet meegerekend) per dag vertrekken; dat zijn er 5.500 meer dan in juli. Dat laat een woordvoerder van de luchthaven donderdag weten. Onder meer het aannemen van nieuw personeel en het „optimaliseren van de doorstroming” op Schiphol hebben ervoor gezorgd dat de luchthaven in augustus grotere aantallen reizigers aankan.  Desalniettemin kunnen ook in augustus nog altijd minder reizigers vertrekken dan in andere jaren. In de eerste week van de maand gaat het om zo’n duizend passagiers, de rest van de maand wordt er geen overschot verwacht. Ter vergelijking: in heel juli moest het aantal dagelijks vertrekkende reizigers met zo’n 13.500 worden teruggebracht.  Het was aan de onafhankelijke slotcoördinator van Schiphol en de luchtvaartmaatschappijen om deze opgave op te lossen - zij moesten bepalen welke maatschappij minder vanaf de luchthaven kon vliegen en voor welke vluchten dat gevolgen zou hebben. Transavia maakte eerder bekend 240 vluchten te annuleren, Corendon stelde 150 vluchten naar Rotterdam te verplaatsen en KLM probeert een onbekend aantal passagiers „een acceptabel alternatief” te bieden, zoals een vlucht op dezelfde dag.  Ook nu gaat de slotcoördinator opnieuw naar de indeling kijken en moeten luchtvaartmaatschappijen plannen maken. Welke gevolgen het voor reizigers heeft dat nu in de eerste week van augustus opnieuw per dag duizend passagiers minder van Schiphol kunnen vertrekken, is nog niet bekend. KLM zegt desgevraagd nog niets over de situatie in augustus te kunnen zeggen. ||https://www.nrc.nl//nieuws/2022/06/30/nog-altijd-minder-reizigers-vanaf-schiphol-in-augustus-wel-meer-dan-in-juli-a4135139
2022-07-01||Chinese borden met spirituele verlichting||



Lees meer in NRC Magazine #10



 Lees meer in NRC Magazine #10 Een 34-delig Chinees blauw-wit porseleinen dinerservies. De borden en schalen stammen deels uit de Qianlong-periode, vernoemd naar de keizer die China van 1735 tot 1796 regeerde, en deels uit de negentiende eeuw. Het servies heeft een richtprijs van 3.000 tot 5.000 euro. Het gaat om serviesdelen gemaakt voor de buitenlandse markt. De decoraties van herders op buffels zullen op Europeanen een guitige indruk hebben gemaakt. Dat ligt anders voor Chinezen. Voor zenboeddhisten is ossen hoeden een populair en oud thema, stoelend op een reeks gedichten uit de elfde en twaalfde eeuw waarin aan de hand van ossen hoeden de tien stadia van spirituele verlichting worden verbeeld. Die gedichten hebben in de eeuwen daarna geleid tot talloze houtsneden, beeldhouwwerken en porseleindelen van ossen hoedende herders. Het servies maakt deel uit van The Interior sale op maandag 4 juli bij AAG Auctioneers in Amsterdam. Kijkdagen: 2 en 3 juli, van 10 tot 17 uur. E-catalogus: veilinghuisaag.com Meer afleveringen 
				Op de veiling
			||https://www.nrc.nl//nieuws/2022/06/30/chinese-borden-met-spirituele-verlichting-2-a4134130
2022-07-01||Opinie | Een Europese pensioenunie kan veel onrecht  wegnemen||De recente verkiezingsuitslag in Frankrijk maakt weer eens duidelijk: Europa heeft een uniforme pensioenleeftijd nodig. In Frankrijk is die vrij laag, rond de 62 jaar. President Emmanuel Macron kan zonder parlementaire steun de pensioenleeftijd niet verhogen, tenzij hij compleet om het parlement heen gaat. Dat is om meerdere redenen niet aan te raden, niet in de laatste plaats om rechtsstatelijke redenen. Hans van Meerten is hoogleraar Europees pensioenrecht aan de Universiteit Utrecht.  Nederland, maar ook andere noordelijke EU-lidstaten, spreken ondertussen schande van de lage pensioenleeftijd in sommige zuidelijke lidstaten, waaronder Frankrijk. ‘Het kan toch niet zo zijn dat zij met 60 met pensioen gaan, terwijl wij in Nederland moeten doorwerken tot ons 70ste.’  De door sommigen zo ongewenste ‘transferunie’, waarbij de noordelijke landen betalen voor de zuidelijke, komt zo weer dichterbij, in hun ogen. Wat is de oplossing voor dit alles? Ik noem dat de ‘EU-pensioenunie’. Hoewel dat wellicht als een rode lap op een stier kan werken, wil ik dat graag verder toelichten. Want ik meen dat het voor links  en rechts, en voor Noord- en Zuid-Europa een oplossing kan zijn. Inderdaad, sociaal beleid, waaronder pensioen, is van oudsher een bevoegdheid van de lidstaten. Echter, in alle landen van de EU zien we dat het pensioen steeds individueler wordt, een financieel product. Tegen de risico’s daarvan moet de afnemer goed beschermd worden, en daar is stevige wetgeving voor nodig. Daar is ook grensoverschrijdende wetgeving voor nodig, want de werknemer wordt steeds mobieler, en gaat vaker in een andere EU-lidstaat werken. Op financieel gebied is de EU-wetgever al zeer actief (geweest). Allerlei terreinen zijn al grotendeels op Europees niveau gereguleerd: banken, verzekeraars, maar ook bijvoorbeeld crypto-wetgeving. Met wisselend succes overigens. Nu het pensioen een financieel product is in de meeste, zo niet in alle EU-landen, ligt EU-wetgeving dan ook voor de hand. Hierbij kan bijvoorbeeld een stevige inbedding in het Europese consumentenrecht een idee zijn. Dit kan een oplossing bieden voor tal van problemen. De EU-pensioenunie omvat niet alleen een uniforme pensioenleeftijd, ze  bevat ook duidelijke kaders wanneer een lidstaat mag korten op pensioenrechten, hoe die pensioenrechten berekend moeten worden en, last but not least, een EU-vangnet als pensioenfondsen failliet gaan. Laten wij deze eens aflopen. In het ene EU-land is korten wel toegestaan, in het andere EU-land nauwelijks. Dat wekt verbazing en wrevel. Het gaat vaak immers op dezelfde opgebouwde pensioenrechten. Het Europese Hof bepaalde onlangs al dat opgebouwde rechten, en onder omstandigheden overeengekomen inflatie-correctie, niet zomaar gekort of verminderd mogen worden. Het wordt tijd dit in wetgeving te verankeren. Daarbij moet duidelijk gecommuniceerd worden aan de deelnemer wanneer dat mag.  Een ander heet hangijzer waar de EU-pensioenunie een oplossing voor kan bieden is de zogeheten ‘rekenrente’. Hiermee berekent een pensioenfonds hoeveel geld er in kas moet zitten om aan de verplichtingen te kunnen voldoen. Deze rekenrentes lopen in de EU fors uiteen. Zo hanteert België andere rentes dan Nederland en zouden sommige pensioenfondsen er beter voor staan als deze in België gevestigd waren. Nederland hanteert als enige lidstaat de marktrente als rekenrente. Dit ongelijke speelveld komt de Nederlandse deelnemer soms niet ten goede. Protectionistische maatregelen – om de nationale pensioenfondsen te beschermen – dienen te worden opgeruimd en de rekenrente dient in geheel Europa gelijk te zijn. Dat voorkomt concurrentie op oneigenlijke gronden. Tot slot, jurisprudentie van het Europese Hof heeft al een bodem gelegd wanneer lidstaten moeten bijstorten als een pensioenfonds niet aan zijn verplichtingen kan voldoen. Omdat wij in een eurozone zitten, is het gevolg dat Nederland indirect opdraait voor een bijvoorbeeld, een Italiaans ‘pensioenfaillissement’. Dat is ongewenst. Over een pensioenfaillissement kunnen we in EU-verband beter afspraken maken. Nogmaals, ik besef dat dit allemaal uitermate gevoelig ligt. Toch is een helder EU-kader onontkoombaar, althans wil de EU goed kunnen functioneren. En we moeten niet vergeten waar het allemaal om draait: de burger meer en betere bescherming bieden.||https://www.nrc.nl//nieuws/2022/06/30/een-europese-pensioenunie-kan-veel-onrecht-wegnemen-a4135138
2022-07-01||Een blauw bedrijfslogo? Dan vertrouwen wij u ons geld en ons leven toe||De cyanometer van  Horace-Bénédict de Saussure uit 1789, een instrument om het blauw van de lucht te meten. Foto Musée d’histoire des sciences de la Ville de Genève
 Denk geel. Of denk rood. Of desnoods groen. Maar níet blauw, dat eeuwige, obligate blauw. Toen drie merkidentiteitsbureaus uit Den Haag en Breda anderhalf jaar geleden fuseerden gingen ze op zoek naar een nieuwe naam. Ze kozen voor Think Yellow, denk geel.  Lees meer in NRC Magazine #10 Think Yellow helpt kleine en grote bedrijven bij het ontwikkelen (of aanpassen) van een huisstijl en/of verkoopstrategie. Kleurkeuzes spelen daarbij een belangrijke rol. Think Yellow heeft, dat spreekt vanzelf, een geel logo. Die kleur, zegt creatief directeur Paulus Nabbe, staat voor optimisme, creativiteit en vrij denken.   Met de keuze voor geel valt het bedrijf op in de blauwverliefde zakelijke wereld. Duizenden westerse ondernemingen hebben blauw als de dominante kleur in hun huisstijl. Zoals de socialmediabedrijven Facebook, LinkedIn en Twitter, techgiganten als Dell, IBM en Sam-sung,  automerken als BMW, Ford en Volkswagen. Het Nederlandse bedrijfsleven kleurt al even blauw. Neem de logo’s van de vijftig grootste beursgenoteerde ondernemingen: bij ruim de helft is blauw de kernkleur, van het hemelsblauw van KLM tot het korenblauw van Albert Heijn. Ook de rijksoverheid, het koninklijk huis, de politie, de ANWB en tal van andere instanties hullen zich in blauw. Wat verbeeldt die kleur? We vroegen het aan vijftien ‘blauwe’ bedrijven en instellingen. En aan twee ontwerpers die bedrijven en instellingen helpen bij het ontwikkelen van hun merkidentiteit. Een zoektocht naar de betekenis van blauw, van azuurblauw en politieblauw tot duifblauw en Delfts blauw, op vliegtuigdaken, fietsbanden en melkpakken. Eerst even een misverstand wegpoetsen over het misschien wel bekendste corporate blauw van Nederland: het hemelsblauw van het logo, de vliegtuigen en de kostuums van de stewardessen en pursers van KLM. Vaak is beweerd, ook in KLM-advertenties, dat het in 1919 opgerichte bedrijf als eerste commerciële luchtvaartonderneming de keuze had uit alle kleuren van de regenboog en vanwege de associatie met een stralend blauwe lucht ging voor het huidige helderblauw. Dat is niet zo. Het eerste KLM-logo was zwart. Daarna kleurde het logo geel, oranje, opnieuw zwart en vervolgens rood. Pas vanaf 1958 werd blauw de hoofdkleur van de luchtvaartmaatschappij, een donkerblauw dat decennia standhield. De huidige, lichtere blauwtint, die „opener, dynamischer, meer vernieuwend” zou zijn, dateert van een restyling uit 1991, en is vanwege de wereldwijde herkenbaarheid sindsdien gehandhaafd.  Soms is  de keuze voor blauw een  pragmatische. Facebook-oprichter Mark Zuckerberg vertelde in 2010 in The New Yorker dat hij zijn socialmediabedrijf blauw kleurde na een online test die uitwees dat hij rood-groen kleurenblind is:  „Blauw is voor mij de rijkste kleur – ik kan al het blauw zien.” Uitzendbureau Randstad koos in de jaren zestig om een andere, praktische reden voor een blauw logo,  zegt een woordvoerder. „Rood, oranje en groen mochten destijds niet gebruikt worden voor buitenreclame in de buurt van verkeerslichten.” Maar Facebook en Randstad  zijn de uitzonderingen. Gevraagd naar het waarom van hun blauwe identiteit noemen bedrijven doorgaans de positieve associaties die vanuit de kleurenpsychologie aan blauw zijn verbonden: loyaliteit, autoriteit, professionaliteit en vertrouwen.  Als een Nederlander in het buitenland in een KLM-vliegtuig stapt, moet door het alom aanwezige blauw het gevoel van thuiskomen al beginnen, zegt een woordvoerder.  Het „levendig blauw” van de grote U van het Unilever-logo is gekozen om „positiviteit en energie te benadrukken”, aldus een zegsvrouw. Het blauw van AkzoNobel staat voor „kracht, evenwichtigheid en trots.” Albert Heijn-blauw voor „betrouwbaar, consistent, menselijk en lekker.”  De robuuste blauwtint die Philips sinds 2008 voor zijn logo gebruikt straalt „autoriteit en betrouwbaarheid” uit, aldus Helen Keyes, de Britse die als Global Head of Brand, Communication & Digital Design waakt over het Philips-logo. Belangrijke eigenschappen voor een bedrijf dat zich tegenwoordig vooral bezighoudt met de productie van medische apparatuur. In de twintig jaar dat ze in de Verenigde Staten woonde, zegt Keyes, constateerde ze dat bedrijven die consumenten vragen hun geld of hun leven aan ze toe te vertrouwen, zoals banken en luchtvaartmaatschappijen, vrijwel zonder uitzondering blauw zijn. „Met die kleur wekken ze vertrouwen. Hopelijk gaat het ook zo met het blauwe Philips-logo in ziekenhuizen: dat je als patiënt het gevoel hebt in veilige handen te zijn.”  Waarom staat blauw eigenlijk voor positiviteit? Daar ligt een universeel gevoel aan ten grondslag, zegt Harald Dunnink, oprichter van Momkai, een ontwerpbureau in Amsterdam dat bedrijven in binnen- en buitenland helpt met het ontwikkelen van een merkidentiteit. „We vinden allemaal blauwe luchten, blauwe zeeën en helder water mooi.” Voor ontwerpers is blauw daarom een veilige keuze, zegt hij. „Het geeft een bepaalde betrouwbaarheid en rust.” Een niet-bedreigende kleur kortom, die conservatief en traditioneel kan lijken, en bij onderzoeken uit de bus komt als de meest geliefde kleur, vooral bij mannen.  Dunninks constateringen sluiten aan bij de blauwmotivatie van grote instellingen. Het beeldmerk van de rijksoverheid is geïnspireerd op het Nederlandse licht, staat op de site over de rijkshuisstijl. Het gebruikte donkerblauw zou „rust en betrouwbaarheid, traditie en blijvende waarden, en harmonie en evenwicht” uitstralen. Om dezelfde reden koos de politie als hoofdkleur voor een donkere blauwtint. Dat politieblauw, laat een woordvoerder weten, straalt „kalmte, vertrouwen en autoriteit” uit. Agenten identificeren zich met hun hoofdkleur. Collega’s sturen elkaar soms blauwe hartjes, zegt een woordvoerder. Bij Albert Heijn gebeurt iets vergelijkbaars. Wie zijn best doet kan intern als compliment krijgen ‘een blauw hart’ of ‘blauw bloed’ te hebben. Zwart is te kil en te intens, blauw komt minder hard en intelligenter over Joost Poolman Simons  manager merkbewaking visuele identiteit ANWB Ook de ANWB, de grootste vereniging van Nederland, heeft in haar logo  blauw als hoofdkleur. Joost Poolman Simons, als manager merkbewaking van de visuele identiteit van de bond, zegt dat de gebruikte donkere tint „status, autoriteit, betrouwbaarheid én iets koninklijks” verbeeldt. „Net als Europese zusterbonden gebruiken wij voor onze wegenwachtauto’s geel als hoofdkleur. Maar dat is vanwege de signaalwaarde, de aandacht die geel in het verkeer trekt. Voor tekstboodschappen gebruiken wij altijd blauw. Zwart is te kil en te intens, blauw komt minder hard en intelligenter over.”  Vanuit de kleurenpsychologie geredeneerd is blauw een veilige keuze, zegt Paulus Nabbe van Think Yellow. Zijn vijftig personeelsleden tellende bedrijf bewandelt met klanten graag een andere weg bij de kleurkeuzes voor een logo, verpakkingsmaterialen of het bedrijfswagenpark. Net als zijn collega Dunnink van Momkai zegt Nabbe dat blauw als hoofdkleur vaak niet de beste optie is. Want niet goed aansluitend bij bedrijfsambities en evenmin onderscheidend genoeg. Nabbe: „Zakelijk en betrouwbaar, dat wil ieder bedrijf toch zijn. Hoe onderscheidend ben je dan met zo’n obligate keuze voor blauw?” Dunnink wijst op de succesvolle Zweedse financiële start-up Klarna. In de overwegend blauwe financiële wereld viel het bedrijf op met oud-roze als dominante kleur. Dunnink: „Met zo’n kleur die rond genderdiscussies gemeengoed is onderscheid je je als financiële instelling. Je komt over als progressief merk en je zet je af tegen de corporate look die blauw schept.” Het ontwikkelen van een visuele identiteit begint altijd met het omschrijven van de merkbeleving, zeggen de twee ontwerpers. Welke woorden passen daarbij? Dunnink: „De ene opdrachtgever is uit op controverse, een ander wil betrouwbaarheid, een derde wil dat een merk goed landt. Ik moet begrijpen waar een naam en de principes van een bedrijf voor staan, die voeden een ontwerp. Kleur moet een logisch gevolg zijn van een lang gesprek.” Het alleenrecht claimen op het gebruik van een kleur is  onmogelijk Nabbe geeft een voorbeeld: als ‘energie’ en ‘daadkracht’ de woorden zijn die de ambitie van een merk het beste kenschetsen dan is geel, volgens de creatief directeur een geschikte hoofdkleur voor een logo en andere bedrijfsuitingen. De bureaus vertalen de woorden die aansluiten bij een merk bijna altijd naar een palet van kleuren. Herken het   Ikea-blauw maar eens zonder de gele steunkleur, het vlak waarop de letters staan, zegt Nabbe. Of het blauw van elektronicawebwinkel Coolblue zonder de oranje toevoeging. Zonder die samenhang, zegt hij, is het moeilijk om de individuele blauwe hoofdkleuren te herkennen. Ook omdat de blauwen van bedrijven vaak dicht bij elkaar liggen. De logokleuren van Albert Heijn, KLM, Philips en Randstad en Unilever ontlopen elkaar bijvoorbeeld niet veel. Het alleenrecht op het gebruik van een kleur claimen is overigens onmogelijk. Vijftien jaar geleden probeerde T-Mobile magenta, de kleur van het logo, als merk te deponeren. Het Duitse telecombedrijf verzocht diverse Nederlandse bedrijven alvast om die kleur niet meer als ‘huiskleur’ te gebruiken. De rechter ging daarin niet mee; bedrijven kunnen hooguit een combinatie van kleuren als merk deponeren.   Bij kleurkeuzes voor bedrijven spelen vier factoren een rol, legt Nabbe uit. Naast de eerder genoemde kleurenpsychologie en de positionering ten opzichte van concurrenten zijn dat toegankelijkheid en effectiviteit. Bij die laatste twee factoren spelen  wetenschappelijke inzichten een rol. Kleur kan helpen om boodschappen helder voor het voetlicht te krijgen, zegt hij: „Bepaalde kleursterktes en -contrasten werken online bijvoorbeeld beter dan andere.”  In de zogenoemde Web Content Accessibility Guidelines (WCAG) zijn de richtlijnen voor digitale toegankelijkheid vastgelegd. Te weinig contrast tussen letter en achtergrond is bijvoorbeeld een van de belangrijkste klachten van slechtziende en oudere mensen over leesbaarheid. En sommige kleurcombinaties, is dikwijls vastgesteld, zijn beduidend minder goed leesbaar dan andere. De vierde factor, effectiviteit, draait om wat in vakjargon de conversie-optimalisatie wordt genoemd. Oftewel: hoe verleid je consumenten om op een bestelknop te drukken? Ook daarbij blijkt kleur een doorslaggevende factor. Nabbe: „De call to action moet eruit springen op een beeldscherm.” Voor de merkuitstraling is het belangrijk dat bedrijfskleuren over alle kanalen zo consistent mogelijk zijn, zegt Nabbe. Technisch best een uitdaging. Dat komt omdat print-, beeldscherm- en lakkleuren sterk verschillen. Ieder medium heeft zijn eigen kleursystemen. De CMYK-kleuren voor drukinkten zijn vrij beperkt. Het palet van de RGB-kleuren voor online is veel groter, net als de verf- en lakkleuren voor winkelinterieurs en bedrijfswagens, aangeduid volgens het RAL- of NCS-systeem. Nabbe: „Het is heel ingewikkeld om online kleur goed te laten aansluiten op die van verpakkingen en vrachtwagens. Coolblue, geen klant van ons, is een voorbeeld van een bedrijf dat die vertaalslag goed voor elkaar heeft. Hoe ingewikkeld het is zie je aan het oranje van de ING-bank. In drukwerk neigt dat naar bruin.”   Tot slot een anekdote die duidelijk maakt hoe invloedrijk de keuze voor blauw kan zijn. Vier studenten van de TU Delft richtten in 2014 Swapfiets op, een bedrijf met inmiddels 260.000 leden die maandelijks een vast bedrag betalen voor fietsmobiliteit.  De beginnende ondernemers kozen voor Delfts blauwe voorbanden als eerbetoon aan de stad waar ze studeerden. Een marketingvondst van niet-marketingprofessionals die fantastisch uitpakte. Iedere fiets met blauwe voorbanden werkte als een rijdende reclamezuil en droeg bovendien bij aan het saamhorigheidsgevoel onder swapfietsers. Sommige fietsverkopers en fietsenmakers dachten aanvankelijk dat het om een mode-gimmick ging en kochten blauwe banden in. Tot ze ontdekten dat Swapfiets een concurrent van ze is. En als de jonge abonnementshouders lek reden, konden ze hun blauwe banden bij Swapfiets gratis laten repareren. ||https://www.nrc.nl//nieuws/2022/06/30/een-blauw-bedrijfslogo-dan-vertrouwen-wij-u-ons-geld-en-ons-leven-toe-2-a4134049
2022-07-01||‘We hebben dezelfde maat, dus mijn vaders schoenen zijn ook mijn schoenen’||Liam draagt een vest van Carlo Colucci, een jasje van Neighborhood, een T-shirt van H&M, een broek van Levi’s Vintage Clothing, schoenen van -Adidas en een ring van Rolex.  Dave draagt een vintage kimono, een henley van -Levi’s, een broek van Levi’s Vintage Clothing, een gereedschapsriem van Petrol, loafers uit een winkel in -Rotterdam, een hoed van Bailey, vintage Navajo-ringen en -armband, een Akar Bahar-armband uit Indonesië en een zelfgemaakte ketting met ‘snake beads’ uit de Ivoorkust. Foto Jaimy Gail
 „Als ik een bepaald kledingstuk wil hebben, vraag ik altijd eerst aan mijn vader of hij het niet toevallig nog heeft liggen. Negen van de tien keer is dat zo en mag ik het lenen. Op de foto draag ik een broek, een jasje en schoenen die eigenlijk van hem zijn. We hebben dezelfde schoenmaat, dus mijn vaders schoenen zijn ook mijn schoenen.  „Ik ben opgevoed met denim. In groep 8 heb ik zelfs een spreekbeurt over spijkerbroeken gehouden. Ik had een hele tafel gevuld met broeken uit mijn vaders verzameling: een tijdlijn met Levi’s 501’s van 1890 tot 1970. Mijn ouders hebben allebei bij Levi’s gewerkt, dus dat is het merk dat hier thuis standaard wordt gedragen .  Lees meer in NRC Magazine #10 „Mijn vader houdt meer van rauwe denim, terwijl ik het liefst soepele broeken draag waarin ik goed kan skaten. Ik heb nooit standaard spijkerbroeken ge-dragen. Op de middelbare school was ik de rare jongen met wijde broeken, nagellak en een snor. Ik was nooit bang om buiten de groep te vallen. Nog steeds niet trouwens. „Mijn schakelring van Rolex is van m’n moeder geweest. Hij is al 25 jaar oud. Maar ik draag niet alleen maar spullen van mijn ouders hoor. Ik ga graag zelf op jacht, het liefst in tweedehands zaken. In fast fashion-winkels kom ik alleen voor basics, zoals dit T-shirt van H&M. „Dit vest van Carlo Colucci heb ik een jaar of vijf geleden in een tweedehands winkel in Rotterdam gekocht. Ik zat in mijn Nirvana-fase en moest per se een te grote cardigan hebben, net als Kurt Cobain. Inmiddels zit ik in een hiphop-fase en draag ik heel wijde broeken. Geïnspireerd door bijvoorbeeld de gasten van de Wu-Tang Clan, die zien er heel tof uit.” „Dit is een van de mooiste kledingstukken die ik bezit: een Japanse Noragi-kimono uit ongeveer 1900. Helemaal met de hand gemaakt en best kwetsbaar, dus hij hangt meestal aan de muur. „Mijn verzameling bestaat uit zo’n honderd broeken en minstens zestig jasjes. Het begon allemaal toen ik rond m’n twintigste bij een spijkerbroekenwinkel in Rotterdam ging werken. Het was een van de eerste winkels in Nederland die selvedge denim [waarbij de zelfkant van de stof zichtbaar is] verkocht. Daarna ben ik me er meer en meer in gaan verdiepen. „Deze broek is een replica van een Levi’s-broek uit 1890 die in een hooiberg is teruggevonden, vandaar de verkleuringen. Het ontwerp is ruim 130 jaar oud, maar niemand vindt het een rare broek als ik er nu mee op straat loop. Dat vind ik zo bijzonder aan denim: het is tijdloos. „Als kleren niet naar m’n zin zijn,  bewerk ik ze. Een paar jaar geleden is een foto van mij in een Levi’s Vintage Clothing-shirt dat ik zelf gecustomized had op allerlei blogs beland. Een aantal merken heeft zich daar vervolgens door laten ‘inspireren’. DSquared2 heeft het zelfs één-op-één nagemaakt en durfde er 900 euro voor te vragen. Ik heb ze gemaild maar nooit antwoord gehad.  „De worker belt op de foto heb ik zelf ontworpen voor Petrol, die hoor je aan de voorkant van je broek te knopen, maar ik heb er voor mezelf een tasje van gemaakt. Een outfit moet  verrassend zijn. Ik vind het leuk om workwear te combineren met nette loafers in een heel andere stijl en uit een heel ander tijdperk.  „Vintage denim wordt steeds schaarser en  duurder. Ik trek de grens bij  500 euro. Een hoop geld, maar voor iets bijzonders ben ik wel bereid dat te betalen.”  Fotografie Jaimy Gail. Haar en make-up Vannessa Chan.   Meer afleveringen 
				Stijlfamilie
			||https://www.nrc.nl//nieuws/2022/06/30/we-hebben-dezelfde-maat-dus-mijn-vaders-schoenen-zijn-ook-mijn-schoenen-a4134050
2022-07-01||VanWyck: ‘Ik word heel blij als mensen troost ontlenen aan mijn liedjes’||„Rock-’n-roll is een machtige mythe. Seks en drugs, jonge goden met slanke heupen. Maar het is niet zo dat je als muzikant per se voor je twintigste of dertigste een platencontract moet hebben. Op je vijftigste heb je ook nog wat te zeggen. Ik heb veel tijd doorgebracht in andermans bandjes. Pas op mijn 45ste ben ik op mezelf gaan vertrouwen en als VanWyck gaan maken wat ik zelf wil maken. Steentje voor steentje heb ik het opgebouwd. Er zijn nu vier albums. En ik heb een platencontract. Lees meer in NRC Magazine #10 Mijn allereerste optreden was in de metro. Ik studeerde geschiedenis in Amsterdam en ging in Parijs bij een vriendin langs. Na een wilde nacht, met een feest op een boot, eindigde ik op Place de Clichy met een gitaristenjongen uit Spanje. Hij begon Astrud Gilberto-liedjes te spelen en die kende ik, want die  had ik altijd met mijn moeder gezongen. Hij vroeg of ik niet mee wilde de metro in met zijn straatmuzikantenbandje. Met een meisje erbij valt meer te verdienen. Daar gingen we: ‘Quiet Nights of Quiet Stars’, ‘Once I Loved’. Ik wist van tevoren niet of  ik die liedjes überhaupt zou kunnen zingen. Een paar weken bleef ik in Parijs. Elke ochtend de metro in tot we 200 francs hadden. Dan boodschappen doen en eten. Hij had een  appartementje onder de Sacré-Coeur. Heel vies en driehoog achter maar met een héél mooi uitzicht. Ik heb lezen en schrijven geleerd in Nieuw-Zeeland. We hebben ook een jaar of vier in Indonesië gewoond. Mijn vader was geoloog bij Shell, mijn moeder kunstenaar en tekendocent. Mijn jeugd was: vrijheid en natuur. We hebben op heel mooie plekken gewoond. Het had natuurlijk ook een andere kant. Als je veel verhuist voel je je nooit ergens helemaal thuis. Ik heb altijd het idee dat anderen meer ergens horen dan ik. Muziek was er vanaf het begin. Mijn moeder zingt veel, verzon slaap- en schootliedjes voor mijn broer, mijn zusje en mij. Háár ouders kenden elkaar van de Stem des Volks, een socialistisch koor in Rotterdam. Ik speelde liedjes van Prince op onze piano, kocht een gitaar toen ik zeventien was. Maar op de middelbare school in  Wassenaar ging ik niet in de schoolband. Ik hoorde niet bij dat groepje. Ik kleedde me anders, meer new wave, ‘alto’, ik maakte mijn wenkbrauwen blauw. Ik was een blije puber maar zat vooral in mijn eigen hoofd. Ik heb lang gedacht dat muziek misschien niet mijn pad was. De deuren gingen niet makkelijk open. Als ik er genoeg geld mee verdiende zou ik stoppen met mijn andere werk, nam ik me voor – ik maakte tentoonstellingen voor musea. Uiteindelijk ben ik wakker geschud door Arthur Japin, die ik via via ken en die me bij onze eerste ontmoeting vroeg: wat wil je nu echt? Ik zei: muziek maken. Hij vroeg: Waarom doe je het dan niet? Al mijn praktische bezwaren schoof hij van tafel. Het was alsof hij er volledig  vertrouwen in had dat muziek voor mij de bedoeling was. Dit jaar won hij de verkiezing voor de mooiste liefdeszin in de Nederlandse literatuur. ‘Dit is het enige wat telt, lieverd, dat iemand meer in je  ziet dan je wist dat er te zien was.’ Dat deed hij eigenlijk ook bij mij.  Als muzikant krijg je een manager en die neemt je alles uit handen. Dat dacht ik vroeger en bij mijn eerste bandje was het ook zo. Moest ik om drie uur bij het busje zijn. Nu moet ik zelf een busje regelen. Optredens doorgeven. Nadenken over wat het oplevert, hoeveel iedereen betaald kan worden. Zorgen dat de digitale cover low res goed op Spotify komt. Muziek vraagt veel van je. 70 procent van  mijn tijd gaat op aan productiedingen. Je hoort muzikanten daar niet vaak over, het is natuurlijk ook niet sexy en romantisch en rock-’n-roll. Maar het is me al die moeite wel waard. Optreden is een oprechte uitwisseling met het publiek. Een soort synergie, je stijgt samen op. En ik geniet enorm van het creëren. Opeens een beeld voor me zien of intens iets voelen waar een liedje uit komt.  Gestructureerd werk geeft bescherming tegen de dalen van het leven. Dat merkte ik toen mijn broer overleed. Het was 2008, ik had mijn baan nog. Als we  een opdracht kregen, een klus moesten doen, kon ik weer even door. Openstaan, de diepte opzoeken om iets te kunnen maken, maakt je kwetsbaar. Ook dat heeft me er misschien lang van weerhouden daar echt voor te kiezen. Over de dood van mijn broer treed ik liever niet in detail. Te veel kunst en muziek wordt verkocht aan de hand van trauma’s. De elfjarige dochter van een vriendin wilde meedoen aan The Voice Kids. Als een kind daar auditie doet,  vragen ze: kun je vier nare dingen vertellen die je zijn overkomen. Ik vind dat bijna misdadig. Ze doen alsof het gaat over zingen, maar het gaat over makkelijke televisie maken. Ik klik misschien ook eerder hoor, als er iemand met een groot trauma op Nu.nl staat. Je denkt: o wat heftig, het werkt op je onderbuik. Het is alsof we in onze huidige samenleving continu gevoed willen worden met eenduidigheid. Succes. Trauma. Bam, bam. Dan denk ik elke keer, nee, dat klopt niet. Er zit altijd een achterkant aan een verhaal. Alles is gelaagd. Kunst, muziek, literatuur kunnen dat belichamen. Voor echte verbinding met een werk heb je commitment, tijd, verbeelding nodig. Als alles in format-hapjes wordt opgediend, maakt dat iets kapot in je ziel.   Openstaan, de diepte opzoeken om iets te kunnen maken, maakt je kwetsbaar  Toen ik begon als VanWyck heb ik Maiden Name Records opgericht, mijn eigen platenmaatschappij. Van Wijck is de meisjesnaam van mijn Zeeuwse oma. Veel namen van vrouwen zijn verdwenen uit de geschiedenis. Veel verhalen ook. Zeeuwse vrouwen die dag in dag uit op het land werkten zongen ook liedjes, hadden ook dromen, gedachten, angsten. Die zijn niet vastgelegd, nooit van waarde geacht. Uiteindelijk gaat het over zeggenschap: wie mag er wat zeggen, wie heeft de macht om wat te zeggen. Heel vaak hadden vrouwen die niet. Je kunt de geschiedenis niet veranderen maar er wel anders naar gaan kijken. Mijn dochter van zestien heeft een werkstuk geschreven over Raden Adjeng Kartini, de meest gelezen schrijfster in het Nederlands na Anne Frank, omdat ze in Indonesië heel veel werd gelezen. Mary, Queen of Scots zat opgesloten en heeft haar politieke ideeën verwerkt in borduurwerk. Dat kwam ik laatst tegen in een Engels museum. Het is toch raar dat we dat soort dingen niet gewoon leren op school. Ik word heel blij als mensen troost ontlenen aan mijn liedjes. Een man uit Amerika schreef dat hij na het horen van ‘Your Favorite Tune’, dat ik gemaakt heb voor een vriendin, voor het eerst in vijf jaar weer had gehuild om de dood van zijn vrouw. Zulke brieven krijg ik vaak. Het heeft waarde als ik iets vang in mezelf wat voor anderen gestalte geeft aan hun emoties. Voor mij kan een liedje soms voelen als een bevrijding. ‘The Havoc Wreaker’ (verwoester) op mijn nieuwe plaat gaat over een destructieve kracht. Zoals blinde paniek, het gevoel dat je echt de controle over je leven verliest. Als ik dat nu voel opkomen denk ik: daar is ze weer, de havoc wreaker. Dan heb ik haar een klein beetje getemd.”  Foto’s Khalid Amakran Meer afleveringen 
				Wijzer
			 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/06/30/vanwyck-ik-word-heel-blij-als-mensen-troost-ontlenen-aan-mijn-liedjes-a4134071
2022-07-01||Beeldhouwer Antony Gormley ging kunst maken om zichzelf te redden||Antony Gormley ligt languit op zijn rug op de donkergrijze vloerbedekking van het Wassenaarse museum Voorlinden. Hij heeft zijn ogen gesloten en zijn armen achter zijn hoofd gevouwen, alsof hij op het strand ligt in plaats van in de museumbibliotheek. De Britse beeldhouwer wilde het interview per se in deze ruimte doen omdat het er zo heerlijk stil is. Dat er geen stoelen staan? Ach, wat geeft het. „Kom, laten we het allereerste liggende interview van mijn leven doen”, lacht de 71-jarige kunstenaar. Een uur lang blijft hij in zijn meditatieve houding liggen en produceert hij als een orakel diepe gedachten over zijn werk, die als perfecte volzinnen uit zijn mond rollen. Een enkele keer tilt hij zijn hoofd op om even oogcontact te maken.  Lees meer in NRC Magazine #10 Hoe vreemd het ook is om een gesprek te voeren zonder elkaar aan te kijken, het is op een bepaalde manier ook wel toepasselijk. Het lange, slanke lichaam dat op de museumvloer ligt, lijkt opeens onderdeel geworden van de tentoonstelling. Gormley gebruikte zijn lichaam als basis voor vrijwel alle sculpturen die binnen en buiten Voorlinden te zien zijn. Tientallen gietijzeren afgietsels  ervan staan verspreid over de museumtuin en het duinlandschap. Zijn lijf stond ook model  voor werken als Passage, een twaalf meter lange cortenstalen tunnel in de vorm van een hoekig mens, en voor  Expansion Field, een verzameling stalen kubusvormen die terug te leiden zijn tot  lichaamshoudingen van de kunstenaar – „mijn lichaam geherdefinieerd als architectuur”, aldus Gormley.  En, ook toepasselijk: Gormley heeft zijn solotentoonstelling de titel Ground gegeven.  „Ik wilde voor deze tentoonstelling terug naar de basis”, zegt hij. „Kunnen we niet gewoon beginnen met wat we weten? We weten dat we in een lichaam wonen.  Ik gebruik dat lichaam als materiaal, als grondwaarde.  Het  is de basis van alles wat ik ben en wat ik weet.” Voor Gormley voelt liggend mijmeren over zijn kunst niet onnatuurlijk, vertelt hij. Als kind al werd hij door zijn ouders na de lunch naar zijn kamer gestuurd voor een verplicht dutje van een half uur. „Een oerervaring”, noemt hij die herinnering. „Ik lag daar in dat beklemmende kamertje, onder de dekens met mijn ogen dicht, terwijl ik eigenlijk in bomen wilde klimmen. Aanvankelijk voelde het claustrofobisch, in die luciferdooskleine ruimte achter mijn ogen. Maar gedurende de weken en maanden werd die donkere ruimte steeds groter, totdat ik me begon te verheugen op dat half uurtje.” In zijn Ted Talk ‘Making Space’ uit 2012 vertelt Gormley hoe dat dagelijkse rustpunt de kiem werd van zijn kunstenaarschap. Omdat hij daar, in de onbegrensde ruimte achter zijn ogen, de kracht van de verbeelding ontdekte. „De duisternis van het lichaam is een ruimte zonder objecten of dimensies.” Die oneindige ruimte wil Gormley ons met zijn sculpturen laten ervaren. Soms voel je nog de claustrofobische beklemming van de ruimte, zoals wanneer je door Passage loopt, het tunnelkunstwerk dat tot de vaste collectie van Voorlinden behoort. Bij andere installaties raak je  gedesoriënteerd, zoals in Breathing Room III (2010), een matrix-achtig labyrint dat oogt als een futuristische game.  Sir Antony Gormley – in 2014 werd hij geridderd –  is een van de bekendste beeldhouwers van het Verenigd Koninkrijk. Hij is ook, samen met Anish Kapoor, een van de succesvolste kunstenaars van het land. Vanuit zijn Londense atelier, in de buurt van station  Kings Cross, werkt hij met zo’n twintig medewerkers aan zijn sculpturen, die overal ter wereld geëxposeerd worden. Zelf woont de kunstenaar samen met zijn echtgenote, kunstenaar Vicken Parsons, in een achttiende-eeuws landhuis met hertenpark in Norfolk, dat hij in 2012 voor 3 miljoen pond kocht. Samen hebben ze drie kinderen, die allemaal in de creatieve sector werken: dochter Paloma is architect, zoon Ivo filmmaker en zoon Guy is kunstenaar. Het lichaam is de basis van alles wat ik ben en wat ik weet  Gormley’s werk is gewild bij verzamelaars en musea – hij had grote exposities in de Royal Academy of Arts, Tate Britain, de Hermitage in Sint-Petersburg en het Philadelphia Museum of Art –  en hij is ook een publiekslieveling. Zijn populairste werk is zonder twijfel Angel of the North, een twintig meter hoge engel met vliegtuigvleugels die in de buurt van Newcastle als een megatotem herinnert aan het industriële verleden van Noord-Engeland. Mensen trouwen eronder of strooien er de as van familieleden uit. Fans van Newcastle United hulden de engel vlak na de oplevering in 1998 liefdevol in een mega-shirt van hun favoriete nummer 9: voetballer Alan Shearer.   Another Place, op het strand van Crosby Beach bij Liverpool, is nog zo’n landmark – een plek waar kunstliefhebbers graag uren voor omrijden. Dit kunstwerk bestaat uit honderd gietijzeren afgietsels van Gormley’s lichaam, verspreid over een gebied van enkele kilometers. Bij eb komen ze tevoorschijn uit de branding en kijken ze in de richting van Amerika, het land waar  zoveel Engelse en Ierse migranten naartoe vertrokken.  In Nederland staat, aan het begin van de Houtribdijk die van Lelystad naar Enkhuizen leidt, ook een van Gormley’s meest iconische kunstwerken: Exposure, beter bekend als de poepende of hurkende man. Het is een beeld van 26 meter hoog dat zowel massief is als vederlicht, gemaakt als een ragfijn spinnenweb van stalen balken. Het silhouet balanceert op een strekdam, op de grens van water en lucht. Het is alsof ie daar altijd al heeft gezeten, deze reus van staal. Het is een baken dat onlosmakelijk met zijn omgeving is verbonden, zoals het Vrijheidsbeeld met de New Yorkse skyline en het Christusbeeld met de heuveltoppen van Rio de Janeiro.  Gormley is de jongste van zeven kinderen in een welgestelde katholieke familie. Zijn vader was een farmaceutische magnaat met Iers bloed. Zijn middelbare-schooltijd bracht hij door op Ampleforth College, een Benedictijnse kostschool in Yorkshire, waar hij door monniken werd opgevoed – en waar het strenge katholieke geloof met zijn bloedige afbeeldingen van de gemartelde Christus, denkt Gormley, zijn obsessie voor het lichaam alleen maar heeft aangewakkerd.  Op advies van zijn vader ging hij naar Cambridge, om antropologie, kunstgeschiedenis en archeologie te studeren aan Trinity College. Maar, zo waarschuwde Gormley zijn vader al tijdens zijn studietijd in een brief: „Ik denk echt niet dat ik er klaar voor ben om in de wereld van industrie of commercie te werken.” Geheel in de hippietijdgeest van de jaren zeventig vertrok hij na zijn afstuderen voor drie jaar naar India en Ceylon (het huidige Sri Lanka) om zich te verdiepen in het boeddhisme.  Het moet tijdens die reis geweest zijn dat hij bedacht dat hij niet in zijn vaders voetsporen wilde treden, noch monnik wilde worden, maar kunstenaar. De tekeningen die hij tijdens zijn reis had gemaakt, van de dieren, mensen en gebouwen die hij er had gezien, waren goed genoeg om toegelaten te worden aan de Central School of Arts and Crafts in Londen. Hij vervolgde zijn opleiding aan Goldsmiths. „Maar mijn echte werk”, zegt Gormley, „begon toen ik na mijn afstuderen aan Goldsmiths naar de Slade School of Fine Art in Londen ging en besefte dat alles wat ik daarvoor had gemaakt te illustratief was. Ik hield me tot dan toe vooral bezig met tekenen en schilderen: met het nabootsen van iets anders. Ik stapte over naar beeldhouwkunst omdat ik me realiseerde dat sculptuur niet ging om het kopiëren van bestaande vormen. Een beeld staat op zichzelf.   „Ik heb  op Slade een werk gemaakt over de steenachtigheid van steen, een soort nest van zwarte schalen die als een matroesjka in elkaar pasten. Zoals je ook een boom kunt ontleden aan de hand van zijn jaarringen, pelde ik de lagen van een steen. Ik wist destijds niet dat er een kunstenaar was die iets vergelijkbaars deed: de Italiaan Giuseppe Penone. Toen ik zijn kunst ontdekte, stopte ik daarmee.” In dezelfde Ted Talk waarin hij rept over zijn verplichte dutje, vertelt Gormley over nog een vormende ervaring: zijn reis naar Arizona en New Mexico in 1979. Hij was net afgestudeerd aan Slade en had gehoord over Amerikaanse kunstenaars die in de woestijn grote landschapswerken hadden achtergelaten. Walter De Maria had net twee jaar eerder zijn Lightning Field opgeleverd, een kunstwerk van een mijl bij een kilometer groot, bestaande uit vierhonderd roestvrijstalen palen die op een hoogvlakte de bliksem konden vangen. Naar dat werk was Gormley op zoek, toen hij besloot in de woestijn zijn eigen sporen achter te laten. Waarom maakte u dat werk, Rearranged Desert? „Ik wilde iets maken dat direct in de wereld terecht zou komen. Het was een geweldige plek, een drooggevallen meer, een plek waar niemand anders ooit geweest was, zo leek het. Ik nam een steen die zo groot was als een hand en gooide die zo ver weg als ik kon. Dat was een meter of twintig. Vervolgens verwijderde ik alle stenen binnen die radius en maakte daar een berg van. Waarna ik al die stenen weer de woestijn in gooide. Het was een idioot Sisyphus-achtig avontuur. En toch had ik iets groots gedaan: ik had een stuk woestijn opnieuw gearrangeerd, door het te relateren aan mijn eigen lichaam. Voor anderen was het verschil in het landschap  waarschijnlijk nauwelijks zichtbaar, maar voor mij was het een belangrijk startpunt. Het  is later de rode draad geworden in al mijn werken.”   Was het ook een ode aan de Amerikaanse land art? „Ja, die kunststroming was voor mij een belangrijk referentiepunt. Die Amerikaanse kunstenaars zeiden: kunst moet een plek krijgen in de echte wereld. Het kan niet alleen bestaan in het systeem van de grote musea en galeries, kunst moet onafhankelijk zijn. En gemaakt worden in relatie tot de geologische tijd, in de open en grootse landschappen van Amerika. Dat gevoel deelde ik.  „De ambitie om opnieuw te beginnen is altijd sterk aanwezig geweest in Amerikaanse kunst.   Lees  Walt Whitmans gedicht ‘Song of Myself’ in de beroemde bundel  Leaves of Grass, waarin hij stelt: het enige wat ik hoef te doen is aan het leven deelnemen zoals het gebeurt. Ik hoef alle grote mythes niet te kennen, ik hoef de grote werken van Byron en Shelley niet te lezen, ik hoef alleen uit te gaan van mijn eigen ervaringen. Dat vond ik zo verfrissend: het idee dat de ontwikkeling van Europese kunst is afgerond, en dat je op verse grond moet beginnen, met een schone lei.”  In Shaping the World. Sculpture From Prehistory to Now, het boek dat Gormley in 2020 schreef met kunstcriticus Martin Gayford, omschrijft hij zijn bezoek aan Lightning Field als een ‘life-changing experience’. Het boek is een neerslag van de talloze wereldreizen die Gormley maakte en toont zijn vele inspiratiebronnen, van prehistorische steencirkels en reusachtige boeddhabeelden tot de ijzeren kubussen van Richard Serra en de  Skyspaces van James Turrell.  Wat was er zo levensveranderend aan uw bezoek aan Lightning Field? „Ik realiseerde me daar dat kunst letterlijk een acupunctuur van het landschap kon zijn. Door er op specifieke plekken kunstwerken neer te zetten, in dit geval roestvrijstalen naalden van een paar meter hoog, kun je wat er al is aan natuur meer aanwezig laten zijn. Al de kwaliteiten die Lightning Field heeft, zoek ik ook in mijn eigen werk. Je creëert een structuur waar mensen hun eigen ervaring kunnen ondergaan. Het is een gereedschap om beter te kijken naar de omgeving. Anders dan bij een schilderij sta je ín het kunstwerk. Je maakt er deel van uit.”  Het waren ook de jaren dat het Minimalisme hoogtij vierde. Heeft  die beeldtaal uw werk beïnvloed?  „Absoluut. Ik herinner me nog goed dat ik in 1978 voor het eerst werk zag van Carl Andre, in de Whitechapel Gallery. En Richard Serra in de Saatchi-collectie, in 1986. Net als zij probeerde ik uit te gaan van oerprincipes en basisvragen: wat is materiaal? Hoe is dat materiaal al gevormd? En net als zij maak ik gebruik van industriële materialen als cortenstaal en gietijzer.”  Als ik naar uw werk kijk, zie ik daar ook een romantische traditie in terug. De manier waarop een eenzame figuur met zijn voeten in de branding staat en naar de horizon staart …  „Die tegenstelling van romantisch versus minimalistisch is iets te gemakkelijk. Ik wil de grootste sprongen maken die mijn verbeelding kan bedenken. Maar ik wil ook de meest precieze, analytische methodes gebruiken. Mijn kunstwerken bestaan vaak uit een combinatie van die twee: ze zijn conceptueel én verhalend. Kijk naar mijn werk Critical Mass uit 1995, dat in de tuin van Voorlinden te zien is. Het werk bestaat uit een serie van twaalf basisposities van het menselijk lichaam, ieder vijf keer gegoten, dus zestig beelden in totaal. Op het gazon heb ik die in een Darwinistische lijn geplaatst, van zittend naar rechtopstaand. Bij de ingang van het museum heb ik de beelden opgestapeld als een berg lichamen. Dus als je aankomt, zie je als het ware de geboorte van de mensheid, het evolutionaire proces. En verderop zie je een dystopisch beeld van het lichaam als een overbodig object, dat je kunt misbruiken of weggooien in een massagraf. Het zijn steeds dezelfde lichamen, maar het hangt van de plek af hoe je ze ervaart. Ik heb een van de beelden in een sloot neergezet, dat ziet eruit alsof het huilt. Maar als je datzelfde beeld op zijn kop zet, lijkt het net een acrobaat of jongleur.”  Foto WendelienDaan
 Ik kan niet naar die stapel lichamen kijken en niet denken aan de oorlog in Oekraïne. Uw werk is tijdloos, maar  altijd weer actueel.  „Dit kunstwerk gaat verder dan dat, het accepteert dat we lijden kunnen veroorzaken en ondergaan. Zolang onze soort bestaat, zal dat zo blijven. Het is vreselijk dat de voorbeelden van dat vermogen van de mensheid nu zo dichtbij zijn gekomen. Maar onze aandachtsspanne is vaak zo kort. De oorlog in Jemen duurt nog altijd voort, we hebben Afghanistan in de steek gelaten. Wat er nu gaande is met de Rohingya in Myanmar en de Tigray in Ethiopië – we willen het graag vergeten. Ja, de Oekraïense oorlog is een tragisch slagveld op de drempel van Europa, maar ik ben bang dat de menselijke natuur nooit zal veranderen.”   Een ander werk op de tentoonstelling dat inmiddels dertig jaar oud is en nu actueler dan ooit, is Amazonian Field, een installatie van 24.000 kleifiguurtjes. Als een terracotta leger van minisoldaatjes hebben de poppetjes twee museumzalen overgenomen, van plint tot plint. De verschillende tinten van de gebakken klei golven door de ruimte, alsof er schaduwen van wolken overheen drijven. Het aarde-rood is de kleur van de klei in Rondonia, een Braziliaanse provincie in het Amazonegebied.  De massale ontbossing van het regenwoud is een van de grootste bedreigingen van onze planeet. Was u zich daar al van bewust toen u dit werk maakte? „Zeker. Rondonia was de eerst staat in de Amazone waar op zo’n grote schaal gekapt werd. Dat heb ik  zelf gezien toen ik er in 1991 was. Het was echt angstaanjagend. Er woonden talloze families van immigranten die uit het zuiden kwamen en aan wie beloofd was dat ze een nieuw onderkomen zouden krijgen en misschien een hectare land, onder voorwaarde dat ze  het bos zouden kappen. Er stond haast geen boom meer overeind. Op de oevers van de Rio Madeira, de rivier waar provinciehoofdstad Porto Velho aan ligt, werd op grote schaal goud gedolven. Grote boren drilden de rivierbeddingen kapot en zogen het sediment van de bodem van de rivier. Dat werd dan gezeefd op grote nylon doeken die op drijvende pontons waren gespannen. Zo werden de minuscule goudkorreltjes uit het sediment gehaald. Dat smolten ze op de boten om met vloeibaar kwik. Het was allemaal zo vreselijk giftig.” U hebt dit kunstwerk daar ter plekke gemaakt? „Ja, samen met de inheemse bevolking. Zij zijn ervan overtuigd dat al het leven op aarde in de Amazone is ontstaan. Ik ging alle bars langs en vroeg: wie kan me helpen? We gaan een werk maken dat de wereldbevolking reproduceert uit klei van de Amazone. Ze kwamen massaal. Veelal jonge mensen, die niets te doen hadden, omdat er nauwelijks werk was.” Wisten ze dat ze kunst aan het maken waren?  „Ik heb ze wel  een en ander uitgelegd. Maar het kunstwerk leerde je als vanzelf wat je moest weten. Binnen drie uur zagen we de installatie groeien. Zodra de klei werd aangeraakt, en de oogjes er met potloden in gedrukt werden, gaven zij de beeldjes hun bewustzijn. En zij herkenden dat. Ik laat  het nu klinken als iets heel mystieks, maar dat was het niet. In eerste instantie dachten ze waarschijnlijk dat ze kleine poppetjes aan het maken waren, maar als je er zoveel van maakt, zo snel, dan wordt het iets groters. Een terracotta leger.” Gormley ligt nog steeds met zijn ogen dicht, gehypnotiseerd haast, door zijn eigen herinneringen. „Ik kan me nog zo goed het gevoel herinneren”, zegt hij. „In die lange open ruimtes van een oude steenfabriek, waar normaal bakstenen te drogen lagen. Buiten regende het, een stortvloed van water dat als een gordijn van het dak naar beneden stroomde. Dat geluid, gemengd met het geluid van die kleiende handen. En het gelach, want ze waren altijd aan het kletsen over elkaars poppetjes.”  Het lijkt zo ver weg van de reguliere kunstwereld, met al zijn commercie en dure objecten. Uw eigen werk wordt nu voor miljoenen euro’s geveild. Hoe ga je als kunstenaar om met die twee totaal verschillende werelden?  „Ik ben in de eerste plaats kunst gaan maken om mezelf te redden. Ik moest het werk maken om te kunnen leven.  Maar ik wil ook dat kunst in het leven staat, dat ermee samengeleefd wordt. Niemand heeft er ooit om gevraagd dat kunst privé-bezit moest worden. Kunst is een vorm van communicatie. Het is gemaakt om gedeeld te worden.”  Hoezo was kunst voor u een manier om te overleven?  „Ik was in mijn jeugd onzeker. Ik ben opgevoed met angst voor God, school, voor mijn dominante vader. Ik had last van faalangst. Door die objecten te maken, kon ik als een scepticus vragen stellen. Kunnen we op deze manier naar de wereld kijken? Waar komen we vandaan, waar zijn we voor geschapen? Het soort existentiële vragen dat je stelt in je studentenjaren. Maar ze zijn ook nu nog relevant voor wat ik doe.”  Heeft kunst u die antwoorden kunnen geven? „Nee, ik denk dat ik daardoor de vragen alleen wat fundamenteler kon stellen. Nogmaals, ik noemde deze tentoonstelling Ground. Waar kunnen we zeker van zijn? Ik lig hier, ik ben me bewust van de grond die zich omhoog drukt tegen mijn rug. Waar ligt de grens van je eigen ervaring? Niet bij de huid, want ik kan ook horen en ruiken, ik ben me bewust van zoveel meer dan wat gevangen zit binnen de grenzen van mijn lichaam. In de verte hoor ik gemurmel van museumbezoekers. We zijn niet gelimiteerd door onze eigen grenzen. Dus waar is de grens van ons bewustzijn? Misschien is er geen grens.”  In dit  museum hebben uw helden Richard Serra en James Turrell een permanente plek.   „Turrell heeft het meest sublieme en immateriële als materiaal genomen: licht. Serra  het  absoluutste, massiefste  materiaal: staal.”  Waar is de grens van ons bewustzijn? Misschien is er geen grens In uw werk zit van beide een beetje. Het is licht en zwaar tegelijk. „Ja, ik ben de brug tussen de twee. Serra is altijd confronterend. Hij wil de doorgang van de ruimte moeilijk maken voor je. Ik ben niet geïnteresseerd in die confrontatie. Net als bij Turrell staat bij mij de ervaring van de bezoeker centraal. Sculptuur is bij uitstek geschikt om de relatie tussen het menselijk lichaam en de ruimte om ons heen te tonen.  We worden geboren in een elementaire wereld, waarin lucht, aarde en water de basisprincipes zijn. En daar maken wij een wereld van die bestaat uit aan elkaar gegroeide dozen – zie de installatie Expansion Field, waarin ik mijn lichaam als blokkentoren heb verbeeld. Tien jaar geleden zijn we de grens gepasseerd waarbij de helft van onze mensheid in de stad leeft. Zelfs deze natuurlijke omgeving van Voorlinden is een constructie. Dit is helemaal geen natuur, alles is drooggelegd en aangeplant.”  Over tweehonderd jaar staat dit museum sowieso onder water. Hij gluurt  even en lacht: „Denk je dat? Heb je geen vertrouwen in het watermanagement van de Nederlanders?” Dat is eindig. En dan krijgt ook uw beeld Exposure natte voeten.  „Ik sprak gisteren nog met de beheerders van Land Art Flevoland en heb ze gezegd dat ze de dijk waarop het beeld staat absoluut niet mogen ophogen. Exposure moet op hetzelfde niveau blijven. Het ziet er naar uit dat de aarde met drie graden zal opwarmen. Dat betekent zeventig centimeter stijging van de zeespiegel aan het eind van deze eeuw. Dan komt het beeld inderdaad in het water te staan. Kunst kan een graadmeter zijn van de  natuur die verandert door onze menselijke bemoeienis. Dat is een belangrijk element van dit werk.”  Ik vind het wel een mooie gedachte dat uw beelden er dan nog steeds zullen zijn. Zij zullen de mensheid wel overleven.  „Dat is waar fossielen toe dienen. Om ons te herinneren aan levensvormen die ooit hebben bestaan. Mijn beelden zijn industrieel gemaakte fossielen.” Is er een rol voor kleur in uw werk? „Er is altijd kleur, die komt vanzelf mee met het materiaal dat je gebruikt. Maar ik breng nooit kleur aan, en ik gebruik kleur niet om iets over te brengen. Voor mij is kleur geen esthetische oefening. Maar ik hou van de roodheid van Amazonian Field, de kleur van de aarde, en ik hou van de roest op mijn ijzeren werken. Die kleur verwelkom ik, want die hoort bij de natuur.” Bij veel van uw beelden is er het blauw van de lucht en het blauw van de zee dat contrasteert met het roestige staal.  „Ja, dat blauw is er altijd. Mijn werk integreert met de elementen. Het past zich aan aan de veranderende condities van de seizoenen. Mijn beelden hebben geen bescherming nodig van een vitrine of een museum, ze gaan op in de natuur, als een rots of een boom. Sculptuur maakt deel uit van de wereld, het is er geen afbeelding van. Sommige beelden op Crosby Beach zijn  inmiddels helemaal bedekt met   zeepokken. Dat vind ik mooi: hoe de tijd er sporen op achterlaat, hoe ze verouderen, als lichamen. En als het vloed is, verdwijnt de kunst.” ||https://www.nrc.nl//nieuws/2022/06/30/beeldhouwer-antony-gormley-ging-kunst-maken-om-zichzelf-te-redden-a4134073
2022-07-01||Opinie | Haal abortus uit het Wetboek van Strafrecht||Er zit schoonheid in  de luiheid over verworven rechten,  zei schrijver  Madeleijn van den Nieuwenhuizen afgelopen zondag in De Balie in Amsterdam. In Nederland hoeven wij niet na te denken over de argumentatie voor abortus. Waar zij schoonheid ziet, zien wij gevaar. Toegang tot veilige zwangerschapsafbreking is niet vanzelfsprekend, niet in de Verenigde Staten en niet in Nederland. We moeten daarom niet alleen waakzaam zijn, maar ook onze rechten veiligstellen.  Zahra Boufadiss is strafrechtadvocaat bij Jebbink Soeteman Advocaten.  Linda Duits is publicist gespecialiseerd in gender en seksualiteit. Het Amerikaans Hooggerechtshof kon zijn beslissing met verregaande consequenties namelijk nemen omdat geen van de presidenten na de beroemde Roe v. Wade-uitspraak in 1973 abortus heeft verankerd in wetgeving.  Ook in Nederland is de legaliteit broos. Hoewel het om een normale medische ingreep gaat, staat abortus in het Wetboek van Strafrecht. Hierdoor zijn het afbreken van een zwangerschap en de mensen die daarbij helpen strafbaar, tenzij zij voldoen aan de vereisten uit de Abortuswet. Dat betekent dat abortus in Nederland helemaal geen recht is. Volgens de letter van de wet is de handeling alleen toegestaan wanneer de noodsituatie van een vrouw deze onontkoombaar maakt. De uitvoerend arts is verplicht tot „verantwoorde voorlichting over andere oplossingen van haar noodsituatie dan het afbreken van de zwangerschap” en moet nagaan of de vrouw haar verzoek heeft gedaan „na zorgvuldige overweging en in het besef van haar verantwoordelijkheid voor ongeboren leven”. Weliswaar is de aanvullende, betuttelende verplichte bedenktijd onlangs afgeschaft, maar de formulering van de wetstekst miskent nog steeds de handelingsbekwaamheid van vrouwen en plaatst ongeboren leven boven zelfbeschikking.   Deze wetgeving is, heel Nederlands, het resultaat van compromissen. In 1971 opende de eerste illegale abortuskliniek haar deuren. Vanwege politieke verdeeldheid ontstond een gedoogconstructie, waarbij het OM aangaf niet op te treden. Feministen vreesden een wedstrijd wegstaren en mobiliseerden zich. In 1975 werd het comité Wij Vrouwen Eisen opgericht, met drie eisen: abortus uit het Wetboek van Strafrecht, abortus in het Ziekenfonds (en dus voor iedereen vergoed) en de vrouw beslist, als enige. In de eerste demonstratie liepen zevenduizend mensen mee, dat werden er uiteindelijk zo’n 300.000 bij massaal protest in 1981.   In 1984 trad er een wet in werking, maar de eisen van de feministen zijn nooit ingewilligd. Anno 2022 is abortus nog steeds strafbaar, zit de abortuspil niet in het basispakket, wordt de ingreep niet voor iedereen vergoed (bijvoorbeeld niet aan ongedocumenteerden) en beslist de vrouw nog steeds niet alleen, maar is zij gebonden aan medewerking van een arts.  Abortus is taboe, ook in Nederland. Misschien juist in Nederland, waar we goede voorlichting en anticonceptie hebben. Dan zou abortus niet nodig moeten zijn, is het idee – slechts als uiterste noodgreep. Wie toch zwanger raakt, wordt daardoor opgezadeld met schuldgevoel en schaamte. Dat geeft ruim baan aan de anti-abortuslobby, die in Nederland inderdaad niet zo sterk is als in de VS, maar wel luid aanwezig en waarvan de invloed groeit.  Eén van de successen van deze lobby is het ter discussie stellen van de voorwaarden waaronder afbreking zou mogen plaatsvinden: na hoeveel weken, in welke situaties, op basis van welke overwegingen. Omdat de anti-abortuslobby zijn religieuze overwegingen verzwijgt, lijkt het alsof dit rationele, logische gesprekspunten zijn.  Zo worden we verleid om in te boeten. De deur staat op een kier en wordt verder opengeduwd door fanatici met een rechts-conservatieve agenda en draagkrachtige achterban. De huidige compromiswetgeving biedt hen alle ruimte om de toegang tot abortus uit te hollen, bijvoorbeeld door de wekengrens te verlagen en dus meer abortussen strafbaar te stellen. Maar het recht op abortus is een fundamenteel recht en wel op basis van één argument: het recht op zelfbeschikking. Niemand zou gedwongen moeten worden zwanger te zijn, een ongewilde foetus te voldragen, te bevallen, moeder te worden en een kind op te voeden.  We kunnen niet op onze lauweren rusten en denken dat het hier wel goed zit. Abortus moet uit het strafrecht. Zoals er geen blindedarmwet is, zou er geen abortuswet moeten zijn. Mensen met een baarmoeder zouden bovendien niet afhankelijk moeten zijn van politici en hulpverleners, maar de abortuspil zou vrij verkrijgbaar moeten zijn bij de drogist. Een abortus via zuigcurettage hoort ook niet in een speciale stigmatiserende kliniek plaats te vinden, maar in een ziekenhuis als iedere andere medische ingreep. Dan ben je ook direct van al die intimiderende demonstranten af. Abortus is een mensenrecht. Nadat abortus uit het strafrecht is, moet het verankerd worden in de Grondwet. Het bestaande artikel 11 garandeert al het recht op de onaantastbaarheid van het menselijk lichaam: iedereen mag zelf bepalen wat er met zijn of haar lichaam gebeurt. In dat artikel zou het voorkomen en verbreken van zwangerschap gespecificeerd moeten worden, zodat onze zelfbeschikking niet langer voorwaardelijk is. Zodat we eindelijk wettelijk gewaarborgd kunnen zeggen: wij zijn baas in eigen buik. ||https://www.nrc.nl//nieuws/2022/06/30/leg-het-recht-op-abortus-vast-in-de-grondwet-a4135137
2022-07-01||De nieuwste badmode grijpt terug op de jaren 90, zelfs de string maakt een comeback. Maar dan gemaakt van oceaanplastic||Wie naar de nieuwste badmode-collecties  voor vrouwen kijkt, waant zich in de jaren negentig: hoog opgesneden badpakken, vierkante halslijnen en, ja echt, de string maakt een comeback. Maar de grootste ontwikkeling op het gebied van badmode is juist allesbehalve retro. Een beetje zwempak is deze zomer namelijk van hightech gereycled oceaanplastic gemaakt.  Zonder overdrijven:  je hoeft maar één Google-poging te wagen en je hebt zo honderd zwemkledingmerken gevonden met plasticsoep als hoofdingrediënt. Onafhankelijke merken, van het Nederlanse Augustine Amsterdam, tot het arty ontwerpduo E. Macbean uit Londen en Zulu & Zephyr uit Australië, dat een   kwart miljoen volgers heeft op Instagram. Maar ook grote ketens als H&M en Arket ( onderdeel  van H&M) doen mee.   Zwemkleren waren ook wel  hard toe aan verduurzaming. Ze moeten water afstoten (en niet absorberen, zoals katoen en wol dat doen), snel drogen en rekbaar zijn. Daarom worden  ze altijd gemaakt van nylon of polyester, gemixt met elastaan. Synthetische materialen die alledrie aardolie als basisingrediënt hebben, niet biologisch afbreekbaar zijn en een behoorlijke CO2-voetafdruk hebben. Wie wil weten waarom zoveel merken opeens duurzame badmode maken, stuit bij het uitpluizen van hun websites meteen op een grote gemene deler. Het gerecyclede oceaanafval is bij vrijwel alle merken afkomstig van dezelfde fabrikant: Aquafil.  Aquafil bracht in 2011 Econyl op de markt, gerecylede nylonvezels die voor 100 procent bestaan uit afval – dat overigens niet alleen uit de zee afkomstig is. Naast oceaanplastic (vooral visnetten), zijn er  ook  afgedankte tapijten, textielresten en industrieel plastic in verwerkt. Inmiddels werken er zo’n 2.500 modemerken met Econyl, waaronder 600 badkledingmerken, zegt Giulio Bonazzi (58), ceo van Aquafil, het bedrijf dat zijn ouders in 1965 oprichtten. Eerst als fabrikant van regenjassen, vanaf eind jaren zestig als nylonproducent. Al gauw werd Aquafil de grootste van Europa (wat ze nog steeds zijn, met 2.900 werknemers verspreid over negen landen en met in 2021 een omzet van 600 miljoen euro).  Ruim twintig jaar geleden kwam Bonazzi aan het roer van het familiebedrijf te staan. „Ik besefte dat een bedrijf dat uitsluitend aardolie als grondstof gebruikt en een enorme CO2-uitstoot heeft, uiteindelijk ten dode opgeschreven is. Bovendien begonnen in die tijd de eerste klanten te vragen of er geen duurzamere alternatieven waren. Het was tijd om te veranderen en nylon recyclen leek me de meest logische optie.” In 2007 begon Aquafil met de eerste experimenten. Vier jaar later kwam Econyl op de markt, vervaardigd in hun recyclefabriek in Slovenië. Er zit geen adder onder het gras, volgens Nicole Wang (27) van Fashion for Good, een internationaal innovatieplatform dat zich inzet voor duurzame mode (opgericht in samenwer king met C&A, en mede-gefinancierd door modebedrijven al PVH, Stella McCartney en Zalando). In Nederland is Fashion for Good voor al bekend van haar museum in Amsterdam, dat in 2018 opende. Wang is er ‘innovation associate’ en gespecialiseerd in gerecyclede materialen. „Econyl is een heel goede eerste stap in het loskomen van fossiele brandstoffen.”  Een bedrijf dat uitsluitend aardolie als grondstof gebruikt, is ten dode opgeschreven Giulio Bonazzi ceo van Aquafil Econyl werd vrij snel door veel bedrijven opgepikt, zegt Wang. „Zo kon Aquafil  opschalen en goedkoper Econyl gaan produceren, waardoor het toegankelijk werd voor meer merken. Het is het bekende  kip-of-eiverhaal. In het begin is een duurzaam alternatief vaak vijf  tot tien keer duurder dan het origineel. Dan kost het veel moeite om bedrijven te overtuigen dat het toch echt beter is om dit materiaal te gebruiken. Daardoor zijn heel interessante materialen nooit op de markt gekomen.” „Onze klanten uit de tapijtindustrie hapten meteen toe”, zegt Giulio Bonazzi. „Zij waren in 2011 veel verder op het gebied van duurzaamheid dan de mode-industrie. Modebedrijven komen sinds drie, vier jaar als een tsunami op ons af, maar in het begin waren ze heel afwachtend.”  In 2016 was Gucci een van de eerste grote modenamen die met Econyl in zee ging. Het Italiaanse modehuis bracht een speciale collectie uit met tassen, schoenen en jassen gemaakt van het gerecyclede nylon. Niet lang daarna volgden Adidas (badpakken), Stella McCartney (de beroemde Falabella-tas), Burberry (trenchcoats) en H&M (allerlei kledingstukken uit hun duurzamere Conscious Collection). In 2019 kwam  Prada met een collectie  met de naam Re-Nylon: de nylon tassen waar het Italiaanse modehuis al sinds de jaren tachtig bekend om staat, nu uitgevoerd in Econyl. Voor  de lancering had het Italiaanse modehuis vijf video’s laten maken door National Geographic, waarin het  proces – van de zeebodem tot de Prada-boetiek – wordt uitgelegd. Nog meer media-aandacht kreeg Econyl toen acteur Timothée Chalamet in 2020 naar de Oscars ging in een Prada-pak dat helemaal van Econyl was gemaakt. Een paar maanden geleden maakte Prada bekend voortaan uitsluitend Econyl te gebruiken, en helemaal geen ‘virgin’ nylon meer. Wang: „Als dit soort bedrijven meedoen, krijgen andere merken fomo en haken ze ook aan.”  Arket gebruikt Econyl sinds 2019 – voor petjes, maar vooral badmode, ook voor mannen overigens. „Onze klanten stellen hoge eisen op het gebied van kwaliteit en duurzaamheid”, zegt Karl-Johan Bogefors (49), hoofd communicatie bij de modeketen. Inmiddels is de helft van alle van Arket-zwemkleding van Econyl gemaakt.  „We zijn er super enthousiast over: de badpakken en bikini’s gaan lang mee, zijn kleurvast, hebben een goede pasvorm en drogen heel snel.” In Nederland waren Solange van Haaften (34) en Nick Alvarez (37) – een stel – er als  een van de eersten bij. In 2018 begonnen  ze Aya Label, met badpakken en bikini’s   van Econyl. Sexy ontwerpen die allemaal vernoemd zijn naar Griekse godinnen. Inmiddels werken er acht mensen, hebben ze ruim 54.000 volgers op Instagram, is hun merk  verkrijgbaar bij de Bijenkorf en verkopen ze online over de hele wereld – met Duitsland als grootste markt. Van Haaften kwam er bij de zoektocht naar stoffen  al gauw achter hoe vervuilend die vaak zijn. „Tot ik stuitte op materiaal gemaakt van gerecycled afval uit de oceaan. Dat vond ik meteen zó’n goed verhaal. Maar ik was ook huiverig. Ik dacht: gerecycled, dat zal wel brozer en fragieler zijn dan nieuw nylon. En je moet er toch het chloor mee in. We hebben samples laten maken die ik zelf uitgebreid ben gaan testen en ik was echt  onder de indruk. Ik heb intensief gebruikte bottoms uit 2018 die nog steeds goed zijn. We hebben ook andere gerecyclede materialen – waaronder polyester – getest, maar die werden sneller slap of gingen pillen.”  Aya Label betaalt ongeveer  twee keer zoveel voor Econyl als  voor nieuw nylon.  Een bovenstukje kost rond de 50 euro, broekjes zo’n 40 euro en badpakken 90 euro. Een stuk duurder dan ook de Econyl-badkleding van H&M en Arket, maar  goedkoper dan veel designermerken.  De ontwerpen van Van Haaften – die in Istanbul in elkaar gezet worden – bestaan  voor 78 procent uit Econyl, aangevuld met 22 procent elastaan voor extra stretch en beter vormbehoud. „Gerecycled elastaan bestaat helaas nog niet”, zegt ze. „Maar er werken op dit moment meerdere partijen aan, dus dat zal vast niet lang duren. De ontwikkelingen gaan ontzettend snel.  Ribstof gemaakt van Econyl bestond vijf jaar geleden nog niet. Nu hebben we dat alweer twee jaar in de collectie.” Dat  inmiddels talloze andere merken ook  met Econyl werken, vindt Van Haaften alleen maar positief. „Het maakt consumenten bewuster van de impact die stoffen op het milieu hebben. Zo wordt het steeds normaler om te kiezen voor duurzame materialen, en dat is wat we willen: dat dit de norm wordt.”  Op het gebied van gerecycled nylon heeft Econyl niet veel concurrentie. Wel heeft een aantal bedrijven succes met gereycled polyester. Repreve bijvoorbeeld, onder meer Patagonia en Teva gebruiken hun van PET-flessen gemaakte garens. En Newlife, eveneens gemaakt van plastic flessen, opgepikt door Gucci. En van gereycled polyester kan ook zwemkleding gemaakt worden.  „Polyester en nylon  verschillen niet enorm van elkaar”, zegt Nicole Wang van Fashion for Good. „Het belangrijkste verschil is dat nylon zachter is en daardoor een iets luxer gevoel geeft dan polyester. Nylon is ook rekbaarder, terwijl polyester  waterafstotender is.” Het een is volgens haar niet per se geschikter om in te zwemmen dan het ander. „Polyester is wat goedkoper, dus dat zie je meer bij merken in het lagere segment terug. Up-and-coming merken die een meer high-end product willen maken, kiezen vaker voor gerecycled nylon.”  De lat moet hoger. We moeten helemaal af van synthetische materialen Nicole Wang Fashion for Good Volgens Giulio Bonazzi van Aquafil kunnen Econyl-vezels oneindig opnieuw gereycled worden, zonder dat de kwaliteit  afneemt. „Alleen worden recyclebare kledingstukken lang niet altijd  gerecycled. Daarvoor moet kleding op de juiste plek terechtkomen en dat gebeurt nog veel te weinig. Het merendeel belandt gewoon op de stort. Recylen moet eenvoudiger worden.”  Veelbelovend vindt hij de samenwerking die zijn bedrijf met het Italiaanse modemerk Napapijri aanging: een serie jasjes die volledig gemaakt zijn van Econyl. Zonder elastaan dus, en inclusief  de ritsen, de knopen,  de labels en natuurlijk het garen.  „Dat maakt het heel eenvoudig om zo’n jas te volledig te recyclen, hij hoeft niet eens uit elkaar gehaald te worden.”  Bonazzi produceert overigens ook nog ‘normaal’ nylon. Dit jaar bestaat zo’n 40 procent  van Aquafils productie uit Econyl. „Het sourcen van  nylonafval kost veel tijd, dat zorgt ervoor dat het percentage Econyl nog niet zo snel groeit als ik zou willen.” Aquafil nam daarom het afgelopen jaar twee afvalbedrijven uit Noorwegen en Chili over die afgedankte visnetten en tapijten inzamelen.  Econyl heeft een groot nadeel: net als andere synthetische stoffen geeft het microplastics af, minuscule stukjes kunststof die vrijkomen, in de zee belanden, vervolgens in het verteringssysteem van dieren terechtkomen en zo ook onze voedselketen bereiken. „Een van de grootste uitdagingen waar de mode-industrie op dit moment voor staat is het vinden van een gestandaardiseerde methode om de uitstoot van microplastics te meten”, zegt  Nicole Wang. „Zolang dat er nog niet is, kan er ook niet aan een oplossing gewerkt worden. Er wordt op dit moment veel onderzoek gedaan, maar er zijn nog veel vragen. In welke fase komen de meeste microplastics vrij: tijdens de productie of als een kledingstuk eenmaal bij de consument is? En hoe dragen bepaalde afwerkingen of weefmethodes bij aan het reduceren van microplastics?” Aquafil is open over dit probleem en houdt op de website bij welke onderzoeken naar microplastics het  financieel ondersteunt.  Econyl is daarom niet zaligmakend, zegt Wang.  „De   lat moet hoger. We moeten helemaal af van de fossiele brandstoffen en microplastics, en dus van synthetische materialen. Er zijn geweldige ontwikkelingen op het gebied van bio-based materialen [gemaakt van natuurlijke grondstoffen], van bijvoorbeeld agrarisch afval. Er zijn nu al bio-based materialen die de kwaliteiten van synthetische vezels heel nauwkeurig benaderen. Maar dan wél biologisch afbreekbaar en zonder microplastics. Ik verwacht dat ze binnen een paar jaar commercieel verkrijgbaar zijn. Dat gaat pas echt verschil maken.”||https://www.nrc.nl//nieuws/2022/06/30/een-beetje-badpak-is-tegenwoordig-gemaakt-van-oceaanplastic-a4134072
2022-07-01||&#8216;Niet 2, maar 5 artsen van Zwols ziekenhuis verdacht van omkoping&#8217;||In het strafrechtelijk onderzoek naar omkoping in het Isala Ziekenhuis in Zwolle worden niet twee, maar vijf (oud-)cardiologen verdacht. Dat concludeert de Volkskrant donderdag op basis van onderzoek. Meerdere (voormalige) artsen van het ziekenhuis zouden een eigen bedrijf bezitten waarmee ict-diensten aan cardiologen wereldwijd worden geleverd, of een financieel belang in de onderneming hebben. De artsen zouden ervan verdacht worden steekpenningen aan te hebben genomen in ruil voor een voorkeursbehandeling voor de geleverde diensten.  Het Isala Ziekenhuis maakte eerder deze maand bekend twee artsen op non-actief te hebben gesteld in afwachting van een onderzoek van de Fiscale inlichtingen- en opsporingsdienst
(FIOD) naar fraude door twee cardiologen. Volgens de Volkskant worden nu nog eens drie cardiologen verdacht: een emeritus hoogleraar interventiecardiologie die inmiddels bij het Radboudumc in Nijmegen werkt, de voormalig directeur van het Hartcentrum van het Zwolse ziekenhuis en een gepensioneerd cardioloog, die momenteel nog als arts werkt op Curaçao.  Het Zwolse ziekenhuis specificeerde bovendien niet waar de zaak precies om draait. De Volkskrant schrijft een intern rapport van het ziekenhuis in handen te hebben dat vorig jaar werd opgesteld. Daarin komt ook de gevoelige positie van het betreffende bedrijf, Diagram, aan bod. Dat zou afhankelijk zijn geweest van commerciële partijen, die „vaak verlieslatende wetenschappelijke studies” financierden. Sommige Isala-cardiologen wantrouwden het werk van sommige collega’s vanwege hun belangen in Diagram, omdat het volgens de kritische cardiologen belangrijk was „om goede relatie met leveranciers als sponsor” te houden vanwege de financiële afhankelijkheid. Of hierbij ook patiënten betrokken zijn geweest of in gevaar zijn gekomen, is niet bekend.   Zeker negen (voormalige) cardiologen van het Isala Ziekenhuis zouden gezamenlijk een belang van 40,5 procent hebben in Diagram. Justitie zou onderzoek doen naar de relaties van cardiologen met een belang in Diagram. De FIOD was voor NRC niet bereikbaar en het Isala Ziekenhuis laat donderdag weten geen vragen over de zaak te beantwoorden. Het is niet duidelijk of het ziekenhuis zelf gedupeerd is geraakt. Eerder stelde Isala „alle medewerking” te verlenen aan het onderzoek. ||https://www.nrc.nl//nieuws/2022/06/30/niet-2-maar-5-artsen-van-zwols-ziekenhuis-verdacht-van-omkoping-a4135136
2022-07-01||Vanaf vandaag geen BN&#8217;ers en oud-voetballers meer in gokreclames||Bekende Nederlanders en oud-voetballers mogen niet langer in gokreclames meespelen. Dat staat in een wijziging van de wet die reclame voor kansspelen regelt, die vanaf deze woensdag in werking treedt. Ook in reclames die wijzen op risico’s van gokspellen mogen BN’ers niet meer verschijnen.  Minister Franc Weerwind (Rechtsbescherming, D66) wil hiermee „kwetsbare groepen” zoals jongeren en ‘probleemspelers’ beschermen. Omdat zogenoemde „rolmodellen” in gokreclames volgens het Instituut voor Onderzoek naar Leefwijzen en Verslaving (IVO) bijdragen aan de sociale acceptatie en normalisering van gokken, moeten zij voortaan uit reclames worden geweerd. Het verschijnen van rolmodellen in gokreclames zorgt er volgens de onderzoekers tevens voor dat het nog moeilijker wordt om de risico’s van gokspellen in te schatten.  Onder de zogenoemde rolmodellen vallen onder anderen beroepssporters, sporttrainers, acteurs en presentatoren, modellen en modeontwerpers, maar ook journalisten, influencers en vertegenwoordigers van politieke partijen. Eerder waren in gokreclames onder meer bekendheden te zien als oud-politieagent en mediapersoonlijkheid Ellie Lust, voormalig voetbaltrainer Dick Advocaat en oud-voetballers als Wesley Sneijder en Andy van der Meijde.  Vorig jaar oktober zijn de regels voor gokken juist versoepeld met de nieuwe Wet kansspelen. Hierdoor konden ook buitenlandse spelers meedoen op de Nederlandse online gokmarkt, waarna in oktober en november het aantal gokadvertenties voor online casino’s en websites verveelvoudigde ten opzichte van een jaar eerder. Ook veel sportgerelateerde podcasts, maar ook voetbalteams werden sindsdien gesponsord door gokbedrijven. In totaal waren er in die maanden ruim 366.000 gokadvertenties op televisie en internet te zien. Reclame voor het nieuwe legale aanbod werd onder meer toegestaan zodat online gokkers bij illegale sites over zouden gaan op het legale aanbod.  Nu onder meer ‘rolmodellen’ Andy van der Meijde, Wesley Sneijder en Sjaak Swart niet meer mee mogen spelen in gokreclames van een grote aanbieder, gaat het bedrijf over op de niet-bekende Nederlanders Randy, Lesley, en Japie als vaste gezichten. Lesley had geen professionele voetbalcarrière en woont volgens Betcity „in tegenstelling tot Wesley” niet in een „riante villa”. Randy rijdt in een „degelijke Hyundai” en niet zoals Andy van der Meijde in een BMW. ||https://www.nrc.nl//nieuws/2022/06/30/vanaf-vandaag-geen-bners-en-oud-voetballers-meer-in-gokreclames-a4135130
2022-07-01||Column | Grijp de kans, vier het feest van Keti Koti||Het gebeurde op 1 juli, een paar jaar geleden. Ik dronk een koffie met mijn grote, goede, twee meter lange, blonde kunstenaarsvriend Martijn, toen  ik haar langs het raam van het café zag lopen: een schitterende Surinaamse koningin, in een blauw-witte koto. Ze was een van de Surinaamse Nederlanders met wie ik die nacht had gedanst. Tot vier uur ’s ochtends, zonder alcohol, in een houten schuur aan de rand van de stad, onder leiding van wintipriesteres Marian Markelo.  „Zozo”, zei Martijn, „viel er wat te vieren?” Zijn vraag verbaasde me, want ik was even vergeten dat het in Nederland niet vanzelfsprekend is dat iemand als mijn belezen vriend weet dat 1 juli de dag is waarop in 1863 door Nederland de slavernij werd afgeschaft. Martijn voelde zich een klojo. Dat is hij natuurlijk niet, anders waren we geen vrienden. Sterker nog: tot mijn 28ste  wist ik zelf niet eens dat 1 juli een feestdag is, ook al werden acht van mijn Surinaamse voorouders die dag bevrijd.  Ja, het was me wel eens opgevallen dat er elke zomer kraampjes stonden op de Kruiskade, de meest Surinaamse straat van Rotterdam, tijdens een feest dat Keti Koti werd genoemd. Maar ik dacht dat dat een feest was om de winkeliers van de Kruiskade in het zonnetje te zetten. Pas toen ik Anton de Koms Wij slaven van Suriname las, ontdekte ik wat Keti Koti betekende: ketenen gebroken. Pas toen ik Anton de Koms ‘Wij slaven van Suriname’ las, ontdekte ik wat Keti Koti betekende: ketenen gebroken Dat Martijn niet wist en  wat er op 1 juli wordt gevierd, en ik ook lange tijd niet,  komt doordat 1 juli geen nationale feestdag is. En door Martijns reactie begreep ik dat dat jammer is voor iedereen, niet alleen voor mensen die lijken op mij. Het beroofde iedereen van een prachtige gelegenheid om onze eigen menselijkheid en die van de ander te vieren. 1 juli 1863 is niet alleen de dag waarop zo’n 45.000 mensen die tot dan toe wettelijk iemands bezit waren, de vrijheid kregen  – mensen die ondanks 350 jaar lichamelijke en geestelijke onderdrukking nog steeds in staat waren om lief te hebben en om te geloven dat dit leven zin had, want dat kunnen we dus, als mensen! Het was ook de dag waarop een andere groep mensen na 350  jaar eindelijk begreep dat er grenzen zitten aan wat is toegestaan uit naam van de winst. Van monsters veranderden ze in mensen, want dat kunnen we dus, als mensen! Elk jaar vieren we 5 mei, de dag waarop Nederland bevrijd werd door de geallieerden. Maar op 1 juli bevrijdde Nederland de ander en je zou kunnen zeggen: daarmee zichzelf. Lieve lezer, misschien wist u dat nog niet, nu weet u het wel. We hoeven niet te wachten tot de overheid ons toestemming geeft om ons verstand te gebruiken. Laten we zijn zoals Martijn, die sinds die middag elke eerste juli een kaarsje brandt, waar ter wereld hij ook is. Niet omdat het moet, maar omdat het kan. Grijp de gelegenheid, vier het feest! Uit naam van de liefde en de mogelijkheid om jezelf te verbeteren als mens. Ga volgend jaar niet voorbij aan al die prachtige koningen en koninginnen die  op die dagen door de straten paraderen. Ze zijn niet zomaar zo gekleed, ze zijn zo gekleed omdat onze menselijkheid wel degelijk in staat is om onze hebzucht te overwinnen. Raoul de Jong is schrijver. Hij vertelt over bijzondere mensen die hij ontmoet.  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/06/30/grijp-de-gelegenheid-vier-het-feest-van-keti-koti-a4134078
2022-07-01||Dit zijn de mooiste zwembaden van de wereld||Om zijn zinnen te verzetten deed architect Branimir Medic tien jaar geleden iets wat hij nog nooit eerder had gedaan: een zwembad ontwerpen. Dat resulteerde in het in 2015 geopende Noorderparkbad in Amsterdam-Noord, een meermaals bekroond ontwerp. Op de zwembadbeurs Piscine Global in Lyon werd het een jaar na de opening zelfs uitgeroepen tot ‘het mooiste publieke zwembad ter wereld’. Lees meer in NRC Magazine #10 De sinds 1990 in Nederland wonende Medic (61) is een van de partners van de Architekten Cie, een groot bureau in Amsterdam met honderd medewerkers en een portefeuille met internationale bouwprojecten. De Kroaat specialiseerde zich in het ontwerpen voor gebieden met een hoge dichtheid. Woonflats, kantoren, masterplans voor stedelijke gebieden, van die dingen. Maar af en toe, zegt Medic, gunt hij zichzelf een „snoepje”, een klein project om een tijdje bezig te zijn met een ander onderwerp of een andere cultuur. Dan doet hij mee aan een prijsvraag voor een museum in Zuid-Korea, een park in Praag, een cultureel centrum in Taiwan, of een zwembad in zijn eigen stad. Soms iets afwijkends doen voorkomt dat je een robot wordt, zegt hij. Als je nooit eerder een zwembad hebt ontworpen, hoe begin je dan? Zoals bij elke opdracht, legt Medic uit: met uitgebreid onderzoek. Een fundamenteel begrip van de plek waar zijn ontwerpen zullen ontstaan, inclusief de geschiedenis van de locatie en de betekenis ervan voor het publiek en de culturele omgeving, daar draait het om. Zijn credo: locatie-specifieke architectuur. Het Noorderparkbad sluit wat betreft bouwstijl aan bij de sociale woningbouw in de tuinsteden van Amsterdam-Noord. Een uitnodigend paviljoen in het park, met een groot bad maar ook met intiemere badruimtes, waar de islamitische vrouwen uit de buurt zich bijvoorbeeld thuis voelen. Op verzoek van Medic voorzag kunstenaar Hugo Kaagman de wanden van Amsterdamse volkskunst: tattoo-achtige schilderingen. Als kind zwom Medic dagelijks in de Adriatische Zee. Op vele plekken in de wereld heeft hij zwembaden bezocht. Op verzoek wijst hij zijn tien favorieten aan.   Branimir Medic: „De natuur is echt een van de beste architecten. Neem de warmwaterbronnen van Pamukkale, in het westen van Turkije. Warm water uit zeventien bronnen loopt daar via een groot aantal terrassen van een helling. Het calciumcarbonaat in het water slaat neer en heeft in de loop der tijden kalkterrassen gevormd, met een waanzinnig mooi resultaat: felblauw water tussen de witte terrassen, echt een cadeau van de natuur. Nog zo’n natuurfenomeen? De Modra spilja, de door de zee gemaakte Blauwe Grot aan de westkust van het Kroatische eiland Bisevo. Een prachtige lichtkathedraal. „Het toerisme in Pamukkale heeft het proces van kalkvorming aangetast. Dat is een probleem van veel attracties: toeristen maken alles kapot.”  „Twee zoutwaterzwembaden tussen de kliffen van een kuststrook vlak bij Porto. Het is een ontwerp uit de jaren zestig van de bekende Portugese architect Alvaro Siza. Al zou ik dit zwembad 80 procent natuur en 20 procent architectuur willen noemen. Wel een kleine ingreep met grote impact. Het is ook echt een wisselwerking met de natuur: in 2004 had het water het zwembad verruïneerd en moest het gerestaureerd worden. „In mijn jeugd woonde ik aan de Kroatische kust – ik ben geboren in zout water. Zwemmen in zeewater is zoveel mooier dan in zoet water. De smaak van zout water is lekkerder, in zee zwemmen ook vissen en dolfijnen, en zelfs het kleine beetje risico van open water is wat mij betreft een deel van de charme.”  „De lichaamscultuur in Sydney is een beetje overdreven.  Het lijkt wel of iedereen daar zwemt en surft. De stadsbewoners hebben enorm veel contact met de zee, heel bijzonder. Van de vele oceaanzwembaden is die van de Bondi Icebergs Club de bekendste. Dit bad  bestaat al meer dan honderd jaar en is publiek toegankelijk. Het grote bad is niet voor kinderen met opblaasbeesten, maar echt om baantjes te trekken. Er is een kleiner bad voor kinderen en er lopen altijd badmeesters rond.  „Toen ik in Sydney was ben ik  direct naar Bondi Beach gegaan om te zwemmen. Je wordt in dit zwembad letterlijk aangeraakt door de zee; hoge golven slaan regelmatig over de rand en zorgen voor deining in het bad.”   „Een geweldig interessant kuuroord in Vals, ontworpen  door Peter Zumthor, de Zwitserse architect die bekendstaat om zijn strenge sereniteit. Deze thermen bestaan uit een labyrint van zalen, gevuld met water uit onzichtbare bronnen en veel indirect zonlicht. Zumthor heeft de betonnen constructie bekleed met Valser gneis, een gesteente dat lokaal gewonnen wordt. Op die manier heeft hij het dna van die plek vertaald in zijn ontwerp. Dichter bij man-made natuur kun je niet komen. „Ik heb de thermen bezocht. Het gewicht van de natuursteen zorgt ervoor dat je de kracht van de bergen ervaart. Nee, dit is geen zwembad om baantjes te trekken. Het is meer een watertempel. Zoals alle gebouwen van Zumthor iets van een tempel hebben.”    „Lang geleden werkte ik bij architectenbureau KCAP. Dat  heeft een vestiging in Zürich, hooggelegen in het stadscentrum. Vanuit het kantoor kijk je uit op het vierhonderd meter lange rivierzwembad. In de zomer zijn we daar in lunchtijd gaan zwemmen. Lekker schoon water, en een flinke stroming. Dit gratis toegankelijke zwembad is een echte ontmoetingsplek: jong, oud, studenten, kantoorwerkers, iedereen komt daar. Voor de sociale cohesie in de stad is zo’n bad heel goed. Dat geldt bijvoorbeeld ook voor het pierenbad in het Beatrixpark in Amsterdam, in 1959 ontworpen door architect Aldo van Eyck. Bij mooi weer wordt dat zomers dagelijks gevuld met schoon water. De zon warmt het water snel op en het is daar altijd druk.”  „In het Ruhrgebied is bij een oude cokesfabriek in Essen in   2001 een gratis toegankelijk zwembad gebouwd door twee zeecontainers aan elkaar te lassen. Waar vroeger van steenkool cokes werd gemaakt, kun je nu dus zwemmen in een post-industrieel landschap.  „Het is belangrijk om iets van de trots van het industrieel tijdperk overeind te houden. Op veel plekken zie je te veel historie verdwijnen. Het mooiste van een stad zijn juist de historische lagen. Als je alle wortels weghaalt, verlies je je eigen geschiedenis en word je een tabula rasa, een onbeschreven blad. Ons architectenkantoor zit in Amsterdam-Noord, vlak bij de oude NDSM-werf. Dat voormalige industriecomplex functioneert nu heel goed als culturele ontmoetingsplek.”  „Een klassiek openluchtzwembad  naast de Rhône dat goed past bij het centrum van Lyon. Groot ook: het is een bad van olympische afmetingen,  50 bij 21 meter. De toenmalige burgemeester liet het begin jaren zestig bouwen om de olympische kandidatuur van Lyon voor de Spelen van 1968 kracht bij te zetten. „Mooi is dat het zwembad het hele jaar door is geopend. In de winter wordt het water tot 27 graden  opgewarmd. Ik heb er gezwommen. Het zwembad is niet mooi in de klassieke zin; wat architectuur betreft is het heel functionalistisch. Wat het zo bijzonder maakt is dat je al baantjes trekkend deel uitmaakt van de stad.”  „In Singapore is in 2010 boven op drie tweehonderd meter  hoge torens van een immens hotel een park gebouwd met bomen en een honderdvijftig meter lang zwembad – ja echt: honderdvijftig meter lang.  „Het is een ontwerp van de Israëlisch-Canadese architect Moshe Safdie dat ruim vijf miljard euro heeft gekost. Enorm innovatief en ook gedurfd, zo’n zeppelin met een laag natuur, zwevend in de lucht boven wolkenkrabbers. Zo’n hoog stadsbalkon verandert de perceptie van de stad volkomen.”  „Met dit bad heb ik een persoonlijke band. Ik kom er regelmatig en hier heeft mijn zoon zijn zwemdiploma’s gehaald. Het gebouw heeft iets romantisch, met zijn fraaie constructie en galerij. Het is eind negentiende eeuw gebouwd als een rijwielschool. In 1912 is het verbouwd tot een zwembad. Dat is met minimale ingrepen gebeurd; het waterbassin is óp de vloer van de begane grond gezet, vandaar dat je een trap op moet om in het zwembad te komen. Als renovatiearchitect moet je soms je eigen ego verdringen en niet proberen het dna van een gebouw aan te raken. Dat is de grote verdienste van de architect die van dit  pand een zwembad maakte.”     „Het spectaculairste zwembad waar ik ooit ben geweest. Om te beginnen is de locatie indrukwekkend: een hoge, in de zee stekende rotspunt met uitzicht op de Atlantische Oceaan. Het is alsof je op een hoog schip staat, omringd door water. Het zwembad ligt boven op de rots en is gevuld met opgepompt zeewater. Ik was daar 25 jaar geleden; nooit eerder had ik zo’n geslaagde combinatie van natuur en architectuur gezien. Het is vergelijkbaar met de in bergen uitgehouwen Griekse kloosters: een gebouw ingebouwd in natuur, en de natuur ingebouwd in de architectuur. Het zwembad van de Costa Brava Clube geeft je het gevoel in harmonie met de natuur te zijn.”||https://www.nrc.nl//nieuws/2022/06/30/dit-zijn-de-mooiste-zwembaden-van-de-wereld-a4134065
2022-07-01||De kleur van oneindigheid||Blauwe Albert-Heijntas. Blauwe balpen. Blauw logo Nivea. Blauwe lucht op een ijskastmagneet boven een berg in Colorado. Blauwe kruimeldief. Blauw potje vitaminepillen. Blauwe bessen. Blauw op melkpak. Blauw op mayonaisefles. Lichtblauw potje zout uit Ibiza. Of is dat groen? Turquoise? Vier wit met onbetwist blauwe kopjes. Delfts blauw.  Dat was de oogst in de keuken. Een schamele verzameling  voor een van de primaire kleuren, die naar verluidt van de meeste mensen de lievelingskleur is. „Ik heb het rood van ‘t Joodse bruidje lief”, dichtte kleurendichter Pierre Kemp honderd jaar geleden nav  Rembrandts schilderij, maar de meeste mensen kijken blijkbaar liever naar de tulband van het meisje met de parel in het Mauritshuis of het blauwe schort van het melkmeisje en het blauwe jak van de brieflezende vrouw, allebei ook in het Rijksmuseum.  Driemaal Vermeer ja, die eerst een laag kopergroen op zijn doeken aanbracht om dat blauw zo stralend te krijgen.  Moeten we naar het museum om blauw te zien stralen? Waar is het blauw? In de keuken was het er nauwelijks. Het enige blauw dat vanzelf blauw was, waren de blauwe bessen. En zijn die vruchten wel echt blauw of heten ze vooral zo? Bessenjam is paars, net als blauwe plekken.  Misschien biedt de woonkamer meer blauw.  Blauwe stiften. Grijsblauwe bekleding van twee stoelen (nog een twijfelgeval). Blauwe planeet op een door zoon gemaakte mobile van het zonnestelsel. Vaag blauw op het tapijt. Blauw deksel van een doos vol lego. Blauw lego. Blauw op de verpakking van een overgebleven chocoladeletter. Lichtblauw garen in een doorzichtig naai-etui. Blauw op de doos Vier op een rij. De schijven zijn rood en geel, het bord is blauw. Altijd maar achtergrond, dat blauw. Muurbloempjesblauw. Blauwe kaft van het boekje Archipelago van de Frans-Antilliaanse schrijver Édouard Glissant. Op de eerste bladzijde staat: „If the solution seems difficult to you, maybe even unfeasible, don’t go shouting out of the blue that it is wrong.” In vertaling gaat het blauw veelzeggend verloren. Uit het niets. Op het balkon dan? Is daar meer van dat Delftse, dat Berlijnse, Haagse, Pruisische, Parijse, Perzische, koninklijke, majesteitelijke?  Blauwe AH-tas. Donkerblauwe bloempot. Buiten dan misschien? Waar is het blauw? „Blue color is everlastingly appointed by the Deity to be a source of delight”, schreef de Britse John Ruskin in 1872. Waarom is er dan zo weinig van???? Ja, echt???? Johannes Vermeer, Brieflezende vrouw, ca. 1663 Rijksmuseum Amsterdam
 Ik loop een blokje om. Blauwe fietskrat. Vergeet-mij-nietjes. Blauw fietsframe. Blauw voorwiel van een Swapfiets. Veel blauwe voorwielen van Swapfietsen. Blauwe letters ‘Te koop’. Daaroverheen rode letters ‘Verkocht’. Blauw stootkussen aan een boot. Blauw brommerkenteken. Blauwe auto. Blauw NL-logo naast het kenteken op auto’s. Blauwe spijkerbroek. Blauw kinderzitje. Blauw straatnaambord. Blauwe baan op regenboogvlag. Blauw logo stadsherstel. Blauwe NS-fiets. Spijkerbroek. Blauw boek van Kyle Gray dat een raam openhoudt. Blauwe touwtjes in een zwarte rugzak. Blauw bord eenrichtingsverkeer. Blauw plastic verpakking zakdoekjes. Blauwe graffiti (onleesbaar). Blauw op een beeldje van een kussende boer en boerin in een kelderraam. Blauw huisnummer. Blauwe onderrand van een papieren beker. Blauw logo op een wit T-shirt. Spijkerbroek. Spijkerbroek. Spijkerbroek. Blauwe plastic zak om fietszadel. Blauwe streep op grijze auto. Spijkerbroek. Blauwe wielen van een kleuter-skateboard. Blauw overhemd. Spijkerbroek. Blauwe koelbox. Blauw bandje om vijgenboom. Blauw in logo Alfa Romeo. En BMW. Blauwe vuilniszak piept uit grijze vuilnisbak. In het raam van een school hangt een rij gekleurd papier. Eén vel is blauw.  Ook op straat loopt het dus niet over. Meer rood, meer bruin, meer groen. Het meeste blauw is overheidsblauw. Het blauw van de belastingenveloppen. Koel, zakelijk, neutraal. Grijs dat geen grijs is.  Commercieel blauw is vaak iets lichter dan overheidsblauw maar wil net zo betrouwbaar overkomen. Het blauw van Albert Heijn en KLM. Mondkapjesblauw. Vooral dat van Albert Heijn is alomtegenwoordig; zonder de grootgrutter was mijn wereld zeker een kwart minder blauw geweest. Spijkerbroeken zorgen voor het tweede kwart. Bijna geen ander kledingstuk is blauw tijdens dit blokje. Maar met de spijkerbroek is net zoiets aan de hand als met de logo’s; het is alsof spijkerbroekenblauw geen kleur is, alsof het eerder bij wit en zwart hoort dan bij rood en geel. Kleur zonder kleur. Maar ook dat is blauw, net zoals de blues blauw is en onschuld blauw is en heiligheid en nederigheid en niets. Er zijn nu eenmaal meer betekenissen dan kleuren.  Ondertussen is zowel binnen als buiten bijna alles wat blauw is expres blauw. Het is niet vanzelf blauw maar blauw gemaakt. Als ik alles weglaat dat moedwillig blauw is, blijven alleen blauwe bessen en vergeet-mij-nietjes over. En misschien zijn zelfs zij niet altijd blauw geweest. Worteltjes waren immers niet altijd oranje, zo worden ze pas sinds een paar eeuwen gekweekt. Bij gebrek aan sinaasappels.  In de natuur is weinig blauw – een paar bloemen, wat fruit, enkele vlinder- en vogel- en vissoorten, gedeeltelijk, meestal. Bij mensen spataderen, soms. En ogen, soms.  Als het bewolkt  is kan het  in de stad de enige kans zijn om onbedoeld blauw te zien. Blauw zonder voorbedacht. De Duitsers hebben behalve heimweh ook fernweh, verlangen naar ver weg. Ik heb wel eens blauwwee. Tijdens mijn blokje om was een man van in de veertig  een verhuiswagen aan het uitladen (blauw logo). Zou hij? Je moet verdomd dicht bij iemand komen om te zien wat voor kleur ogen die heeft. Het lukte niet bij de verhuizer. Hij sloeg zijn ogen neer. Idem een man in een spijkerbroek en twee vrouwen in het zwart. Horace-Bénédict de Saussure trok in 1787 naar de Mont Blanc om het blauwste blauw te zien. Ik ga naar mijn moeder. Van de mensen met blauwe ogen die ik ken, is zij de standaard. Hemels blauw. Licht, maar niet bleek. Niet waterig. Stevig blauw. Op De Saussure’s cyanometer, het systeem dat hij bedacht om  ‘blauwheid’ te meten [zie ook pagina 48 van dit nummer], zeker wel 21. Ze doet open en ze doet ze open. Toch ook wel een beetje onwerkelijk, zulke blauwe ogen. Poppenogen. Onnatuurlijk. Griezelig? Ik heb het niet geturfd, maar ik vermoed dat sinds 1945 steeds meer schurken in boeken en films blauwe ogen hebben gekregen. Denk aan Draco Malfoy in de Harry Potter films, gespeeld door Tom Felton. Het zijn  nog niet genoeg schurken om het vermeende verband tussen onschuld en blauwe ogen of schoonheid en blauwe ogen door te snijden. Toni Morrison schreef haar eerste roman, The Bluest Eye, in 1970. Hij gaat over een Afro-Amerikaans meisje dat bidt om blauwe ogen. Laten we dan ook meteen maar uit Paul Celans gedicht  Todesfuge  citeren: „der Tod ist ein Meister aus Deutschland sein Auge ist blau.” 1945. Zo is blauw behalve grijs ook wit. James Turrell, Skyspace (2016) Foto Florian Holzherr/ Museum Voorlinden Alle mensen met blauwe ogen stammen waarschijnlijk af van één Zwart persoon die tussen de  6.000 en 10.000 (misschien nog eerder) jaar geleden ergens in Zuid-Europa, waarschijnlijk bij de Zwarte Zee, een genetische mutatie onderging bij het maken van de gebruikelijke bruine ogen. Nu heeft iets meer dan 2  procent van de wereldbevolking blauwe ogen. Mensen die heel oud worden krijgen niet alleen wit haar maar ook blauwe ogen. Het pigment trekt weg.   En dan trekken ineens de wolken weg en is hij er: de lucht, de hemel, ogen vermiljoenvoudigd, miljarden vergeet-mij-nietjes. Hemelsblauw. Misschien is er beneden zo weinig blauw omdat er boven zoveel is. Oneindig blauw. Maar waarschijnlijk is dat niet, want de verdeling van kleuren is geen terrein bestuurd door romantiek of rechtvaardigheid. Schoonheid is niet redelijk. Schoonheid is onmenselijk. De Amerikaanse kunstenaar Spencer Finch maakte in 2014 een werk voor het 9/11 Memorial  Museum in New York, toen de lucht boven de stad ‘severe clear’ was, een term uit de luchtvaart die duidt op grote helderheid, oneindig zicht. Finch beschilderde 2.983 vellen papier, een voor elk slachtoffer van de terroristische aanslagen, met steeds een iets andere tint blauw. Hij noemde het Trying to Remember the Color of the Sky on That September Morning. Het monument echoot het  Auschwitzmonument van Jan Wolkers uit 1977, dat bestaat uit gebroken stukken spiegel.  Wolkers schreef erover: „Je kijkt naar de hemel en je begrijpt niet dat dat blauwe uitspansel boven die ontzetting heeft gestaan, even onaangedaan en vredig als boven een wei met bloemen. En in een visioen van rechtvaardigheid zie je de blauwe lucht boven je vol barsten trekken, alsof de verschrikking die daar op aarde onder haar heeft plaatsgehad voorgoed de eeuwigheid geschonden heeft.” De schaarsheid van blauwe dingen heeft  ervoor gezorgd dat veel talen er niet of nauwelijks een woord voor hadden. Bij Homerus komt de kleur bijvoorbeeld niet voor, viel de latere Britse premier Gladstone in 1858 op. En de hemel dan? Gladstone schreef: „Homer had before him the most perfect example of blue. Yet he never once so describes the sky.” De zee, die andere grote blauwmaker, kan bij Homerus wijnkleurig zijn, maar nooit blauw. Voor Gladstone was dit alles aanleiding om zich af te vragen of de Oude Grieken misschien kleurenblind waren. Later bleek dat er nog veel meer talen waren en zijn waarin het woord blauw zoals de moderne westerse cultuur dat kent, niet voorkomt.  Met zien heeft het weinig te maken. Misschien, zo is geopperd, wel met de mogelijkheid om zelf blauw te maken.  De schaarsheid van blauwe dingen heeft  ervoor gezorgd dat veel talen er niet of nauwelijks een woord voor hadden De nog steeds niet gestuite opmars van blauw begon in West-Europa in de Middeleeuwen, toen schilders het vooral gingen gebruiken voor de mantel van Maria. Dit blauw was duurder dan goud. Het werd gemaakt van lapis lazuli, een halfedelsteen die gewonnen werd in een mijn in Afghanistan.  Ultramarijn heette dat, van voorbij de zee, uit Europees perspectief. Het was de kleur die Giotto, Fra Angelico, Titiaan en Vermeer koesterden. Cleopatra gebruikte het eeuwen eerder al als oogschaduw. Het is nu bijna niet meer voor te stellen dat kleur zo zeldzaam en zo kostbaar was. Iets daarvan laat kunstenaar Pieter Paul Pothoven zien in zijn project Consignor Consignee, dat de moeizame reis beschrijft die lapis lazuli heden ten dage nog moet afleggen om van de Sar-i-Sang-mijn Nederland te bereiken. En dan moet het nog vermalen, gewassen en als een brood gekneed voor de steen de kleur prijsgeeft.  Maar waarom zou je nog? Het is niet meer nodig om ultramarijn uit een mijn te laten halen, zoals de Gebroeders Van Limburg nog deden voor de hemels in hun getijdenboek. En voor hun korenbloemen. De kleurstof kan sinds 1828 synthetisch worden gemaakt. Hoera! Maar nee. Het is weer niet goed. Ontwerper William Morris prees bijvoorbeeld eind negentiende eeuw het gebruiksgemak en de goedkoopte van de nieuwe synthetische kleuren, maar zei ook: „The fact is, that every one of these colours is hideous.” De oude organische verf werd, sinds dit chemische alternatief voorhanden was, met terugwerkende kracht zo mooi gevonden juist omdat ze imperfect was. In het blauw zaten ook altijd wat andere kleuren, die de kleur diepte gaven en levendig maakten. Wolkjes.  Pieter Paul Pothoven liet stukken lapis lazuli zo dun snijden dat de plakjes als dia konden fungeren. Schijn er licht doorheen en je projecteert ze op een muur. Verf is niet meer nodig voor deze abstracte schilderijen. Of zijn het sterrenhemels?  Yves Klein gebuikte in 1956 wel synthetisch ultramarijn voor zijn International  Klein Blauw. Maar hij wist het met behulp van een chemicus zo te fabrieken dat zijn verf aaibaar lijkt. Het is eerder poeder dan verf. Bij Klein was dat blauw meestal gebonden aan een doek. Toch nog een schilderij, waardoor hij evenwel in het niets hoopte te kunnen springen. „Eerst is er niets, dan een diepgaand niets, en daarna een blauwe diepte”, zei de kunstenaar. Blauw als de kleur van de oneindigheid. Spring er maar in. En als je voor zo’n doek staat, soms nog verrijkt met in IKB gedrenkte sponzen, dan buig je inderdaad even voorover en dan… Nee, een illusie. Het is geen konijnenhol, geen Narnia, geen perron 9 3/4.  Het is een schilderij. En de kosmische leegte is niet eens blauw. Toen astronaut Frank Borman in 1968 in de ruimte om zich heen keek, was niets gekleurd. De ruimte was zwart-wit. Behalve de aarde. Die was blauw.  Waar waren de bossen, de woestijnen, de okers, het groen dat wij allemaal altijd zien? Blauw, alleen blauw en wit. De aarde lijkt blauw dankzij de atmosfeer rondom de planeet die wij hier als hemel zien, en die, dankzij een fenomeen dat Rayleighverstrooiing heet en dat ook ogen blauw doet lijken, niet alleen van beneden maar ook van boven blauw kleurt. De ruimte is juist niet blauw maar zwart.  Lothar Baumgarten en Anish Kapoor gingen nog verder dan Klein door pigment los tentoon te stellen, in hoopjes op de vloer. Kleur als ding. Het zit nergens meer aan vast. De kunstenaars kenden vast wel de kraampjes waarop gemalen specerijen op markten getoond worden, piramidetjes van kleur. Maar dat zijn altijd aardekleuren, het oker palet van de schilders  in de grotten van Lascaux en Altamira. Blauw is er nooit bij. Baumgarten en Kapoor maakten dat blauw tastbaar, alsof je een handje hemel kon opscheppen, alsof je de hemel kon uitstrooien. Alsof, ja.  De nog steeds niet gestuite opmars van blauw begon in West-Europa in de Middeleeuwen, toen schilders het gebruikten voor de mantel van Maria  Want in een museum mag je niets aanraken. Het blauw blijft een belofte. Maar de kleur was nu wel helemaal los van het schilderij, waar het sinds de blauwe mantel van Maria aan vast had gezeten. Blauw is geen afbeelding meer. Blauw is  zelfstandig.  Felix Gonzalez-Torres begon begin jaren negentig in glanzend blauw papier verpakte snoepjes te exposeren, die in de hoek van een tentoonstellingszaal waren gelegd of juist een strakke rechthoek vormden op de grond. Bezoekers mochten een snoepje meenemen. Untitled (Blue Placebo), noemde hij het. Zouden veel bezoekers ze hebben opgegeten? Of hebben bewaard als een souvenir?  Toch is dit nog steeds allemaal gemaakt blauw, weliswaar niet door kunstenaars, maar toch niet vanzelf blauw. Een placebo, inderdaad. Mijn blauwwee wil echt blauw. Misschien is dat blauw via licht te bereiken. De Venezolaanse kunstenaar Carlos Cruz-Diez was een van de eersten die, in Parijs in 1965, blauw licht tentoonstelde. Zijn Chromosaturation bestond uit drie kamers die zo met geel, blauw of rood licht gevuld waren dat je erin leek te baden. Ook de Afro-Amerikaanse kunstenaar David Hammons probeerde het met blauw licht, voor het eerst in 1993 door blauwe peertjes in de lampen te draaien van een galerie. In 2002 organiseerde Hammons Concerto in Black and Blue in de Ace Gallery in New York. Bezoekers kregen bij de ingang een zaklamp met een blauw ledlicht erin. Dat was de enige lichtbron. De galerie was donker en leeg. Maar blauw bewoog.  En dan komen we natuurlijk bij, nee niet bij Derek Jarman en zijn manische film Blue maar bij  James Turrell, de Amerikaanse kunstenaar die mensen op allerlei manieren licht doet zien. En blauw. Echt blauw. Turrell is net als Yves Klein een kunstenaar die te serieus of niet serieus genoeg genomen wordt. Maar misschien is dat wel het lot van alle kunstenaars. En van alle kunst. In de Roden Crater in Arizona  bouwt Turrell al sinds 1977 aan zijn levenswerk, een observatorium van de hemel dat verdacht veel op een tempel lijkt. Het is nog steeds niet open voor publiek, al moet dat binnenkort naar verluidt wel  gebeuren.  Op de website ziet het geheel eruit als een seculiere tempel. Maar ik bid niet voor blauw. Moet ik er toch heen gaan? Of hoeft dat niet eens? Maakt het niet uit? Misschien werkt blauw in het algemeen het best als verlangen. Zal ik een ons blauw bestellen? Verlangen in een zakje. Uiteindelijk is dat waarschijnlijk hetzelfde, de Roden Crater en een onsje lapis lazuli. Het grootse blauw en het kleinste blauw, verenigd door verlangen.||https://www.nrc.nl//nieuws/2022/06/30/blauw-verlangen-a4134047
2022-07-01||Straten maken van je eigen plastic afval||De drie grootste doeken zijn gemaakt van plastic afval dat is verzameld door  moeders van vrienden. Hij heeft nog gedacht dat hij ze naar hen zou vernoemen, maar dat heeft hij toch maar niet gedaan, net als de andere doeken hebben ze plaatsnamen gekregen. Wel hangen ze met z’n drieën naast elkaar: Minneapolis-Saint Paul (Verenigde Staten), Uden (Noord-Brabant), Parma (Italië).   Semi-abstracte werken zijn het, ze stellen een plattegrond van de thuisstad van de afvalverzamelaar voor. Hoe meer plastic verpakkingsmateriaal die verzamelde, en kennelijk verzamelden de moeders bijzonder gewetensvol, hoe groter het doek dat ervan werd gemaakt. Bakjes en doosjes veranderden in gebouwen, deksels in pleinen en rotondes, flacons in bootjes en aanlegsteigers. Alle doeken zijn zwart gelakt, de kleur van ruwe olie waar plastic van gemaakt wordt.  „Met al het anonieme  afval dat we weggooien kunnen  we duizenden straten plaveien”, zegt Conrad van Tiggelen (57), die zijn tentoonstelling Where the streets have no name heeft genoemd. Het gelijknamige lied van U2 klinkt je tegemoet als je binnenloopt in het antikraak-atelier in Vlaardingen, waar de expositie deze zomer te zien is. „De schilderijen verbeelden  naamloze, denkbeeldige straten van plastic afval.”  Maar helemaal denkbeeldig zijn de straten toch niet. Als je de qr-code van een werk scant zie je gelijkenissen tussen de plattegrond van plastic afval en de échte plattegrond volgens  Google Maps. Je herkent  Place Charles de Gaulle  in Parijs,  Plaza de Toros in Malaga, het Noordereiland in de Maas in Rotterdam, Union Square in New York. De  Amerikaanse   bakjes en doosjes zijn overigens   nét wat groter, je ziet het ook  bij  Minneapolis-Saint Paul en Phoenix (Arizona).   Conrad van Tiggelen – hij werkt bij  het Nederlands Bureau voor Toerisme en Congressen en kent wereldwijd mensen –  heeft vrienden, kennissen en familie gevraagd een of twee weken hun plastic afval te bewaren en dat dan aan hem op te sturen. Tokio komt binnenkort, Keulen ligt te wachten op verwerking, een hele vuilniszak vol is dat geworden. „Het ging me ook om de bewustwording. Als je het plastic verpakkingsmateriaal  verzamelt dat je anders weggooit, denk je al na een week: Wát? Een hele vuilniszak vol?!” Bij de werken staat steeds of iemand alleen woont of met meer mensen, dat maakt natuurlijk uit. Voor het  transport naar het atelier geldt: combineer het  bij voorkeur  met een reis die toch al werd gemaakt.   Een aparte plek hebben Kiev en Marioepol gekregen, „die werken heb ik gemaakt uit frustratie”. Hij kent daar  geen mensen, de plattegronden zijn samengesteld uit plastic afval dat overbleef.  Van Marioepol zie je het platgebombardeerde theater, toen hij aan het werk begon  stonden  de gebouwen eromheen nog overeind. Gaandeweg heeft hij  steeds meer  daarvan  vervangen door verschrompeld plastic.     Bij deze werken  hoort  een ander geluid dan Where the streets have no name van U2. Als je hier de qr-codes scant, hoor je tegelijkertijd het bekende scannen van de boodschappen bij de kassa  in de supermarkt en het in onze oren veel ongewonere geluid van schoten en bombardementen. „Want wij consumeren gewoon door, ook al is er een vreselijke oorlog aan de gang.”   
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/06/30/straten-van-je-eigen-plastic-afval-a4135038
2022-07-01||Een gevoelige puber die je gewoon in z’n waarde moet laten||



Lees meer in NRC Magazine #10



 Lees meer in NRC Magazine #10 Een eeuwige puber: zo zou je de Philodendron squamiferum kunnen omschrijven. De zachte, korte haartjes op zijn stengels worden door plantenkenners namelijk ‘pubescence’ genoemd. En dat is niet toevallig ook het Engelstalige woord voor het bereiken van de puberteit – de levensfase waarin je -lichaamshaar ontwikkelt. Maar de rode stengelhaartjes van deze plant hebben niets met leeftijd te maken, ze horen gewoon bij de soort. Net zoals de opvallend gevormde grote bladeren met diepe inkepingen.  Het hele geslacht Philodendron omvat zo’n driehonderd soorten, elk met een eigen specifieke bladvorm. Het zijn typische oerwoudplanten, gewend aan het tropische, vochtige klimaat van Centraal-Amerika, Brazilië en Suriname. Daarom moet je deze plant ook nooit in de volle zon zetten: in het regenwoud groeit hij immers ook in de schaduw van grotere bomen. En als het erg droog is (bijvoorbeeld als de verwarming in de winter hoog staat) dan kun je zorgen voor wat vochtige ‘jungle-nevel’ met een plantenspuit. Van alle Philodendrons is dit een van de  gevoeligste soorten wat water betreft. Zorg vooral dat je hem niet te vaak bewatert. Over het algemeen is eens per week in de zomer en eens per anderhalve week in de winter een goede stelregel. Zorg vooral dat je hem niet te vaak bewatert Philodendron squamiferum is in het wild een goede klimmer: door langs een boomstam omhoog te groeien kan hij toch nog wat zonlicht vangen. Tijdens dat boomknuffelen komen zijn luchtwortels goed van pas; daarmee bevestigt hij zich aan de stam en kan hij extra voedingsstoffen opnemen. Zulke wortels zijn ook te zien bij andere kamerplanten, waaronder de ‘gatenplant’ Monstera deliciosa en de orchidee. Als de gewone wortels van de plant gaan rotten – bijvoorbeeld doordat hij per ongeluk toch te veel water heeft gekregen – dan vormen de luchtwortels een handige reserve: je kunt ze dan in de grond stoppen, waar ze gewoon verder groeien. Toch is niet iedereen ervan gediend –  op sommige websites wordt zelfs de ‘tip’ gegeven om ze omwille van de esthetiek af te knippen: „De plant vindt het niet al te fijn, maar zal het wel overleven.” De plantminnende NRC-lezer weet wel beter. Die laat de Philodendron gewoon in z’n waarde, inclusief luchtwortels en harige pubervacht. Meer afleveringen 
				Plant
			 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/06/30/een-gevoelige-puber-die-je-gewoon-in-zn-waarde-moet-laten-a4134076
2022-07-01||Vertel ik mijn vriendin dat haar vriendje mij leuk vindt?||Lees meer in NRC Magazine #10 Het vriendje van mijn beste vriendin vindt mij leuk. Tijdens een nacht in de club met mijn vriendengroep zei hij de hele tijd dat hij me geweldig vond. Daarna kon ik rekenen op een stevige omhelzing. Ik zag er ook nog eens erg goed uit, vond hij.  „Hé, waarom blijf je niet gewoon bij ons slapen”, stelde hij voor aan het einde. Dit is allemaal erg fout  naar mijn gevoel, dus ik weigerde beleefd. Als ik dit hardop tegen iemand zeg, wordt het echt een díng. Maar als ik het niet zeg, voelt het alsof ik iets verberg voor mijn beste vriendin. Wat doe je in zo’n situatie?   Vrouw, 25 (naam  bekend bij de redactie)   Nee,  tegen anderen gaan zeggen „hij vindt me leuk” is geen goed idee, want dan wordt het inderdaad een kwestie en voor uw vriendin ook nog eens een pijnlijke kwestie. Dus de volgende keer dat de vriend van uw vriendin een tikje te aanminnig doet, moet u iets tegen hém zeggen, iets dat erop neerkomt dat u liever niet hebt dat hij zich zo gedraagt. Een vriendin van mij zei ooit eens in zo’n situatie verschrikt: „Je wordt toch niet verliefd?”,  en daarmee was de kous af. Op een lichte, niemand beledigende of pijnigende manier. Misschien is zoiets een mogelijkheid.  Marjoleine de Vos (65) Wat het vriendje van uw vriendin heeft gezegd en gedaan, daar kun je alle kanten mee op. Misschien is het in uw vriendengroep heel gewoon om elkaar af en toe stevig te omhelzen en wat is er mis met een complimentje? Voor u voelde het allemaal erg fout, maar het vriendje kan dit makkelijk bagatelliseren als hij ermee geconfronteerd wordt. En als liefde inderdaad blind maakt, kan uw vriendin ook tegenwerpen dat ú zich iets in uw hoofd haalt. Misschien slaat uw foute-mannenradar terecht uit, maar is het niet wat voorbarig om na één avond conclusies te trekken? De kans om erachter te komen hoe leuk hij u vindt en hoe zwaar uw vriendin daaraan zou tillen, hebt u laten liggen. Maar als er nog een keer zo’n avond komt waarop hij vraagt waarom u niet blijft slapen, roep dan meteen uw beste vriendin erbij en vraag wat zij van dat idee vindt.  Martine Kamsma (48) Je hoeft het niet hardop tegen zomaar iemand te zeggen, maar wel tegen je beste vriendin. Of is het dan alsof jij zelf aast op haar vriendje? Dat kan dan wel een ‘ding’ worden ja (vooral als hij vervolgens ontkent), maar dat kan ook het geval zijn als je het níet zegt, en de jongen ook nog het idee krijgt dat hij de volgende keer gerust weer een poging kan wagen. Wellicht kun je ervoor kiezen om het deze keer te ‘verbergen’, om de lieve vrede te bewaren. Maar de volgende keer kun je het dilemma beter voorkomen; je hebt de eerste keer beleefd je grenzen aangegeven, de tweede keer confronteer je de jongen met zijn gedrag zodat er geen misverstand over bestaat. Ook of misschien juist in het bijzijn van je vriendengroep. Laat het maar een ‘ding’ worden, maar dan voor het vriendje van je beste vriendin. Lotfi El Hamidi (36)    NRC-redacteuren uit drie verschillende generaties bespreken sociale dilemma’s.
		Heeft u een vraag die u beantwoord zou willen zien? Mail naar magazine@nrc.nl Illustratie Lotte Dijkstra Meer afleveringen 
				XYZ
			||https://www.nrc.nl//nieuws/2022/06/30/vertel-ik-mijn-vriendin-dat-haar-vriend-mij-leuk-vindt-a4134066
2022-07-01||Porseleinen blokjesvaas van Jan van der Vaart||Goed vormgegeven producten moeten voor iedereen bereikbaar zijn.  Die sociale gedachte dreef keramist Jan van der Vaart (1931-2000). Heel zijn loopbaan droomde hij van gebruiksgoederen in grote oplagen. Voor zijn ideeën over massaproductie bestond echter lange tijd weinig belangstelling bij fabrikanten.  Om toch vriendelijk geprijsde vazen  aan een groot publiek te kunnen aanbieden, vereenvoudigde Van der Vaart de productie van zijn ontwerpen met gipsen gietvormen. Zo vervaardigde hij ‘multiples’, series van soms wel honderd of meer exemplaren van een ontwerp. „Industriële vormgeving met de hand gemaakt”, grapte hij. Elk exemplaar van iedere multiple moest hij met de hand afwerken en glazuren. Lees meer in NRC Magazine #10 In 1985, toen hij al  in de zestig was, kwam Van der Vaart in contact met Rosenthal. Het was hem opgevallen dat de Duitse porseleinfabrikant zijn ontwerpen min of meer kopieerde. Toen hij daarover een brief schreef, kreeg hij per omgaande een uitnodiging om langs te komen. Daarna kon hij  eindelijk alsnog als industrieel ontwerper aan de slag. „Vijftien jaar te laat”, mokte Van der Vaart in 1987 in een interview.  Voor Rosenthal ontwierp Van der Vaart diverse series vazen en schalen, zowel van porselein als van glas. De porseleinen vaas die NRC Magazine doorgeeft dateert van 1986 en komt uit een reeks met geblokt decor, in diverse vormen en kleuren. De ongebruikte, 26,5 centimeter hoge blauwgroene blokjesvaas is gekocht op Catawiki. De verkoper is de Rotterdamse ontwerper en beeldend kunstenaar Bas van Beek. Hij wil „ontspullen”, zegt hij. Van Beek is een zogenoemde appropriation artist. Hij kopieert  kunstwerken en maakt daar door een toevoeging of uitbreiding een nieuw werk van, vaak met een knipoog. Van Beek heeft van diverse Van der Vaart-vazen nieuwe kunstwerken gemaakt. Maar niet van de blokjesvaas. Die gebruikte hij alleen als decoratiemateriaal voor een publiciteitsfoto.  Het piepkleine designbijbeltje van boekontwerper Irma Boom uit het vorige Magazine is voor Boekie Woekie, de winkel met kunstenaarsboeken in Amsterdam. Curator Eva Gonggrijp: „Het  zal zich  erg thuisvoelen in een door ons samengestelde overzichtstentoonstelling van kunstenaarsboeken, binnenkort in Amsterdam, Bremen en New York.” Tot 15 juli kunt u via ribbensgeeftdoor@nrc.nl laten weten waarom u deze vaas graag wilt hebben. De mooiste motivatie (maximaal 100 woorden) wint. In het volgende nummer maken wij de winnaar bekend. Meer afleveringen 
				Ribbens geeft door
			||https://www.nrc.nl//nieuws/2022/06/30/porseleinen-blokjesvaas-van-jan-van-der-vaart-a4134131
2022-07-01||Denim met denim (en denim)||Top van Loewe (via Mytheresa.com) Foto Ferry van der Nat
 Top van Saint Laurent (via Mytheresa.com), jeans van Meryll Rogge en laarzen van Diesel Foto Ferry van der Nat Foto Ferry van der Nat Jack van Acne Studios, bodysuit van Saint Laurent (via Mytheresa. com), tas van Balenciaga Foto Ferry van der Nat Top van Loewe  (via Mytheresa.com), broek van Meryll Rogge Foto Ferry van der Nat Bodysuit van Alaïa (via Mytheresa.com), denim ‘riem’ van Meryll Rogge Foto Ferry van der Nat Jack van Louis Vuitton, beha van Dior Foto Ferry van der Nat Vintage broek van Fong-Leng voor Levi’s, sokken van Hema Foto Ferry van der Nat Jack, jeans, laarzen en riem van Balenciaga, top van Nensi Dojaka Foto Ferry van der Nat Vintage jasje van Fong-Leng voor -Levi’s, laarzen van Ronald van der Kemp Foto Ferry van der Nat 
		Fotografie: Ferry van der Nat.
		Styling: Jos van Heel.
		Modellen: Robin van Leijsen (Super Model Management) en Noor Mutsaers (Mouna Models)
		Haar en make-up: Irena Ruben (House of Orange)
		Nagels: Daniel Smedeman (House of Orange) 
		Assistent fotografie: Jhonathan Baena 
		Assistent styling: Phoebe Vos	
 Lees meer in NRC Magazine #10 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/06/30/denim-met-denim-en-denim-a4134048
2022-07-01||Column | Heel de wereld is mijn vaderland||‘Eindelijk weer naar huis’, fluisterde ik misselijk van heimwee bij het betalen van de vliegtickets. Het gevoel was onverwacht opgekomen, ik werd er enorm door overvallen. Dikke tranen van geluk onderstreepten mijn emoties en al snotterend prevelde ik tegen mijn man hoe opgelucht en blij ik was dat we deze zomer met vakantie naar Rabat gaan. Eindelijk weer naar huis.  Mijn man deed zijn best zo invoelend mogelijk te reageren, maar faalde daar faliekant in. Het heeft hem vaker verbaasd. Hoe kan ik een land dat ik slechts ken van vakanties mijn ‘thuis’ noemen? En hoe kan het gemis van geur, smaak en de drukkende hitte op mijn huid zich zo meester van me maken, dat ik er letterlijk ziek van kan worden? Het gaat zijn nuchtere Hollandse karakter te boven. Al moet ik daarbij – uiteraard voor de volledigheid – melden dat hij oorspronkelijk uit Vlaardingen komt, en van Vlaardingen gaat niemands hart echt harder kloppen.  Het verlangen naar Marokko wordt soms verheven tot loyaliteitskwestie. Wie Marokko mist en door heimwee wordt verscheurd, is niet écht thuis in Nederland, dus wat doe je hier nog? Tegelijkertijd: wie niet droomt van de souks, het strand en het weerzien van alle 1.001 familieleden wier namen je nooit hebt kunnen onthouden, voelt zich te goed voor zijn eigen ‘soort’ en is niet écht Marokkaans. Het is een vermoeiende exercitie, om op die manier je plek te moeten bevechten. Alsof opgroeien en volwassen worden in beide werelden niet lastig genoeg is zonder de ganse dag te moeten koorddansen om te voorkomen door deze of gene zijde gebrandmerkt te worden als ‘de ander’.  Het bloed gaat bovendien toch wel waar het niet kruipen kan.  Het maatschappelijke debat over identiteit heeft zich de afgelopen jaren onder jongeren gelukkig wel in rap tempo verder ontwikkeld. Jongere generaties zijn niet langer bezig met kiezen tussen de verschillende culturen, maar met het creëren van een eigen community. Ik zie het als enorme rijkdom dat ik van deze stad kan houden zoals ik van Rabat hou Op dit moment vindt bijvoorbeeld in het Zomerhofkwartier het festival New Radicalisms plaats. Twee jaar geleden leerde ik op het festival dat ik behoor tot de Third Culture Kids – opgegroeid in noch de Marokkaanse noch de Nederlandse cultuur. In gesprekken met kunstenaars uit het WANA-gebied (West-Azië en Noord-Afrika) leerde ik dat het ontwikkelen van een community based cultuur een duurzamere oplossing is voor wie nergens helemaal thuis is. Daarbij hoef je je oorspronkelijke culturen niet af te schieten, je kunt juist putten uit de rijkdom van beiden en zelf nieuwe kaders schetsen.  New Radicalisms draait dit jaar rond de centrale vraag: ‘Maar waar kom je nu écht vandaan?’ Vaak wordt de vraag uit nieuwsgierigheid gesteld, maar het antwoord is ingewikkeld, context afhankelijk en soms tamelijk desoriënterend. Want waar kom je vandaan als het land waar je wortels liggen door oorlog is verscheurd en niet meer in die hoedanigheid bestaat? Of überhaupt niet erkend wordt? Of als het land waar je al jaren woont liever heeft dat je vertrekt? Menig bicultureel mens kan erover mee praten.  Ik zie het dan ook als enorme rijkdom dat ik van Rotterdam kan houden zoals ik van Rabat hou en vice versa. In de woorden van Erasmus: heel de wereld is mijn vaderland. Wie daar een loyaliteitskwestie van wil maken kan wat mij betreft het dak op.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/06/30/mijn-vaderland-a4135065
2022-07-01||In ieder geval éven trots op die vingers||Goed nieuws: mijn nagelsituatie is niet de meest  hopeloze die Dioniry Sánchez ooit zag. „O nee, verre van”, zegt ze bemoedigend. En zij zal het weten, met haar tien jaar ervaring als nagelstyliste.  Ik ben  haar salon, Dioniry Nails & Beauty aan de Amsterdamse Rozengracht, in gestapt omdat ze er  een heus ‘nagelbijtarrangement’ aanbieden. Wat klinkt alsof je er overnachtingen en halfpension bij krijgt. In feite is het een pakket behandelingen die samen goedkoper zijn dan los.  Ik krijg een set nepnagels, die vervolgens elke twee à drie weken ‘bijgevuld’ en bijgevijld moeten worden, omdat de natuurlijke nagel (hopelijk) doorgroeit.  Sinds het verschijnen van de vorige rubriek, over de nagelbijtverslaving die ik al heb vanaf mijn kleutertijd, kreeg ik van lezers aanmoediging („Je kunt het!”) en adviezen. Knip je nagels zo kort dat er niets te bijten is, mailde een man. Hij  voegde eraan toe dat ik de afgeknipte nagels  kon eten. Hij en nog een andere lezer, die op Twitter een berichtje stuurde, waren blijkbaar in de  veronderstelling dat nagels voor mij een delicatesse zijn. Overigens douze points voor de ‘bro-tip’ (zijn woorden) van de twitteraar: „De niet-gepopte maiskorrels van magnetronpopcorn hebben precies dezelfde structuur als nagels.”  Het worden acrylnagels. Gelnagels konden ook, maar acryl is nóg harder, daar komt zelfs de meest geoefende knager niet doorheen. „You’re gonna love it”, verzekert Sánchez me, terwijl ze haar telefoon pakt om een foto te laten zien. Deze week heeft ze haar nagelbijtende vriend na lang verzet weten te overtuigen. „Dat is toch niet voor mánnen?, zei hij steeds. Pff, wat achterhaald.” Het ziet er inderdaad goed uit: naturelle, mooi ronde nagels, die ik nooit heb gehad. Sánchez begint met het terugduwen van de nagelriemen, waarna ze die met een schaartje wegknipt. Zo is er ruimte voor de acrylnagels. Ze vijlt de natuurlijke nagels en bewerkt de velletjes eromheen met wat lijkt op een soort tandartsboor, die mijn vingers achterlaat als een houten tafel na een schuurbeurt. Intussen praten we over schaamte. Nagelpulkers willen vaak niet erkennen dat ze een probleem hebben. Ze vertelt dat ze weleens klanten heeft die hun nagels gelakt willen, terwijl die maar een millimeter of twee lang zijn. Dan zitten ze met een strak gezicht tegenover haar, maar ja,  wie is zij om er dan  niet maar een stipje  lak op te doen? Opeens heb ik nagels die ik niet hoef te verbergen, ook al zijn ze niet écht van mij Het acrylmengsel volgt. Op mijn nagels is het een bolletje gom, dat Sánchez boetseert tot een voorlopige vorm. Binnen enkele minuten is het hard. Daarna vijlt ze alle nieuwe nagels in een half uur in de juiste vorm, op de juiste lengte. „Hoe lang wil je?” Ik zou het liefst mijn eigen gulp nog kunnen openmaken, zeg ik. Na nog een glimmend transparant laagje er bovenop en een massage met handcrème is het na een kleine anderhalf uur  klaar.  Ze heeft gelijk: I love it. Ik blijf naar mijn vingers kijken. Opeens heb ik nagels die ik niet hoef te verbergen, ook al zijn ze niet écht van mij. „Moet ik ze lakken?” Nee, dat wil ik thuis zelf doen, want dat heb ik nooit kúnnen doen. Dat blijkt nog een hele kunst, mijn nagels lijken wel een kinderkleurplaat.  Hoewel Sánchez  me  heeft gewaarschuwd dat je een hardnekkige gewoonte niet zomaar afleert met alleen nepnagels, merk ik wel al snel het effect. Ik wíl opeens  niet meer bijten, mijn handen vinden amper nog hun weg naar mijn mond. Mijn  nagels zijn opeens mijn trots, gelakt en al. En zelfs al weet ik dat mijn natuurlijke nagels er na decennia geknauw nooit zo mooi uit zullen zien, ik merk hoe blij ik ervan word als ze langer en toonbaar zijn. Het harde werk begint pas als ik weer overgeleverd ben aan mijn echte nagels, in al hun bijtbare glorie. Maar misschien ben ik dan al op het punt dat ik niet meer zonder mooie nagels kán. Meer afleveringen 
				beautycase
			||https://www.nrc.nl//nieuws/2022/06/30/in-ieder-geval-even-trots-op-die-vingers-a4134068
2022-07-01||Keilecafe in Rotterdam-West is een stadse oase tussen een zooitje containers||De zon zakt achter de Lee Towers weg, ik sta onder een groot visnet dat door de zonnestralen alle kleuren van de regenboog aanneemt. Mijn voeten zakken weg in houtsnippers en drank.  ‘Keile’, zoals het Keilecafe in de volksmond heet, is een culturele duizendpoot: naast nachtclub is het een festival-, lunch- en dinerlocatie. Volgens oprichter Ruben Leufkens (ook de man achter club BIT, in een oud bordeel om de hoek) is het overdag een gemoedelijk café met achtergrondmuziek – en zelfbediening – en ’s avonds een club waar je tot vroeg in de ochtend kan losgaan. Op een braakliggend terrein midden in het Merwe-Vierhavengebied (M4H), is Keile op het eerste gezicht niet meer dan een bij elkaar geraapt zooitje containers dat in een cirkel is neergezet. Al verraadt de smalle maar hoge tribune van hout dat het hier gaat om meer dan slechts een bar. Wanneer je de enorme stalen toegangspoort openduwt, betreed je  eerder een stadse oase.  Dat is hoe het Keilecafe op dagelijkse basis reilt en zeilt. Vandaag is er echter iets anders aan de gang op de Keilewerf: het Permanent Festival. De volledige werf wordt gebruikt. Drie podia op een gebied van enkele honderden vierkante meters is veel – er was zelfs een vierde gepland, maar die werd voortijdig geannuleerd wegens te weinig verkochte kaarten. Niet ongebruikelijk: de evenementensector kampt sinds de coronacrisis met problemen. Zowel personeelstekort, hogere prijzen als moeite met uitverkopen spelen de sector parten.  Het festival is  rustig, wat jammer is voor de sfeer. Ook begint het hard te waaien en wat te regenen. Toch is het ook wel lekker, een festival zonder lange rijen bij de bar en de wc’s. Ook de muziek is steengoed: dj’s van vooraanstaande labels als Salon des Amateurs uit Düsseldorf, Nous’klaer uit Rotterdam en het ook Rotterdamse Pinkman draaien deze dag snoeiharde elektronische muziek. Maar er valt ook hiphop, soms zelfs wat jazz en melodieuze breakbeats te ontwaren.   Sfeer De cirkel van containers geeft je het gevoel een andere wereld te betreden. Het licht, de ambiance en de plek dragen bij aan een sfeer die je op weinig plekken in Rotterdam tegenkomt.  Voorzieningen De recent opgeknapte toiletten zijn prima. Alles is duur – maar dat is vooral een maatschappelijk probleem.  Geluid Kraakheldere (maar keihard staande) Funktion One speakers. Volwaardig geluid.  Vierhavensstraat 46 De indeling van de podia is onhandig: haaks naast de hoofdstage (het ‘normale’ Keilecafe) staan twee podia pal naast elkaar. Eén grote (de eigenlijke hoofdstage) en een hele kleine. Op veel plekken hoor je daarom meerdere beats door elkaar.  Tijdens de lockdown investeerde Keile in een nieuw geluidssysteem, dat vanavond zijn vruchten afwerpt. Ooit zag ik in de Maassilo een zogeheten Wall of Sound: een enorme muur van speakers. Keile lijkt die vanavond in het klein te hebben nagebouwd.  Gelukkig loopt vrijwel iedereen met oordoppen rond.  Doel van het Permanent Festival is  het vieren van de hele Keilewerf én aandacht vragen voor tijdelijke plekken aan de rand van de stad die zo veel culturele waarde herbergen dat ze zich permanent zouden moeten mogen vestigen. De officiële afterparty van het festival is niet voor niets in club BIT, even verderop. Een belangrijk punt, omdat het in het M4H-gebied rommelt met vergunningen. Er zijn plannen voor de bouw van woningen in het M4H--gebied en dat zal naar verluidt ten koste gaan van de hier net gecreëerde uitgaansgelegenheden en culturele hotspots – ondanks gemeentelijke beloftes dat die mochten blijven. BIT heeft nu al klachten over geluidsoverlast – en er woont nog amper iemand in dit gebied.  De manier waarop de gemeente de uitgaanscultuur van de tweede stad van het land benadert, belooft weinig goeds. Gelukkig staan in het nieuwe coalitieakkoord de woorden ‘nachtleven’ en ‘nachtcultuur’ er beide drie keer in (tegen nul keer in 2018) en ‘horeca’ achttien keer (vier jaar eerder tien keer). In een stad waar daden er meer toe doen dan woorden, is het te hopen dat de nieuwe coalitie zich aan haar beloftes zal houden. Want zonder nacht is er geen dag. Ook niet in Rotterdam.  Correctie, 2-7-2022: eerder stond vermeld dat Nous’klaer een Amsterdams label is, dit is aangepast.  Correctie, 4-7-2022: eerder stond vermeld dat de vergunning van Weelde is opgezegd, dat klopt niet. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/06/30/keilecafe-is-een-stadse-oase-tussen-een-zooitje-containers-a4135039
2022-07-01||Bij tatoeëerder Henk Schiffmacher hangen zijn helden in Delfts blauw aan de muur||Wie tattooshop Schiffmacher & Veldhoen in Amsterdam binnenkomt, loopt meteen tegen een knalblauwe wand met Delfts blauwe borden aan. „Mijn hall of fame”, zegt Henk Schiffmacher, want op elk bord staat een beroemdheid uit de tattoowereld. „Dit zijn mijn helden.”  De meeste borden heeft hij halverwege de jaren negentig laten maken voor het Tattoo Museum dat hij destijds runde. In Delfts blauw, want dat vindt hij een „fantástische”  techniek. „Als je meerdere lagen blauw op elkaar stapelt, krijg je zo’n intense kleur dat het lijkt alsof je naar binnen kunt kijken. Die gelaagdheid in kleur doet me denken aan het werk van Rothko. Lees meer in NRC Magazine #10 „Ze zijn op vijf man na inmiddels allemaal dood”, zegt Schiffmacher over zijn eregalerij. Hij kende ze bijna allemaal persoonlijk. „Ed Hardy [tattoo-artist uit Californië] had ik vorige week nog aan de telefoon.  Gewoon, gelul. How you’re doing? Waar werk je aan? Hij begint vergeetachtig te worden.” De eveneens Amerikaanse tatoeëerder ‘Crazy Philadelphia Eddie’, overleden in 2016, hangt ook aan de muur. „Hij  was een goeie vriend, had altijd twee screwdriver-cocktails in z’n handen. En daar hangt mijn feministische heldin, Pamela Nash, die  in de  jaren vijftig  als  getatoeëerde vrouw  gewoon in blote kont op de foto ging.” Ook de Deense koning Frederik IX hangt er. „Die was zo trots op zijn tattoos dat hij in de  jaren zeventig in z’n blote bast voor de pers poseerde.”  Thuis hangt ook Delfts blauw aan de muur. Bijvoorbeeld een groot bord dat hij in 1982 als bedankje kreeg van de Hells Angels, die hij destijds regelmatig tatoeëerde. Speciaal voor hem gemaakt door Daniel Uneputty, Delfts blauw-schilder en Hells Angel. Een van zijn favorieten is nog geen drie centimeter hoog. „Een erotisch beeldje van een juffrouw die vastgebonden is. Gekocht in Japan. Ik kan het ruiken als ik langs een winkeltje loop en er binnen iets bijzonders ligt.”  Hij ziet overeenkomsten tussen Delfts blauw en zijn eigen vak, twee eeuwenoude ambachten, allebei overgekomen uit Azië Hij ziet overeenkomsten tussen Delfts blauw en zijn eigen vak, twee eeuwenoude ambachten, allebei overgekomen uit Azië. „Het zijn volkskunsten. Men probeert tatoeëren wel eens tot kunst te verheffen, maar daar ben ik niet van gediend. Bij kunst hoort een mooi praatje, een intellectuele laag. Wat wij doen is juist  what you see is what you get. Delfts  blauw is dat  ook.” In 2019 ontwierp Schiffmacher een serie borden, tegels en vazen voor Royal Delft, de aardewerkfabriek uit 1653. „Ze lieten me helemaal vrij. Ik heb onder meer een kopie van een chique vaas uit het Rijksmuseum gemaakt, maar dan met vliegende lullen en wandelende kutjes erop.” Het liefst zou hij z’n vrouw Louise nog toevoegen aan de wand in z’n shop. „Een van de eerste tatoeërende vrouwen van Nederland. Maar ja,  zo’n bordje maken  kost tegenwoordig 1.200 piek, dus het is er nog niet van gekomen.” Meer afleveringen 
				onweerstaanbaar
			||https://www.nrc.nl//nieuws/2022/06/30/bij-tatoeeerder-henk-schiffmacher-hangen-zijn-helden-in-delfts-blauw-aan-de-muur-a4134070
2022-07-01||Het langzame leven van Kees Torn, een cabaretier die verdwijnen wil||Is er een dankbaarder lijdend onderwerp denkbaar dan Kees Torn? Cabaretier, dichter, tekenaar, pianist, liedjesschrijver, al ziet hij zichzelf in het diepst van zijn gedachten het liefst als componist. Zal ik eens iets ergs zeggen? Ik kende hem niet. Nee, echt niet. Misschien dat hij zijn gloriejaren beleefde toen ik andere dingen te doen had, misschien is het een generatieding ook al is hij pas 55, ik weet het niet. Maar het goede nieuws is dat ik Kees Torn  leerde kennen door de  documentaire die André van der Hout over hem maakte, Een uit duizend, het langzame leven van Kees Torn (NTR).  De opening van de film is de beginscène uit een van zijn  voorstellingen. Kees Torn komt op, stotterend, schuchter, studentikoos en  vraagt of de mensen in de zaal misschien niet al te hard willen applaudisseren straks. Of lachen. Hij vraagt de technicus van dienst of het licht wat gedempt kan worden. Nog een beetje, nog iets. „Ach, doe maar helemaal uit ook.” Dit is een cabaretier die verdwijnen wil. Twintig jaar stond hij op podia door heel Nederland, in 2012 hield hij ermee op. De grote uitwissing, noemt hij het. Hij heeft alles wel behandeld op het podium, zegt hij in de film. Even later zegt hij dat hij niet weet of hij het nog wel kan opbrengen zich zes tot negen maanden af te zonderen om anderhalf uur cabaret te schrijven. Inmiddels twijfelt de kijker of hij het  nog kán, gezien zijn alcohol-inname. De dag begint met een ochtendbiertje – keurig schenkt hij het blikje over in een glas. Daarna whisky. De hele dag: dikke sigaren.  Hij leeft van zijn spaargeld, in één huis met zijn vrouw José. Tenzij zij het op haar heupen krijgt en de boel aan kant wil maken, dan vlucht hij naar het tuinhuis dat zij voor hem heeft gekocht. Dit is zo’n man naar wie  je geen omkijken hebt. Hij typt en typt brieven aan vrienden op de typemachine. Hij knipt plaatjes uit, bewaart die in een album, en kiest er zorgvuldig eentje uit voor op een envelop. Hij speelt piano. Bestudeert met een loep een dode vlieg, zuigt hem daarna op met de kruimeldief. Hij tekent cartoons, schildert, staart naar de lucht. Alles even consciëntieus en zonder haast.   Zijn brille heeft hij niet verloren. Als geen ander kan hij verwoorden hoe het is om hem te zijn. En als hij het niet voor de camera zegt, laat  André van der Hout een fragment zien uit een voorstelling waarin hij speelt wat er speelt. Over stoppen met alles: „Om met steeds meer dingen te stoppen waar je niet blijer van wordt, heb je doorzettingsvermogen nodig.” De ‘grote uitwissing’ is veel langer geleden al begonnen. Twee keer wordt de rust van Kees Torn onderbroken met vragen die vooral vragen oproepen. Over zijn vader die hij pas leerde kennen toen hij volwassen was. Hij had in hem een geestverwant kunnen herkennen – al had vader Torn een kwade dronk en hij een huilerige –  maar toen ging hij  dood. Ook de filmmaker moet het laten bij het lied dat Kees Torn ooit over die  vader schreef.  Mysterieuzer is wat Kees Torn vertelt over de woningbouwvereniging die dacht dat hij niet meer in zijn huis woonde en overging tot ontruiming. Zijn muziek, platen, boeken, tekeningen, correspondentie en de erfstukken van zijn pas overleden moeder. Alles weg. „Vernietigd door kloothommels op een kantoor.” Sindsdien heeft hij de motivatie niet meer opnieuw iets te creëren.   Hoe kon dit gebeuren? Hoe lang is dit geleden ? Was het een vergissing, een misdaad, of gewoon pech? Was dit soms de aanzet tot de  ‘grote uitwissing’? Misschien dat hij er nog eens een boek over schrijft, zegt Torn. Een voorstelling misschien. Hij sluit niks uit. Maar eerst moet hij boven de materie staan. En zo ver is hij  nog niet. „Op het moment vind ik mezelf te zielig.”  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/06/30/het-langzame-leven-van-kees-torn-een-cabaretier-die-verdwijnen-wil-a4135131
2022-07-01||Column | Stad vol gele borden, het zweet breekt je uit||Stel, je bent niet zo goed bekend in Amsterdam en je rijdt in je auto over de Jan van Galenstraat naar het centrum. Aanvankelijk gaat het naar wens. Bij een brede stenen brug zie je links beneden een molen staan. Je weet niet dat die molen de veel bediscussieerde De Otter is, maar dat geeft niet, je denkt wat leuk, een molen in de stad. Oké. Maar dan. Na de brug beland je in de Tweede Hugo de Grootstraat, hartje West. Die zal je verder richting Dam brengen. En je denkt meteen, ze zijn hier gek geworden. Stomdronken gemeenteambtenaren hebben na een nachtje stappen een woud aan gele borden langs de weg gepleurd. Die gedachte bespringt je, het gaat vanzelf bij het zien van de wanordelijke, schots en scheef geplaatste aanwijsborden met teksten en pijlen die je mismoedig aankijken. Je rijdt van de schrik stapvoets door – en dan wordt het alleen nog maar  erger. Stomdronken gemeenteambtenaren hebben na een nachtje stappen een woud aan gele borden langs de weg gepleurd Het eerste bord toont een grote zwarte pijl omhoog: rechtdoor dus. Dat is mooi want dat wil je voorlopig ook. Het witte ronde bordje met een rode rand negeer je, dat is voor rechtsaf. Enkele meters later: ‘Gillis van Ledenberchstraat afgesloten’. Eh… heb je daar last van? En waar ís die Van Ledenberchstraat dan? Enfin. ‘Omleiding Van Reigersbergenstraat dicht volg R’. Wat nu? Maar voor je een idee hebt wat de bedoeling is, probeer je de borden die daarna volgen te snappen, of nou ja, laat ook maar, want je wordt ineens bestookt met: ‘Bevoorrading Raadhuisstraat. Spuistraat volg C’. Ernaast nog een bord: ‘Omleiding. De Clerqstraat afgesloten’. Moest je die kant niet op? Maar wat wil dit zeggen? ‘Rozengracht bereikbaar voor bestemmingsverkeer’.  Ja! Ik ben bestemmingsverkeer! Voorzichtig doorrijden. ‘Centrum volg C’. C? Kom ik dan in de Raadhuisstraat? Een bord met een dikke zwarte R in een rechthoek en een pijl omhoog: beter niet op letten, je brein zit al haast vol met dit soort informatie. ‘Rozengracht bereikbaar’. Dat is mooi! Maar: ‘Centrum Raadhuisstraat volg C’. Ga ik dan niet eerst over de Rozengracht? Je hersenen draaien op volle toeren. Al die borden met fietsjes erop maar negeren. Bij de rotonde van het Hugo de Grootplein lees je: ‘Rozengracht Raadhuisstraat dicht’.  Beide straten tóch dicht? Maar zojuist was de Rozengracht nog bereikbaar! Dan: ‘Bevoorrading Raadhuisstraat Spuistraat volg C’. Had ik die aanwijzing niet al gehad? En waar is C? ‘Rozengracht bereikbaar voor bestemmingsverkeer’. Ah, dus toch! Je veegt het zweet van je voorhoofd. Totdat nieuwe paniek uitbreekt, want tussen onduidelijke fietsersborden staat: ‘Nassaukade dicht’. Hemel, hoe erg is dat precies? De rotonde wordt omzoomd door gele borden, pijlen rechtdoor en naar rechts, F naar links (maar wat is F?) en je durft geen afslag te nemen, na driehonderdzestig graden rijd je gewoon de stad weer uit. Verstandig. Je vermoedde namelijk dat na elke afslag nog meer van die borden waren gevolgd, en dat vermoeden klopt. Ze zijn hier gek geworden.||https://www.nrc.nl//nieuws/2022/06/30/stad-vol-gele-borden-het-zweet-breekt-je-uit-a4135005
2022-07-01||De disproportionele macht van conservatieve katholieken in Amerika|| Conservatief Amerika viert feest nadat het Hooggerechtshof vorige week het landelijk recht op abortus schrapte. Hoe kan het dat zo’n belangrijk besluit niet door de politiek maar door een rechter wordt genomen? Correspondent Bas Blokker vertelt dat conservatieve katholieken al decennia bezig zijn het Supreme Court naar hun hand te zetten. Lukt het hen om de seksuele revolutie van de jaren zeventig terug te draaien?||https://www.nrc.nl//nieuws/2022/06/30/de-disproportionele-macht-van-conservatieve-katholieken-in-amerika-a4135128
2022-07-01||Rusland beschiet bewust burgerdoelen, toont onderzoek aan|| Elke dag worden burgers slachtoffer van de Russische oorlog in Oekraïne. Vanaf  het begin van de invasie op 24 februari tot afgelopen zondag vielen in Oekraïne minstens 4.731 burgerdoden en 5.900 gewonden, volgens het Bureau van de Hoge Commissaris voor de Mensenrechten van de Verenigde Naties. Onder de doden zijn 330 kinderen. De werkelijke aantallen zijn „aanzienlijk hoger”, zegt de VN-instantie, want berichten uit regio’s waar gevochten wordt moeten nog worden bevestigd. De meeste slachtoffers vallen door raketaanvallen. De dodelijkste aanval was – waarschijnlijk – die op het station van Kramatorsk. Daar vielen op 8 april 52 doden. Recent lijkt Rusland de aanvallen op burgerdoelen op te voeren. Steden buiten de oorlogszones in het oosten en zuiden worden belaagd: zondag vielen raketten op een flat en een kleuterschool in Kiev, maandag op een winkelcentrum in Krementsjoek, dinsdag op een garage in Dnipro. Het bewust en opzettelijk aanvallen van burgerdoelen is een oorlogsmisdaad. Voor vervolging van de daders is het essentieel om te kunnen bewijzen dat er sprake is van opzet. Twee onafhankelijke onderzoeken laten zien dat Rusland bij twee grote aanslagen bewust koos voor een burgerdoelwit. Onderzoekscollectief Bellingcat deed een snel onderzoek naar de aanval op het winkelcentrum in Krementsjoek op 27 juni. Mensenrechtenorganisatie Amnesty International deed uitgebreid onderzoek naar de verwoesting van het theater in Marioepol op 16 maart. Winkelcentrum Amstor zou al maanden gesloten zijn. Er stonden verdacht weinig auto’s op de parkeerplaats. En waarom zijn er op de beelden van na de aanval geen vrouwen en kinderen te zien, en wel  mannen in militaire kleding? Met zulke vragen zaaien Russische bronnen op sociale media twijfel over de aanslag in Krementsjoek, een stad met ruim 200.000 inwoners in het midden van Oekraïne. De desinformatie wordt gretig gedeeld, ook door westerse gebruikers. De Russische VN-diplomaat Dmitri Poljanski sprak op Twitter van een „nieuwe Oekraïense provocatie à la Boetsja”. Het is volgens hem geen toeval dat de aanval plaatsvond aan de vooravond van de NAVO-top in Madrid, om de focus op Oekraïne te behouden. Het Russische ministerie van Defensie kwam dinsdag met een officiële verklaring: de Russische luchtmacht voerde een zeer precieze luchtaanval uit op hangars met door de VS en Europa geleverde wapens en munitie, gevestigd op een fabrieksterrein naast het winkelcentrum. Ontploffing van de munitie veroorzaakte een brand in het gesloten winkelcentrum, volgens de Russische verklaring. Het onderzoek van Bellingcat maakt korte metten met deze lezing. Op basis van satellietbeelden, beelden van bewakingscamera’s en openbaar beschikbare bronnen concludeert het collectief dat er kort na elkaar twee grote Kh-22 raketten zijn ingeslagen: één in  het winkelcentrum en één aan de noordzijde van een fabriek voor wegenbouwmachines, vijfhonderd  meter noordelijker.  De afstand tussen fabriek en winkelcentrum weerspreekt de Russische claim dat de fabriek het doel was, met de brand in het winkelcentrum als ‘nevenschade’. Het gebied tussen de twee doelen is onbeschadigd. Als op een van beide plaatsen munitie was opgeslagen, zoals Rusland beweert, zouden er veel meer explosies zijn gevolgd. Ook de andere claims houden geen stand. Online communicatie van werknemers in Amstor en winkelketens bevestigen dat het winkelcentrum open was. De BBC sprak met mensen die er onlangs gewinkeld hebben. De lege parkeerplaats laat zich verklaren door nabijgelegen bushaltes en schaarse benzine. Beelden tonen wel degelijk vrouwen na de aanslag. Ook bij andere aanslagen zijn  mannen in militaire kleding aanwezig, veelal reservisten die hulpverleners komen helpen.  Oekraïne zorgt  ook voor verwarring. President Zelensky zei maandag op Telegram dat er wel duizend mensen binnen waren op het moment van de aanval. Dat aantal lijkt te hoog ingeschat. De minister van Binnenlandse Zaken sprak dinsdag van 18 doden, 21 vermisten en 59 gewonden. De grootste verrassing van het onderzoek van Amnesty naar de aanval op het theater in Marioepol is niet de conclusie dat het een Russische oorlogsmisdaad is, maar dat Amnesty het aantal slachtoffers aanzienlijk bijstelt. Met de kanttekening dat veel slachtoffers onvermeld zijn, spreekt Amnesty van „minstens twaalf doden”. Het stadsbestuur ging uit van driehonderd doden, een onderzoek van persbureau AP uit mei zelfs van zeshonderd doden. Amnesty telt alleen de gedocumenteerde slachtoffers. Russische bulldozers hebben het puin van Marioepol geruimd voordat de doden konden worden geborgen. Amnesty verklaart het lage aantal doden door wat er vlak voor de aanval gebeurde. Na een mislukte evacuatie op 5 maart verbleven honderden mensen in het theater, dat deels als solide schuilplaats fungeerde. Op 14 en 15 maart verlieten honderden auto’s met duizenden mensen Marioepol in onofficiële konvooien. Onder hen veel mensen uit het theater. De onderzoekers van Amnesty spraken met 53 getuigen, waarvan er 28 in of naast het Donetsk Regionale Academische Drama Theater waren. Het karakteristieke gebouw, geïsoleerd gelegen in een park en gemarkeerd met het voor piloten zichtbare  ‘Kinderen’, werd op 16 maart geraakt door twee bommen van elk vijfhonderd kilogram, vrijwel gelijktijdig gedropt door Russische vliegtuigen. Een false flag-operatie van het Oekraïense Azov-regiment, zoals Rusland claimt, sluit Amnesty uit. Er zijn vier mogelijke verklaringen voor het bombarderen van het theater. Het was een bewuste aanval op een burgerdoel, Rusland beschouwde het als een legitiem militair doel, het theater was een toevallig slachtoffer, of de aanval was een vergissing.  Volgens Amnesty wijst het bewijs op de eerste verklaring. Het theater had evident een civiele functie en er waren geen militaire doelen in de omgeving. Maar, geeft Amnesty mee aan het Internationaal Strafhof, zelfs bij de veel minder waarschijnlijke andere verklaringen geldt de aanval als een oorlogsmisdaad.||https://www.nrc.nl//nieuws/2022/06/30/rusland-mikt-steeds-vaker-bewust-op-burgerdoelen-a4135124
2022-07-01||Jamal Moss’ meest  romantische album tot nu toe||Dance Jamal Moss Thanks 4 the Tracks U Lost 

●●●●●
 Jamal Moss, beter bekend als Hieroglyphic Being, maakt al decennia lang  experimentele Chicago house in de buitencategorie. Zijn muziek is diep bedwelmend, funky en freaky, met dikke (acid-)baslijnen en melancholische melodieën. De DIY-esthetiek van het nummers on the go maken  is hij trouw gebleven. Nog steeds hoor je het geluid van stoffige drums en grofkorrelige ruis. Maar Thanks 4 the Tracks U Lost is zijn meest romantische en toegankelijke album tot nu toe. Het zoete  akkoordenthema uit ‘The Lust Within’ doet denken aan ‘The Melody Lingers’ van zijn  album ‘The Red Notes’ (2018) . ‘This is 4 The Rave Bangers II’ is het vervolg op een EP uit 2016 die schertsend als ondertitel draagt ‘This isn’t your typical 90’s era techno / IDM revisionist view 12″’.  Moss voelt de  noodzaak niet meer om die warme IDM- en rave-invloeden op te ruwen met onnavolgbare drumpatronen of schurende geluidseffecten. Het is alsof hij pure emotie niet langer schuwt.   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/06/30/jamal-moss-meest-romantische-album-a4135060
2022-07-01||Geluidsminnaar Florent Ghys blijft fantasievol||Klassiek Florent Ghys Ritournelles 
●●●●●
 Mosaïques 
●●●●●
 Tijdens de coronacrisis knutselde componist en contrabassist Florent Ghys  in z’n eentje het tweeluik Ritournelles en Mosaïques in elkaar. Bij Ritournelles  ligt gevoelsmatig het zwaartepunt: tien ambient nummers  met contrabas, akoestische percussie en subtiele elektronica. De nummers op pendant Mosaïques  (alleen digitaal verschenen) zijn opgebouwd rond samples, van Ghys’ eigen stem (‘Usurp’), weerberichten van over de hele wereld (‘Météos’, zie onder) of kreunende tennisspelers.  Geestig en kunstig, maar de gelaagde instrumentale stukken op Ritournelles met hun contrabasmetamorfoses zijn bevredigender.  Ghys is bovenal een geluidsminnaar, die prachtige klanken in een boeiende samenhang plaatst. Soms schuren zijn beats aan tegen elektronische dansmuziek, soms hebben zijn motieven een punkattitude (‘Maximum’). Maar zijn nummers blijven kamermuziek, fantasievol uitgewerkt en beleefd van volume. Op YouTube zijn de klankverbeeldingsvideo’s te zien die Ghys zelf bij zijn muziek maakt.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/06/30/geluidsminnaar-florent-ghys-blijft-fantasievol-a4135058
2022-07-01||Toch weer een nieuwe Porcupine Tree – gelukkig maar||Progrock Porcupine Tree Closure / Continuation 

●●●●●
 Na twaalf jaar stilte is er tóch een nieuw studioalbum van de Britse progband Porcupine Tree uitgekomen. De band leek op sterven na dood, na de release van The Incident in 2009, zeker toen de solocarrière van frontman Steven Wilson een vlucht nam en hij zelf in interviews suggereerde dat Porcupine Tree niet meer bestond.  Maar tijdens de coronapandemie werd een in eerder het geheim opgetrokken project afgemaakt – de bijbanen van de bandleden lagen toch stil. En gelukkig maar. Closure/Continuation (vrij briljante titel gezien het voorgaande) is heavy en meeslepend, complex en technisch en heeft de geruststellende bekende Porcupine Tree sound: warm en dynamisch, met de sterke zanglijnen van Wilson en de partijen van toetsenist Richard Barbieri in de hoofdrol, meer dan gitaren. Het is soms tegen zijig aan, maar melodieus te sterk om daar mee te zitten. Met songs als ‘Herd Culling’, ‘Never Have’, ‘Rats Return’ en ‘Dignity’ kan de band er weer een decennium tegenaan.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/06/30/toch-n-nieuwe-porcupine-tree-gelukkig-maar-a4135063
2022-07-01||Zwoele reggae met een bitterzoete bite||Reggae Hollie Cook Happy Hour  

●●●●●
 Als subgenre van reggae heeft de Britse lovers rock uit de jaren tachtig nooit een internationaal publiek bereikt. Toch waren er grote klassiekers zoals ‘Hopelessly In Love’ van Carroll Thompson en ‘Silly Games’ van Janet Kay. Als dochter van Sex Pistols-drummer Paul Cook en Culture Club-zangeres Jeni Cook heeft Hollie Cook de Brits/Jamaicaanse wortels om de uitgangspunten van lovers rock (zwoel, ritmisch, romantisch en mild feministisch) tot in de puntjes te beheersen. Op haar vierde album Happy Hour vervullen haar band General Roots en producers Prince Fatty en Youth een dienende rol achter Cooks zalvende, zomerse zang. ‘Move My Way’ is een lofzang op het Notting Hill Carnival en in ‘Kush Kween’ toont ze zich thuis in de geheimen van medicinale kruiden uit het moederland, niet per se de variant die je kunt roken. Hollie Cook brengt de perfecte reggae voor cocktailuur en strandtent, met een vleugje liefdesverdriet voor de bitterzoete bite.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/06/30/zwoele-reggae-met-een-bitterzoete-bite-a4135062
2022-07-01||Beja-muziek blijkt rijk aan rock, jazz, soul en surf||Op een vuilnisbelt bij Port Sudan vond Noori lang geleden de hals van een gitaar. Hij knutselde die aan een tamboer, de traditionele Soedanese luit, en begon aan een missie om de muziek van de onderdrukte Beja-cultuur bij de Rode Zee te bewaren en te vernieuwen. Gesteund door de recente revolutie in zijn land komt Noori’s muziek na jaren eindelijk naar buiten. En daar zijn veel meer mensen bij gebaat dan alleen de Beja. Wat een rijke plaat. Zijn unieke instrument is versterkt en hij heeft een al sinds 2006 zijn sterke Dorpa Band om zich heen. Beja Power! doet soms denken aan kalme Toeareg-bluesrock, vast niet geheel toevallig ook gemoderniseerde muziek van woestijnnomaden. Maar bij Noori klinkt ook de verleidelijke ethiojazz door, mystieke lijnen die met veel valse lucht door de saxofoon worden geblazen. Tel daar soul en surf bij op. Zo obscuur als Beja-muziek lijkt, zo vertrouwd en avontuurlijk klinkt de tambo-gitaar van Noori. Jazz Noori & his Dorpa Band Beja Power! 

●●●●●
  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/06/30/beja-muziek-blijkt-rijk-aan-rock-jazz-soul-en-surf-a4135061
2022-07-01||Matthias Goernes stem past als een bontwant||Klassiek Matthias Goerne (bariton) en Daniil Trifonov Lieder 

●●●●●
 Bariton Matthias Goerne (55) blijft aan het denken zetten. Ging hij niet bijna met podiumpensioen? Je hoort er net zo vaak over als over Goerne zelf: volgend seizoen is hij gewoon weer volop te horen en hij bracht net een nieuw album uit.  Als geen liedzanger is Goerne promiscue in zijn (piano-)partnerkeuze en dat levert veel op. Eerder deze maand was hij hier mét pianist Daniil Trifonov  live te beluisteren met het liedrecital dat nu uit is op cd: een loodzware selectie liederen rondom de dood, Goernes  stem (diep kelderend o.a. Wolfs ‘Alles endet, was entstehet’) steeds passend als een bontwant. Brahms’ Vier ernste Gesänge konden niet ontbreken, maar ook Bergs Vier Gesänge vangt Goerne  in de kern – geruggensteund door Trifonov, die fluisterstille intensiteit en beierende doodsklokken vloeiend uit zijn twee vuisten schudt. Miniem minpunt: dat i.p.v. voor Schumanns  Dichterliebe niet een ruimere greep uit Sjostakovitsj’ intense en prachtige Michelangelo-liederen (zijn zwanenzang) werd gedaan.   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/06/30/matthias-goernes-stem-past-als-een-bontwant-2-a4135059
2022-07-01||Column | 'Geen Keti Koti voor ons'||Onlangs veranderde mijn zus haar WhatsApp-profielfoto in het logo voor „Ik neem vrij op Keti Koti”, de sympathieke campagne waarmee je kan aangeven dat je 1 juli vrijhoudt om de afschaffing van de slavernij te vieren. De gedachte is dat als genoeg mensen dit doen, ook in Nederland van Keti Koti een nationale feestdag wordt gemaakt.   Ze bedoelde het goed, maar het leidde tot een gigantische ruzie in de familie-app. De Indische kant was woedend, de berichtjes stroomden zo snel binnen dat het wel de livestream van een WK-finale leek.  „Waarom steun je een herdenking die alleen maar stilstaat bij de slavernij in de westelijke koloniën?”, foeterde oudtante D.  „Er waren in Indië veel meer tot slaaf gemaakten dan in de West”, brieste nichtje B.  „In Indië werd de slavernij bovendien niet op 1 juli, maar op 1 januari afgeschaft”, schreef achterneef P.  „Nou ja, een herdenking op 1 januari lijkt me geen goed plan”, mompelde mijn zus tegen me. „Dan ben je te brak om überhaupt bij iets stil te staan.”  Toch stak het, want ze veranderde haar profielfoto terug. Ik voelde met haar mee, maar begreep ook de reactie van de Indische kant. In het indrukwekkende Daar werd wat gruwelijks verricht toont schrijver Reggie Baay hoe gigantisch en afschuwelijk de slavenhandel in Nederlands-Indië was. Hoe ook daar de tot slaaf gemaakten werden uitgebuit, mishandeld, gemarteld en verkracht. Dat de slavernij daar, ondanks de afschaffing in 1860 (dus drie jaar voor die in de West), tot in de twintigste eeuw doorging. Toch lijken velen dit niet te weten, volgens Baay omdat „…verreweg de meeste nazaten van de slaafgemaakten in de Oost zich niet bewust zijn van hun eigen geschiedenis van slavernij”. Deels door de marginale plek ervan in ons onderwijs. Veel van mijn Indische vrienden hebben geen idee hoe wijdverbreid de slavernij in Nederlands-Indië was.  „Kunnen we met Keti Koti niet”, probeerde een nichtje nog, „ook het Indische slavernijverleden gewoon herdenken?” Dat kwam haar op zoveel woedende reacties te staan dat ze de familie-app maar verliet.  „Er is nergens plek voor ons”, zei oudtante D. „Niet bij herdenkingen, niet in canons, niet op scholen, niet in het collectieve geheugen.”  Een oudoom die zich intensief bezighoudt met de koloniale geschiedenis schreef: „Geen Keti Koti voor ons. Niet tot er in Nederland evenveel aandacht voor de slavernij in de Oost is, als voor die in de West.”  Hij besloot met: „Gelijke slaven, gelijke ketenen, gelijke erkenning.”  Dat spookt nu al dagen door mijn hoofd.||https://www.nrc.nl//nieuws/2022/06/30/geen-keti-koti-a4135077
2022-07-01||Column | Op geweld en samenspanning staan klip en klare gevangenisstraffen||Naast gewone politici heb je in de politiek ook pyromanen en bloedhonden. Caroline van der Plas van de BoerBurgerBeweging is zo’n pyromaan. Woensdag, kort nadat de rapaljeboeren Bart Kemp (Agractie) en Mark van den Oever (Farmers Defence Force)  hun voorspellingen hadden waargemaakt dat een „boerenopstand” dreigde en op de „dag des doods” [...]  „de beuk” erin zou gaan, twitterde Van der Plas de klassieke verklaring van een politicus die de greep op haar achterban is kwijtgeraakt. „Let wel: ik keur rellen niet goed. Maar…” Waarna ze zich aanbood voor de bluswerkzaamheden. Maar wie is de bloedhond? In de begindagen van de Weimarrepubliek was de sociaal-democratische minister Gustav Noske de bloedhond. In januari 1919, toen de eerste (links)democratische regering in de Duitse geschiedenis onder druk van de communistische Spartakusopstand leek te wankelen, zette hij het leger in. „Eén moet de bloedhond zijn”, zei Noske. Er moest nu eenmaal iemand de „verantwoordelijkheid” nemen om te verijdelen dat de bolsjewieken de vrije verkiezingen voor de constituante zouden kapen, zoals ze in 1917 in Rusland hadden gedaan. Geen misverstand. Nederland is geen Weimarrepubliek. De natie heeft een mooie democratische geschiedenis en kampt niet met de nasleep van een verwoestende oorlog. Maar dat er iets rot in het koninkrijk, is onloochenbaar. Dinsdag was zo’n dag die stonk. Die ochtend chanteerde de club van Van den Oever zich, onder dreiging van trekkers voor de deur, naar binnen bij de opening van het jaarcongres van de Vereniging van Nederlandse Gemeenten. Andere boeren blokkeerden het provinciehuis in Assen en stelden daar eveneens ultimata. En ’s avonds, nadat de Tweede Kamer alle moties van wantrouwen met overtuigende meerderheden had weggestemd, rukten kinkels, bewapend met trekkers en vuurwerk, op naar de woonhuizen van minister Christianne van der Wal (VVD) en parlementariër Derk Boswijk (CDA). Premier Mark Rutte was verontrust, zeker, maar bagatelliseerde de intimidaties toch ook door ze af te doen als onacceptabele acties van „een kleine groep boeren die het verpesten voor de overgrote groep die wel beschaafd wil demonstreren”.  Iets klein maken is een kwaliteit van de VVD-leider. Maar is dat verstandig? Nee. Er is er alle reden om deze aanval op de democratische rechtsstaat juist groot te maken. Wat er dinsdag is gebeurd, riekt namelijk naar putschisme. De boeren waren er met hun gierkarren en brandende strobalen op uit om de familie van een minister en volksvertegenwoordiger te intimideren. Van den Oever mag hun jonge kinderen met neerbuigend machismo „pussy’s” noemen, feitelijk hebben de met houten voorhamers en ijzeren staven bewapende boeren geprobeerd om Van der Wal en Boswijk door bedreiging met geweld  opzettelijk te verhinderen om vrij en onbelemmerd hun plicht te vervullen, zoals het heet in de artikelen 95, 96, 121, 122 en 123 van het Wetboek van Strafrecht. Het belemmeren van ministers en volksvertegenwoordigers in hun werk is geen misdrijf dat met een boete kan worden afgedaan. Op geweld en samenspanning tegen regering, parlement, provinciale staten en gemeenteraden staan klip en klare gevangenisstraffen: van vier jaar tot maximaal levenslang. Rutte taxeert de ernst niettemin rooskleuriger. Hij denkt nog steeds te kunnen „voorkomen” dat politie en burgemeesters moeten „optreden”, zoals hij daags na het boerengeweld zei. De premier wil geen bloedhond zijn. Is er dan niet een andere Noske te bekennen? Een minister die, uiteraard zonder het dodelijk hoge geweldsspectrum tot voorbeeld te nemen dat de Duitser bereid was in te zetten, zegt: „Wat mij betreft, ik schuw verantwoordelijkheid niet”? Nee. De spoeling in Den Haag is dun. Zo dun dat je er bang van wordt. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/06/30/op-geweld-en-samenspanning-staan-klip-en-klare-gevangenisstraffen-a4135071
2022-07-01||CPB: ‘eenmalige loongolf’ kan pijn van inflatie verzachten||Huishoudens worden harder geraakt door de hoge prijsstijgingen dan het bedrijfsleven. Een stevige loonsverhoging kan deze scheve verdeling weer rechttrekken. Die conclusie trekt het Centraal Planbureau (CPB) donderdag in een nieuwe studie over de hoge inflatie. Nederland is vorig jaar „collectief armer” geworden, schrijft het planbureau, vooral doordat de prijs van producten die Nederland importeert harder is gestegen dan de prijs van wat Nederland exporteert. Het bedrijfsleven had hier weinig last van. Het CPB ziet „toenemende winsten”, onder meer in cijfers die statistiekbureau CBS bijhoudt.  De pijn kwam vooral bij huishoudens terecht. Die zien hun energierekening en winkelprijzen hard stijgen, zonder dat hun loon of uitkering die stijging volgt.  Werknemers ontvingen vorig jaar ook een kleiner deel van het verdiende geld in het bedrijfsleven. Dat laat de zogeheten ‘arbeidsinkomensquote’ zien. Die daalde vorig jaar van bijna 75 naar ruim 72 procent. Op basis van deze cijfers concludeert het CPB dat er ruimte is voor een „eenmalige loongolf”. Die kan een „gelijkmatiger verdeling van de lasten” dichterbij brengen. „De verhouding tussen het stijgende winstaandeel en een dalend loonaandeel lijkt uit balans”, zegt CPB-onderzoeker Yvonne Adema. „Al kan dit per sector en per bedrijf verschillen.” Er zijn ook bedrijven die het wél moeilijk hebben, benadrukt ze. Dat het CPB deze ruimte voor hogere lonen ziet, is opvallend omdat sommige economen waarschuwen voor een ‘loonprijsspiraal’. Die ontstaat als de lonen en prijzen elkaar omhoog blijven jagen, zoals in de jaren zeventig gebeurde. Bedrijven financieren hun loonsverhoging dan via hogere prijzen. En die hogere prijzen lokken weer hogere lonen uit. Maar dat risico is klein, volgens het CPB. Vijftig jaar geleden was het nog gebruikelijk dat het cao-loon automatisch meesteeg met de inflatie, maar die afspraak is uit vrijwel alle cao’s verdwenen. Daarnaast is het aannemelijk dat bedrijven hun loonsverhoging niet volledig betalen uit een prijsverhoging. Ze hebben immers ook ruimte om in te teren op hun winst. Recente cijfers bevestigen dat de loongroei nog beperkt blijft. In mei spraken werkgevers en vakbonden gemiddeld 3,6 procent loonstijging af in cao’s, volgens werkgeversvereniging AWVN. Dat is hoger dan het in jaren geweest is, maar nog lang niet in de buurt van de inflatie, die vorige maand bijna 9 procent bedroeg. Eerder deze maand concludeerde het Centraal Planbureau al dat tot 1,2 miljoen huishoudens – meer dan een op de zeven – in de financiële problemen kunnen komen door de hoge inflatie. Vooral als de prijzen zo hoog blijven, of zelfs iets hoger worden. Het planbureau kijkt in de studie ook vooruit: blijven de prijzen de komende jaren net zo hard stijgen als nu? Daarvoor schetst het CPB drie scenario’s.  In een daarvan blijft de inflatie nog jarenlang hoog en instabiel. „Maar dit scenario is zo extreem dat het minder kansrijk is”, zegt Adema. De twee andere scenario’s zijn waarschijnlijker, volgens het CPB. In de eerste stabiliseert de inflatie rond de 2 procent, precies zoals de Europese Centrale Bank dat graag ziet. In de tweede keert de inflatie terug naar het lage niveau van voor de coronapandemie, tussen de 0 en 1 procent. Dat is juist lager dan de centrale bank wil, omdat ‘deflatie’ dan op de loer ligt: een negatieve, dalende prijsspiraal. „Het is heel lastig te bepalen welk van de twee scenario’s het meest waarschijnlijk is”, zegt Adema. Dat hangt bijvoorbeeld ook af van het verloop van de oorlog in Oekraïne, sancties tussen landen en nieuwe oplevingen van corona.||https://www.nrc.nl//nieuws/2022/06/30/cpb-eenmalige-loongolf-kan-pijn-van-inflatie-verzachten-a4135113
2022-07-01||Onbekende Fransman als hoogste baas van Akzo||Het is niet voor het eerst dat AkzoNobel een nieuwe topman heeft gevonden  in Zwitserland. De in Nederland onbekende Grégoire Poux-Guillaume (52) wordt per november de hoogste baas van het verfconcern, zo werd dinsdag bekend. Poux-Guillaume, een Fransman, was jaren topman van het Zwitserse Sulzer, gespecialiseerd in  industriële pompen en vloeistoftechniek. Ton Büchner, tussen 2012 en 2017 topman van AkzoNobel, stond eerder vijf jaar aan het hoofd van ditzelfde bedrijf uit Zwitserland.  Het is een grote stap voor de Fransman. AkzoNobel, bekend van verfmerken als Flexa en Sikkens, genereert een omzet van 9,6 miljard euro, drie keer zoveel als Sulzer. Beleggers reageerden niet zo positief op het nieuws: het aandeel daalde sinds de aankondiging met 3 procent.   Poux-Guillaume is opgeleid als werktuigbouwkundig ingenieur en studeerde ook aan de Harvard Business School. Hij heeft werkervaring bij onder meer Total, McKinsey en General Electric. Al op zijn 45ste werd hij topman van Sulzer.  Zijn voorganger bij Akzo, de Belg Thierry Vanlancker, had zelf aangegeven te willen stoppen. Onder zijn leiding werd onder meer de chemiedivisie verkocht voor ruim 10 miljard euro. En hij sneed in personeel om concurrerender te zijn met de Amerikaanse verfreus PPG.   AkzoNobel heeft voorlopig last van macro-economische onzekerheden. Lockdowns in China verstoren bijvoorbeeld de productie van coatings. In een persbericht over de benoeming van Poux-Guillaume roemt AkzoNobel de ervaring die hij heeft met bouwen aan „succesvolle, winstgevende bedrijven in uitdagende omstandigheden”. Bij Sulzer wist Poux-Guillaume de dominantie te beteugelen van de Russisch-Cypriotische oligarch en grootaandeelhouder Viktor Vekselberg, die ook op de sanctielijst van de Amerikanen terechtkwam. Vanwege het belang van Vekselberg in het bedrijf mocht Sulzer tijdelijk niet meer in Polen zakendoen.   ||https://www.nrc.nl//nieuws/2022/06/30/onbekende-fransman-als-hoogste-baas-van-akzo-a4135114
2022-07-01||Column | De strijd tegen inflatie is nu het belangrijkst||Stamp het eruit, die inflatie, en wel nu. Dat is, zonder dat er veel deconstructie voor nodig is, de boodschap die de Bank voor Internationale Betalingen (BIS) deze week brengt. Het jaarverslag van de BIS – en veel andere publicaties van dat instituut – behoort  tot de beste en meest kritische analyses van de internationale economie, de financiële sector en het rentebeleid van de centrale banken die bij de BIS zijn aangesloten.  Kern van de analyse van de BIS: het is geen gewone ‘stagflatie’ waarin we dreigen te belanden, waarbij er sprake is van economische stagnatie en veel te hoge inflatie. Er is een aspect dat afwijkt van de eerdere periode van stagflatie in de jaren zeventig. Anders dan toen zijn de schulden tot recordhoogte gestegen. Van bedrijven, van burgers, van overheden.  En, in verschillende melanges, overal ter wereld. Het is voor centrale bankiers al moeilijk genoeg om met stagflatie om te gaan. Neem je het op voor de economie en doe je het rustig aan met het verhogen van de rente, dan kan de inflatie verder uit de hand lopen. Maar verhoog je de rente snel en fors, dan is het momentum in de economie al zo traag dat er makkelijk een recessie kan optreden. De hoge schulden maken het nu nóg moeilijker. Want bij een hogere rente komen mensen, bedrijven en overheden sneller in de problemen. En dat heeft weer repercussies voor de economische groei én de financiële stabiliteit.  Met name in de opkomende landen zijn schulden een groot probleem, en dan vooral die in buitenlandse valuta’s, hoofdzakelijk dollars. Nu de kosten van voedingsmiddelen en energie wereldwijd, en dus ook voor hen, omhooggaan, zijn deze landen extra kwetsbaar. Je zou denken dat, nu de maatschappelijke kosten van een renteverhoging door centrale banken kennelijk nog groter geworden zijn dan voorheen, de BIS zou pleiten om het daar rustig aan mee te doen. Maar het tegendeel is waar. De economen daar stellen dat een prijsschok van energie en voeding, waar we nu mee te maken hebben, kan zorgen voor een bredere inflatie wanneer de prijzen toch al over een breed front aan het stijgen waren. En dat was, tot Rusland de prijzen van energie en voeding omhoog joeg, inderdaad al het geval. Inflatiemetingen lopen volgens de BIS sowieso altijd achter. En vooruitkijkende indicatoren, zoals die uit de financiële markten af te leiden zijn, zijn doorgaans niet zo betrouwbaar. De kans is dus groot dat centrale banken achter de feiten aanlopen, de inflatie langer en hoger dreigt te worden dan voorzien, en zij later een drastische inhaalslag moeten maken. De hogere rentes die daar dan voor nodig zijn, treffen de kwetsbare economie en financiële sector dan nog harder. De Amerikaanse centrale bank streeft naar prijsstabiliteit en een zo groot mogelijke werkgelegenheid. Die zijn daar even belangrijk. De Europese Centrale Bank mikt, vrij vertaald, eerst op prijsstabiliteit en dan pas op de economie. En, niet letterlijk in de statuten, een eurozone waar de rentes tussen de landen in de praktijk niet te ver uiteenlopen. Op dit moment worden daar, met het oog op de oplopende rente in vooral  Italïe, plannen voor gemaakt.  Maar dergelijke plannen verhullen niet dat het monetaire beleid, in een stagflatiescenario met schuldenrisico’s, een vergelijking aan het worden is met te veel onbekenden. De enige manier om daaruit te komen is om tenminste één van die onbekenden gewoon te benoemen. Het ligt voor de hand dat dit, uiteindelijk, het gevecht tegen inflatie wordt. Wees niet verbaasd als de rentestappen omhoog, met name in Europa, groter of talrijker worden dan gedacht.  
Nieuwsbrief
		NRC Economie
	 
		De belangrijkste ontwikkelingen in de economie, op de beurzen en in het zakenleven
	||https://www.nrc.nl//nieuws/2022/06/30/de-strijd-tegen-inflatie-is-nu-het-belangrijkst-a4135112
2022-07-01||Wat vindt NRC | Geweldsmonopolie van de staat moet snel worden herbevestigd||De stikstofcrisis „heeft alles in zich om totaal te ontsporen”, zei ChristenUnie-leider Gert-Jan Segers vorige week. Hij sprak over „een burgeroorlog”, maar dan „op een beschaafde manier”. Dat het ontspoort klopt, maar de beschaving is zoek, in ieder geval bij een kleine, geradicaliseerde groep boeren. Maandag zaagden boeren in de Krimpenerwaard honderd historische knotwilgen om, een onomkeerbare verminking van het landschap die de kaalslag van het kabinetsbeleid moest symboliseren, maar als vandalisme werd onthaald. Boeren die de natuur geweld aan doen: precies de beeldvorming die ze kunnen missen als kiespijn. Dinsdagavond kwam daar geweld tegen medemensen bij. Bij het huis van minister Christianne van der Wal (Stikstof en Natuur, VVD) werd de politie onder de voet gelopen. Twee weken geleden was haar woonhuis ook doelwit. Toen was vooral de sfeer intimiderend. Ditmaal werd een politieafzetting doorbroken. Een politiewagen werd vernield. Woensdag verklaarde Kamerlid Derk Boswijk (CDA) dat hij even niet meer naar Den Haag komt, nadat boeren zijn gezin, inclusief twee jonge kinderen, thuis hadden ‘opgezocht’. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Zo lang mogelijk blijven praten en proberen te de-escaleren: voor de politie zijn dit leidende principes. Gelukkig maar: het al te soepel hanteren van de wapenstok zou niet bij Nederland passen. Tegelijkertijd moet het kraakhelder zijn dat het geweldsmonopolie bij de staat ligt. Het is dan ook te hopen dat er snel werk wordt gemaakt van het vervolgen van boeren die de wet overtreden. Als automobilisten in gevaar worden gebracht en politici hun werk niet meer kunnen doen, is het de hoogste tijd om een harde grens te trekken. De situatie bij het huis van Van der Wal was zo onveilig dat agenten voor hun eigen veiligheid moesten kiezen en niet meer direct konden ingrijpen. Trekkers werden ingezet als wapens. Dat je als agent dan een stap opzij zet, is begrijpelijk. Dat agenten hun leven in zulke situaties niet zeker zijn, is absurd. „Hier worden grenzen overschreden en rechtstreeks onze rechtsstaat en democratie aangevallen”, zei Jan Struijs van de Nederlandse Politiebond terecht. Dit heeft met betogen niets meer te maken. En het roept ook de vraag op of het gebruik van de trekker bij demonstraties niet gewoon verboden moet worden. Op een ingelaste persconferentie waarschuwde Mark Rutte dinsdag: „Een politieauto die door een trekker wordt aangereden, autobranden, hooibalen die in brand worden gestoken, intimidatie van bestuurders en het uitrijden van mest op snelwegen. Het is niet acceptabel in dit land.” De premier heeft gelijk, maar zijn interventie was rijkelijk laat. De filosofie van Rutte is dat je verantwoordelijke ministers zo min mogelijk voor de voeten loopt, maar deze crisis vergt meer leiderschap. Zijn woordgebruik had scherper gekund: maak expliciet dat het gebruik van geweld en het bedreigen van de openbare orde kan leiden tot de confiscatie van trekkers, boetes of gevangenisstraffen. Nederland wacht de komende jaren een groot, lastig debat over hoe de verstoorde balans tussen natuur en landbouw kan worden hersteld. Wat boeren met het bedreigen van politici en het blokkeren van snelwegen en zelfs vluchtstroken denken te gaan bereiken is gissen - sympathie wekt het niet. Er komt nu wel weer een debat, maar dat zal niet gaan over de zonder enige twijfel ingrijpende gevolgen van de stikstofplannen van het kabinet. Nee, donderdag in de Tweede Kamer gaat het over het boerengeweld. Goedwillende boeren schieten daar niets mee op. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/06/30/geweldsmonopolie-van-de-staat-moet-snel-worden-herbevestigd-a4135099
2022-07-01||Courgette-mozzarellatosti||Dit is een feestelijke tosti die eigenlijk geen tosti is, maar wel heel kleurrijk en, afgaande op de combinatie van ingrediënten, ook vol smaak.  Verwarm de oven voor op 200 graden. Meng de geraspte courgette met een snuf zout en laat het in een vergiet in de gootsteen 15 minuten staan zodat het wat kan uitlekken. Wring het dan heel goed uit in een schone theedoek. Meng het in een kom met de eieren, marjolein, Parmezaanse kaas en het amandelmeel en breng op smaak met meer zout en peper. Bekleed een bakplaat met een vel bakpapier en vorm met een spatel 8 ronde boterhammen van het beslag. Maak ze zo groot als een flinke snee tostibrood. Bak ze ongeveer 20 minuten of tot ze goudbruin zijn. Keer ze na 13 minuten met een pannenkoekmes. Beleg daarna de helft met plakjes mozzarella en schuif ze nog even terug de oven in om te smelten. Meng intussen in een kom de radicchio met het fruit, de pesto, wat wilde blaadjes en bloemen, een drupje water en wat citroensap. Verdeel de salade over 4 borden. Stapel een courgetteboterham zonder kaas op een mét gesmolten mozzarella, halveer ze en leg ze erbij op elk bord. Dien gelijk warm op.  VOOR 4 PERSONEN: Yvette van Boven Van Boven in het Wild Nijgh & Van Ditmar 428 blz. €34,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/06/30/thuiskok-courgette-mozzarellatosti-a4135087
2022-07-01||In het midden||Horizontaal:  1.  ’Maarten van Rossem verklapt __ van winnaar Slimste Mens’ 8.  Past na grijs of rasp 11.  Diepgaande onmin 12.  Wil  hetzelfde 14.  Vangen klappen op 16.  Half-Belgisch? 18.  x 20.  ’Dikke __ zorgt voor grote paniek in Haagse tram’ 25.  Brengt Bryan en Donders bij elkaar 26.  Ghanese munt 27.  Geloof 29.  Loslaten 32.  Jiskefettype met een enorme bos haar 34.  Slingert met Tarzan door de jungle 35.  Hic et __ 36.  Uilskuikens     Verticaal:   1.@&%**! 2.  Schandelijk 3.  __ Sutcliffe, vroege Beatle 4.  Dat woord staat in een naslagwerk 5.  Chroom 6.Running Up That __ (opnieuw een) hit van Kate Bush 7.  Medium 8.  Hoogste kredietstatus 9.  Horen we maandag weer 10.Another One Bites The __, Queen 13.  Academy __ 15.  Wijze uit het Midden-Oosten 17.  Scandinavisch gebied 19.  Krant 21.  Zijn pil is omstreden 22.  Zit aan vrouwenbenen 23.  Daar werd kunst geroofd 24.  Amsterdams __ 26.Remco en Jan vroeger in de Volkskrant 28.  ’__-eilanden bereiden zich voor op tropische storm’ 30.  Stukje plant 31.  Amsterdamse (theater)straat 33.  Boom  Oplossing puzzel 29 juni  Horizontaal: 1. MOKKA 5. WEVERS 9. URI 10. ARIA 13. EEA 14. DINEREND 15. INDO 16. DEK 17. DIV 18. ENZ 22. ORG 23. SEI 24. LEE 26. PREI 28. JISKEFET 29. USA 30. HETE 31. DDR 32. ESTHER 33. THESE   Verticaal: 1. MUDDY 2. ORIE 3. KINKHOEST 4. AARDIG 5. WAD 6. VEINS 7. EENZELFDE 8. RAD 11. REIS 12. INVASIE 18. ETIKET 19. URIAH 20. REST 21. NEEDS 25. ETRE 27. RUS 28. JHR  In het midden: HUISARTSEN  ||https://www.nrc.nl//nieuws/2022/06/30/in-het-midden-a4135082
2022-07-01||Sudoku van donderdag 30 juni 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/06/30/sudoku-a4135081
2022-07-01||Opinie | Borstels||Ze is 89 jaar en loopt elke ochtend met ijzeren discipline haar ronde. Ze heeft het jappenkamp overleefd dus een bui schrikt haar niet af. Vandaag roept ze mij, de postbode. „Ik heb nieuwe borstels nodig.”  Ze laat me haar elektrische tandenborstel zien. „Winkels hebben deze niet meer. Wil jij ze voor me bestellen op internet? Dat lukt mij niet.” Ik vraag hoeveel ze er wil. „Nou, niet te veel. Ik weet niet of ik nog langer dan twee borstels meega.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/06/30/borstels-a4135068
2022-07-01||Column | De burgeroorlog van Gert-Jan Segers||De ChristenUnie is op ‘zomertour’ en op een industrieterrein in Apeldoon, vrijdagavond, zit Gert-Jan Segers tussen zijn achterban. En als je denkt dat politici vooral zelf graag en veel praten, kiezers óók. Een voor een schuiven ze door op een houten bank, van half negen tot half twaalf, om aan Segers te vertellen over de boerderij van hun familie, al sinds 1600, en de „stadse mensen” die hen daar nu weg willen hebben. Over de school waar ze lesgeven, het bekeringswerk dat ze doen. Er is een oude man die zich zorgen maakt over asielzoekers omdat Nederland „vol is”, een ander zegt: „We doen veel te weinig voor Oekraïne.” Twee keer wil iemand van Segers weten waarom hij vorige week op de radio over een burgeroorlog was begonnen. Dat was, zegt hij, „een oprechte expressie van bezorgdheid” omdat wanhopige boeren zich in de stikstofcrisis niet meer vertegenwoordigd voelen door de belangenorganisatie LTO Nederland. „In mijn hoofd zweefde een quote van Ahmed Marcouch: politiek is burgeroorlog met woorden. Ik wilde zeggen dat de tegenstellingen scherp en hevig zijn, maar ook dat we het goed kunnen laten aflopen. Beschaafd.” PvdA’er Marcouch is ex-Tweede Kamerlid, nu burgemeester van Arnhem. Het citaat is het omgekeerde van wat Carl von Clausewitz in de negentiende eeuw zei: oorlog is politiek met andere middelen. Als ik Marcouch na de zomertour-avond bel, zegt hij dat hij Segers’ woorden op de radio „vol ongeloof” had aangehoord. „Je kunt nu beter zoeken naar iets wat verbindend werkt.” Wat híj had bedoeld met politiek als burgeroorlog? „Dat woord heb ik nooit gebruikt.” In Apeldoorn, vrijdag, zegt Segers tegen mij dat hij geen olie op het vuur wilde gooien. „Als het meer over mijn woorden gaat dan over mijn zorgen, had ik het anders moeten zeggen.” Zijn punt was dat leiders in een land met elkaar moeten praten. „Bij ons is dat in het polderoverleg.” Hij las een onderzoek naar het conflict in India tussen moslims en hindoes, en waarom dat in de ene stad tot doden leidde, in de andere niet. „Cruciaal was: als het spannend wordt, kennen de leiders elkaar dan? Komen ze bij elkaar, kalmeren ze hun gemeenschap?” Maar wacht, zegt hij: „Dat is weer een dramatisch voorbeeld. Straks zegt iedereen: Gert-Jan Segers vergelijkt de stikstofcrisis met geweld in India. Ik bedoel: ik ben bezorgd als boeren geen vertrouwen meer hebben in LTO en denken dat de coalitie niet tot een rechtvaardige keuze kan komen. Maar wij zullen blijven praten, deze zomer lopen we de boerenerven af.” Dinsdagochtend, nog voor de eerste tractors bij de Tweede Kamer staan voor weer een protest, twittert Caroline van der Plas van BBB dat „het leger” onderweg is. Ze had een legertruck zien rijden. Maar haar medewerker weet dat die nog van Veteranendag is en zegt dat ze dit niet kan doen. Ze haalt de tweet weg.||https://www.nrc.nl//nieuws/2022/06/30/de-burgeroorlog-van-gert-jan-segers-a4135122
2022-07-01||Poetin sluit spanningen met Zweden en Finland niet uit||De Russische president Poetin sluit spanningen met Zweden en Finland niet uit nu die landen lid worden van de NAVO. Hij waarschuwde dat Rusland zal reageren als de NAVO zich in die landen vestigt. Na jarenlange neutraliteit willen Zweden en Finland lid worden van de NAVO wegens de Russische inval in Oekraïne. Turkije was de enige lidstaat die bezwaar maakte tegen het NAVO-lidmaatschap van Zweden en Finland, maar daar is gisteren een akkoord mee bereikt. Poetin zei op de Russische televisie dat het onvermijdelijk is dat de relatie tussen Rusland en de twee Noord-Europese landen verslechtert. „Ze moeten begrijpen dat er voorheen geen dreiging bestond, maar dat nu, als militaire eenheden en infrastructuur daar worden ingezet, wij met gelijke munt moeten terugbetalen en dezelfde bedreigingen zullen creëren.”||https://www.nrc.nl//nieuws/2022/06/29/poetin-sluit-spanningen-met-zweden-en-finland-niet-uit-a4135127
2022-07-01||Zeker zeventien doden bij raketaanval op flatgebouw Odessa||						Bij raketaanvallen in de Zuid-Oekraïense regio Odessa zijn donderdag- op vrijdagnacht zeker zeventien mensen om het leven gekomen. Dat melden lokale autoriteiten volgens persbureau Reuters. Onder de slachtoffers bevindt zich naast tientallen gewonden ook een overleden kind. Een eerste raket trof rond middernacht een flatgebouw met negen verdiepingen, aldus Oekraïense autoriteiten. Daarbij stierven in ieder geval veertien mensen. Omdat er ook nog mensen onder het puin liggen, is er een grote reddingsactie op touw gezet. Nog eens drie mensen kwamen volgens de Oekraïners om het leven door een raket die insloeg op een resort bij de haven van Odessa. Volgens de autoriteiten werd de raket afgeschoten door een Russisch gevechtsvliegtuig boven de Zwarte Zee, maar dit is niet bevestigd door onafhankelijke bronnen. Slangeneiland
Eerder op donderdag verlieten Russische troepen het strategisch gelegen Slangeneiland, voor de kust van Odessa. Met de terugtrekking kan de export van Oekraïens graan mogelijk weer op gang komen. Rusland claimt terugtrekking als teken van goodwill, terwijl Oekraïne stelt de Russen van Slangeneiland te hebben verdreven. Nu Rusland het gros van zijn grondtroepen gebruikt voor de Slag om de Donbas, is het aantal raketaanvallen op verschillende delen van Oekraïne in de afgelopen twee weken ruimschoots verdubbeld, aldus een Oekraïense generaal.  Rusland blijft volhouden geen burgerdoelen te beschieten, maar die claim houdt met een zee aan tegengesteld bewijs onmogelijk stand. Vanaf het begin van de invasie op 24 februari tot afgelopen zondag vielen in Oekraïne minstens 4.731 burgerdoden en 5.900 gewonden, volgens het Bureau van de Hoge Commissaris voor de Mensenrechten van de Verenigde Naties. 						Recent lijkt Rusland de aanvallen op burgerdoelen op te voeren. Steden buiten de oorlogszones in het oosten en zuiden worden belaagd: zondag vielen raketten op een flat en een kleuterschool in Kiev, maandag op een winkelcentrum in Krementsjoek, dinsdag op een garage in Dnipro. 						Nederland wil mijnenjagers aanbieden aan NAVO-bondgenoot Turkije, als dat zou helpen de graanexport uit Oekraïne via de Zwarte Zee weer op gang te brengen. Dat heeft minister Kajsa Ollongren (Defensie, D66) donderdag bij de NAVO-top in Madrid gezegd tegen persbureau ANP. „Als wij een rol kunnen spelen dan zijn we daartoe graag bereid”, zei Ollongren desgevraagd. Turkije heeft toegang tot de Zwarte Zee en is in onderhandeling met Oekraïne en Rusland over het vrijmaken van vaarroutes voor de verstoorde graanexport. Momenteel liggen er veel mijnen voor de Oekraïense Zwarte Zeekust, die door zowel Rusland als Oekraïne zijn geplaatst, met name voor belangrijke havensteden als Odessa. Eerder deze maand liet Oekraïne weten dat het daardoor nog maar twee miljoen ton graan per maand kan exporteren, in vergelijking met de zes miljoen ton graan van voor de oorlog. Volgens Markian Dmytrasevytsj, een adviseur van het Oekraïense ministerie van Landbouw, zal het nog zeker tot het eind van het jaar duren om alle mijnen op te ruimen en de vaarroutes vrij te maken. Voordat de Nederlandse mijnenjagers daadwerkelijk naar Turkije gaan, moeten Oekraïne en Rusland, dat via bezet gebied in Oekraïne controle heeft over grote delen van de Zwarte Zee, het eerst eens worden over een zeecorridor. Ook moet Turkije het aanbod van Ollongren accepteren. Eerder vandaag maakte Rusland bekend het strategisch gelegen Slangeneiland, voor de westkust van Oekraïne, te verlaten. Een woordvoerder van het Russische ministerie van Defensie zei dat het land daarmee wil laten zien dat het de export van agrarische producten uit Oekraïne „niet wil belemmeren”. Ollongren ontmoette in Madrid de Turkse minister van Defensie Hulusi Akar. Correctie (30 juni 2022): In een eerdere versie van dit stuk stond dat Oekraïne twee ton graan in plaats van zes ton exporteert. Dat klopt niet. Het gaat om twee miljoen ton en zes miljoen ton. Hierboven is dat aangepast.
 						Rusland heeft donderdag zijn leger teruggetrokken van het strategisch gelegen Slangeneiland in de Zwarte Zee. Dat kan een belangrijke stap zijn in de mondiale voedselcrisis, omdat Oekraïense schepen met graan nu de haven van Odessa kunnen verlaten. Het Russische ministerie van Defensie zegt zijn militairen te hebben teruggetrokken als „gebaar van goede wil”, melden internationale persbureaus.  Een woordvoerder van het ministerie zegt volgens persbureau AP dat de Russische Federatie met de terugtrekking wil laten zien dat het land de pogingen van de Verenigde Naties om agrarische producten uit Oekraïne te exporteren „niet wil belemmeren”. Het Oekraïense leger zegt dat de Russen zijn gevlucht nadat ze onder vuur zijn genomen.  Rusland nam Slangeneiland in de begindagen van de oorlog in Oekraïne over. Het eiland werd bekend omdat de aanwezige Oekraïense militairen weigerden zich over te geven. De Britse premier Boris Johnson zei donderdag in een reactie dat het eiland „een voorbeeld” is van „Oekraïens verzet”.

Een satellietfoto van het eiland dat in de Zwarte Zee ligt. Foto Maxar Technologies/AP

 Een satellietfoto van het eiland dat in de Zwarte Zee ligt. Foto Maxar Technologies/AP 						De Finse grensovergang met Rusland bij Imatra gaat vrijdag na bijna twee jaar weer open. Dat meldt de Finse publieke omroep Yle. Imatra, gelegen in het zuidoosten van het land, was jarenlang de drukste grensplaats tussen Finland en Rusland, met 1,5 miljoen overtochten in 2019. Verwacht wordt dat er ondanks de aan Rusland opgelegde sancties weer veel reizigers de grens zullen oversteken. Russen hebben daarvoor nog wel een visum of Fins paspoort nodig.   Sinds het sluiten van de grenzen na de oorlog met Oekraïne zijn de Russische grenzen voor voetgangers en spoor- en bootverbindingen in principe gesloten. Zo rijden er voorlopig geen passagierstreinen tussen Rusland en de Baltische staten Estland en Letland. Ook zijn er geen rechtstreekse vluchten tussen de Europese landen en Rusland. Alleen met bepaalde uitzonderingen mogen mensen Rusland inreizen.   De heropening van de Finse grensovergang stond al langer gepland, maar komt op een opvallend moment. Finland en Zweden werden afgelopen woensdag officieel door de NAVO uitgenodigd om lid te worden van de militaire alliantie. De Russische president Poetin waarschuwde dat Rusland zal reageren als die landen onderdeel worden van het bondgenoodschap.  Het grensverkeer bij Imatra werd aan het begin van de coronapandemie in 2020 voor het eerst gestremd. Vorig jaar januari sloot de regering de grensovergang vanwege het virus volledig af voor reizigers. Sindsdien was die alleen toegankelijk voor zwaar verkeer.  Finland versoepelt vrijdag op meer plekken de corona-gerelateerde toegangsbeperkingen voor toeristen. Daarnaast hoeven reizigers uit het buitenland geen vaccinatie- of testbewijs meer te laten zien. Rusland hanteert nog wel coronamaatregelen voor toeristen die naar het land komen.    De grensovergang bij Imatra gaat na twee jaar gesloten te zijn weer open. Foto Essi Lehto / Reuters 						De Russische president Poetin sluit spanningen met Zweden en Finland niet uit nu die landen lid worden van de NAVO. Hij waarschuwde dat Rusland zal reageren als de NAVO zich in die landen vestigt. Na jarenlange neutraliteit willen Zweden en Finland lid worden van de NAVO wegens de Russische inval in Oekraïne. Turkije was de enige lidstaat die bezwaar maakte tegen het NAVO-lidmaatschap van Zweden en Finland, maar daar is gisteren een akkoord mee bereikt. Poetin zei op de Russische televisie dat het onvermijdelijk is dat de relatie tussen Rusland en de twee Noord-Europese landen verslechtert. „Ze moeten begrijpen dat er voorheen geen dreiging bestond, maar dat nu, als militaire eenheden en infrastructuur daar worden ingezet, wij met gelijke munt moeten terugbetalen en dezelfde bedreigingen zullen creëren.”
					 						In dit blog doet NRC verslag van de belangrijkste ontwikkelingen omtrent de oorlog in Oekraïne.||https://www.nrc.nl//nieuws/2022/06/29/oekraineblog-30-juni-a4135115
2022-07-01||Verdachte opgepakt voor betrokkenheid rellen bij huis stikstofminister||De politie heeft woensdagavond een 39-jarige man uit Lochem opgepakt op verdenking van openlijke geweldpleging en vernieling bij de woning van stikstofminister Christianne van der Wal. Dinsdagavond braken betogers door een politieafzetting heen bij het huis van de minister.  De afgelopen dagen was het op meerdere plekken in Nederland onrustig vanwege boerenprotesten. Maandag blokkeerden boeren met tractoren meerdere snelwegen en dinsdagavond kwamen demonstranten langs bij het huis van Tweede Kamerlid Derk Boswijk (CDA). Dinsdag ging het mis in de omgeving van Kootwijkerbroek en Stroe, waar demonstranten politiebusjes belaagden en agenten in het nauw dreven.  Ook bij de woning van minister voor Natuur en Stikstof Christianne van der Wal (VVD) waren dinsdagavond boeren aanwezig. Ze braken daar door een politieafzetting heen. Sinds woensdag is er een noodverordening van kracht bij het huis van de minister in Harderwijk. De politie mag preventief fouilleren en mensen wegsturen die „niets te zoeken hebben” in het gebied. De noodverordening geldt voor een week.  Eerder op woensdagmiddag meldde de politie dat er in Oost-Nederland tien mensen zijn aangehouden tijdens de boerenprotesten op dinsdag, onder meer vanwege geweldpleging en het rijden op de snelweg met een tractor. Ook zijn twee personen aangehouden vanwege poging tot doodslag richting agenten. ||https://www.nrc.nl//nieuws/2022/06/29/elfde-arrestatie-voor-rellen-bij-huis-stikstofminister-van-der-wal-a4135126
