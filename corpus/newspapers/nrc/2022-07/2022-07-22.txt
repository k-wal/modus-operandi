2022-07-22||Draait Poetin het gas  pas dicht in de  winter?||Het begon allemaal met een turbine. Een enorm stalen gevaarte dat  gas door pijpleidingen pompt.  Eén zo’n apparaat dat in de inmiddels beruchte Nord Stream 1-pijplijn wordt gebruikt, was eerder dit jaar voor reparatie naar een fabriek in Canada gestuurd. Maar als gevolg van nadien ingestelde westerse sancties tegen Rusland weigerde Ottawa de turbine terug te sturen. En dus zei Gazprom bijna anderhalve maand geleden, op 14 juni, dat het geen andere keus had dan het fors terugschroeven van de gastoevoer. Van de ene op de andere dag slonk die toevoer met bijna twee derde. Tot grote  verontrusting van de landen van de EU, die sterk afhankelijk zijn van dat gas. Twee weken geleden droogde ook het laatste stroompje op. Ditmaal vanwege „jaarlijks onderhoud”. Een van de levensaders van de Europese samenleving leek te zijn afgesneden.  Fast forward naar afgelopen week. Donderdag haalde het continent opgelucht adem, de leveranties zijn  hervat. Europese politici vreesden dat Poetin ook ná 21 juli, toen het onderhoud officieel moest zijn afgerond, de pijplijn dicht zou houden. Om zo Europa verder in de tang te nemen in de economische oorlog die Rusland sinds de invasie van Oekraïne met het Westen voert. Zonder Russisch gas zou Europa deze winter onherroepelijk zwaar in de problemen komen. Veel bedrijven moeten dan verplicht op rantsoen en mogelijk komen zelfs huishoudens in de kou te zitten. Dat rampscenario is  – voorlopig althans – afgewend. Wel heeft de gascrisis Europese leiders wakker geschud.    Woensdag lanceerde de Europese Commissie een plan waarmee lidstaten desnoods verplicht kunnen worden om gas te besparen. Ook als zij er komende winter  zelf warmpjes bijzitten.   Lidstaten moeten dus hun soevereiniteit op het gebied van energievoorziening deels inleveren – een groot taboe in Brussel. Hoe heeft het zo ver kunnen komen? Is het gevaar nu echt geweken? En hoe gaat het verder? NRC zet de belangrijkste vragen op een rij.  1 Is Europa weer verzekerd van gastoevoer? Het blijft  nagelbijten. Volgens de exploitant van Nord Stream stroomt nu 40 procent van de normale volumes door de pijplijn. Daarmee is Europa terug op het niveau van voor het jaarlijkse onderhoud. Of die andere 60 procent er ooit weer bijkomt, is zeer de vraag. De turbine is inmiddels onderweg  naar Rusland, nadat Canada op verzoek van Duitsland een tijdelijke sanctie-ontheffing verleende. Maar hij wordt officieel pas in september  teruggeplaatst.  Volgens Poetin hangt het er ook nog maar van af hoe goed het onderhoud is gedaan. Daarnaast ontbreken volgens hem de handleidingen. Het is zelfs de vraag of de huidige 40 procent blijft stromen. Poetin zei deze week dat eind deze maand nóg een turbine voor onderhoud naar Canada wordt gestuurd. Pesterig voegde hij eraan toe dat als Europa al die onzekerheid niet wil, het maar toestemming moet geven om Nord Stream 2 te openen. De opening van die gloednieuwe pijpleiding, die hetzelfde traject volgt als Nord Stream 1 en voor een verdubbeling van de gastoevoer naar Europa moest zorgen, werd eerder door de Duitse regering on hold gezet als straf voor Russische invasie in Oekraïne. 2 Gaan de energieprijzen  eindelijk dalen?  Op de dag dat de gastoevoer van Nord Stream werd hervat, hield energieminister Rob Jetten (D66) de prijs nadrukkelijk in de gaten. „Ik kijk zo’n beetje elk half uur”, vertrouwde hij donderdag  journalisten toe tijdens een briefing. Maar veel dalen deed de prijs niet, en van grote opluchting was geen sprake bij de bewindsman. „Je kunt wel zeggen er nu geen acuut gastekort is, maar door de hoge prijzen blijven de maatschappelijke effecten heel aanzienlijk.” Gas blijft  schrikbarend duur, zo’n 150 euro per megawattuur (1.000 kilowattuur). Dat is vijf maal zo hoog als een jaar geleden en dertig maal zo hoog als twee jaar geleden. „De verwachting is dat de gasprijs nog lang hoog blijft en daar verandert de herstart van Nord Stream weinig aan”, zegt energiespecialist Hans van Cleef van ABN Amro. Voor alle leveranties tot en met april 2024 moet in termijncontracten nu al meer dan 100 euro per megawattuur betaald worden. Belangrijk alternatief voor het Russische aardgas is vloeibaar LNG dat per tanker wordt aangevoerd. „De Aziatische vraag naar dat gas is nu wat lager. De economie groeit minder hard en China gebruikt meer kolen. Als het daar weer gaat draaien, stijgen vraag en  aanbod niet meteen. Het duurt jaren voordat de productie en het transport van LNG zijn opgeschaald.” Niet alleen warm douchen en het huis warm stoken blijft voor gasklanten duur. Ook de olieprijs lijkt hoog te blijven, wat te merken is aan de pomp. „Het gaat in de wereld economisch minder goed en vroeger daalde de olieprijs dan direct”, zegt Van Cleef. „Nu zie je die daling ook wel, maar door het relatieve lage aanbod van olie, houdt dat snel op. De Russische export is veel lager,  andere grote gasproducenten kunnen niet  opschalen en landen als Libië, Venezuela en Iran  staan om verschillende redenen buitenspel.”  3 Waarom levert Rusland  toch weer gas via Nord Stream? Rusland  houdt vol dat het een betrouwbare leverancier is. In de ogen van Poetin voldoet Gazprom ook nu, ondanks de teruggeschroefde leveringen, keurig aan zijn contractuele verplichtingen – al heeft Gazprom inmiddels zijn grootste klanten geïnformeerd dat het een zogeheten force majeure-clausule in zijn contracten in werking brengt. Dat is een juridische bepaling waarmee je potentiële schadeclaims wegens contractbreuk op afstand kunt houden als er sprake is van overmacht. Maar Europa vertrouwt Rusland  niet meer. Ursula von der Leyen, voorzitter van de Europese Commissie, en de Duitse regering noemden het turbine-verhaal van Poetin „een smoes”. Volgens hen gebruikt Poetin energie  als wapen om Europa onder druk te zetten. Von der Leyen woensdag: „Er zijn  genoeg andere turbines die gebruikt kunnen worden. Die turbine uit Canada is echt niet de enige die past.” Bovendien zou Rusland ook via Oekraïne de gemiste leveranties kunnen verzorgen. Daarlangs lopen ook pijpleidingen.  Gasexperts denken dan ook dat Poetin weinig baat heeft bij het nu al volledig afsluiten van Nord Stream. Als hij dat doet, verspeelt hij zijn troefkaart voor als de moeilijkste periode aanbreekt voor Europa: het stookseizoen. Beter voor hem is het om in de aanloop naar de winter de kraan langzaam maar zeker dicht te draaien. Bovendien levert een gedeeltelijke gasstop hem nu veel geld op. De gasprijzen zijn extreem gestegen, waardoor Rusland, al verkoopt het minder gas, toch miljarden verdient. Het Internationaal Energieagentschap berekende dat Gazprom sinds de invasie in februari drie keer zo veel heeft verdiend aan de verkoop van olie en gas als normaal in een hele winter. 4 Vermindert nu de urgentie om gas te besparen?  Dat is niet waarschijnlijk. Eurocommissaris Frans Timmermans hamerde woensdag juist op het belang om op elk scenario voorbereid te zijn. „Het is niet gemakkelijk om te voorspellen wat de volgende zet van Poetin zal zijn. Maar dat hij zal blijven proberen ons te verdelen en ons pijn te doen, is duidelijk.” Tegelijk maakt de gedeeltelijke heropening van Nord Stream de discussie over het besparingsplan voor Brussel allerminst eenvoudiger. Woensdag kwam de Commissie met het plan lidstaten desnoods te verplichten om minimaal 15 procent aan gas te besparen. De eerste reacties op het plan waren buitengewoon negatief. Vooral in Zuid-Europa, dat nauwelijks afhankelijk is van Russisch gas. „Spanje heeft, in tegenstelling tot andere landen, op energiegebied niet boven zijn stand geleefd”, zei de Spaanse klimaatminister Teresa Ribera woensdag, in een nauwelijks verhulde sneer naar Duitsland. Ook Polen, dat al jaren felle kritiek had op de Duits-Russische gasromance, voelt niks voor gedwongen besparingen.  Een eerste discussie vindt aanstaande dinsdag plaats, als Europese energieministers naar Brussel komen. Maar  dat een direct tekort  even van de baan is, maakt de kans dat lidstaten nu al akkoord gaan gering. Netelige EU-discussies worden traditioneel pas beslecht als Europa het water echt aan de lippen staat. Het verse Russische gas, zo vrezen sommige EU-diplomaten, sust sceptici nu, hartje zomer, weer even in slaap. De kans dat pijnlijke ingrepen in de herfst  alsnog nodig zijn, is  aanzienlijk.  5 Leidt de gascrisis tot nieuwe Haagse inzichten?  De voorbereidingen op „de meest extremistische scenario’s” gaan door, benadrukte energieminister Jetten donderdag. „Het is  volstrekt onvoorspelbaar hoe lang deze leveringen aanhouden, dus de druk op de Europese gasmarkt blijft groot.” Ter voorbereiding moet  Nederland  zoveel mogelijk gas opslaan. Volgens Jetten verloopt dat voorspoedig, zowel in het Drentse Norg als het Noordhollandse Bergermeer.  „Komende weken gaan we kijken of we Norg tot 100 procent kunnen vullen en hoe ver wij Bergermeer verder kunnen vullen.” Deels is die berging gereserveerd voor Gazprom en dat deel bleef vorig jaar al leeg. „Wij hebben nog voldoende subsidie beschikbaar om ook het Gazprom-deel te vullen, waardoor we boven de nu voorgenomen 68 procent kunnen uitkomen.” Maar als de Russische stroom helemaal wegvalt, raken sommige  landen in de problemen. Betekent de Europese solidariteit dat Nederland met zijn volle bergingen veel aan andere landen moet leveren? Dat valt volgens Jetten erg mee. Volgens de afspraken moet  Nederland solidair zijn met Ierland, België en – het grootste hoofdpijndossier – Duitsland. „België en Nederland leveren nu al volop aan Duitsland. Via de LNG-terminals in Zeebrugge en Rotterdam en ook vanuit het gasveld in Groningen voldoen we maximaal aan de verplichtingen. De infrastructuur naar Duitsland kan niet meer aan dan we nu leveren, dus die solidariteit is maximaal op orde.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/22/draait-poetin-het-gas-pas-dicht-in-de-winter-a4137191
2022-07-22||Gedwongen vertrek topbestuurders Chinese vastgoedreus Evergrande||De topman en de financieel directeur van het Chinese vastgoedconcern Evergrande zijn ontslagen. Dat meldt het bedrijf vrijdag volgens persbureau Bloomberg. Het gedwongen vertrek van Xia Haijun en Pan Darong is het gevolg van onderzoek, waaruit bleek dat ze betrokken waren bij dubieuze praktijken met leningen. Evergrande stond vorig jaar op het punt om te vallen en dat zorgde voor grote onrust op de internationale financiële markten. Onder het bewind van de twee topbestuurders is omgerekend zo’n 2 miljard euro van een bedrijfsonderdeel van Evergrande gebruikt voor garantstellingen aan derden, zo blijkt uit voorlopig onderzoek. Daarmee kwam de cashpositie van dat deel van het op een na grootste vastgoedbedrijf van China ernstig in gevaar.  In totaal heeft de vastgoedreus een schuld van zo’n 300 miljard euro, waarover hij overeenstemming probeert te bereiken met de schuldeisers. Ook voert Evergrande gesprekken met de Chinese autoriteiten, die zouden overwegen het concern te ontmantelen. Vorig jaar moest oprichter Xu Jiayin al een stap terug doen vanwege alle problemen.||https://www.nrc.nl//nieuws/2022/07/22/gedwongen-vertrek-topbestuurders-chinese-vastgoedreus-evergrande-a4137218
2022-07-22||Trump-adviseur Steve Bannon veroordeeld voor &#8216;minachting Congres&#8217;||Steve Bannon, de voormalige rechterhand van oud-president van de VS Donald Trump, is vrijdag door een jury veroordeeld voor ‘minachten van het Congres’. Dat melden internationale persbureaus. Eind oktober bepaalt een federale rechter de hoogte van zijn straf. De prominente figuur in de Alt Right-beweging wacht een boete van maximaal 200.000 dollar en een celstraf van tussen de zestig dagen en twee jaar.  De 68-jarige Bannon werd opgeroepen om te getuigen voor de commissie van het Amerikaanse Congres die de Capitoolbestorming van 6 januari 2021 onderzoekt. Dat weigerde hij, evenals het verschaffen van de documentatie waar de commissie om verzocht. Op beide punten bevond de jury hem vrijdag schuldig aan het zogeheten ‘minachten van het Congres’, een veroordeling die voor het laatst in 1974 rond het Watergate-schandaal werd uitgesproken. Bannon had zijn weigering te getuigen voor de Congres-onderzoekscommissie gestaafd met een beroep op vermeende immuniteit, dat hij dacht te kunnen ontlenen aan een soort indirect executive privilege. Daarmee kunnen presidenten en andere leden van de uitvoerende macht het Congres informatie onthouden als die vertrouwelijk is. Later, kort voordat hij vervolgd werd, had Bannon gezegd toch te willen getuigen. Maar volgens de openbare aanklager had hij eerder al voldoende kans gehad en meerdere deadlines gemist, en daarmee de wet overtreden. Na zijn veroordeling zei Bannon tegen bij de rechtbank verzamelde verslaggevers vrijdag „een slag” te hebben verloren. Maar: „We gaan deze oorlog niet verliezen.” Zijn advocaat zei te verwachten dat het oordeel in hoger beroep niet standhoudt. „Dit is ronde één”, aldus de raadsman.||https://www.nrc.nl//nieuws/2022/07/22/trump-adviseur-steve-bannon-veroordeeld-voor-minachting-congres-a4137217
2022-07-22||Britten houden Frankrijk verantwoordelijk voor urenlange vertragingen in haven Dover||Britse vakantiegangers en andere reizigers hebben vrijdag urenlange vertragingen opgelopen in files bij de haven van Dover, melden Britse media. Volgens de havenautoriteiten kwam dat doordat Frankrijk te weinig douanebeambten in de veerbootterminal in Dover had. De Fransen spreken van „een onverwacht technisch probleem” in de Kanaaltunnel, waardoor niet al het Franse personeel op tijd kon zijn. De Britse minister van Buitenlandse Zaken, Liz Truss, noemt de situatie „onacceptabel” en roept Frankrijk op actie te ondernemen om dergelijke problemen in de toekomst te voorkomen. Vakantiegangers vertellen tegen de BBC dat ze  tot zes uur moesten wachten voordat ze de boot konden nemen. Aan het einde van de middag kwam het verkeer langzaam weer op gang, maar nog niet alle achterstanden zijn weggewerkt.  De directeur van de haven van Dover kan niet garanderen dat de chaos zaterdag is opgelost en dat verwijt hij de Fransen. „Om zo in de steek gelaten te worden is gewoon heel frustrerend”, liet hij aan persbureau Reuters weten. De grootste rederij in Dover adviseert reizigers om rekening te houden met lange vertragingen en voldoende water en eten mee te nemen.  Dit weekend is voor veel Britten de zomervakantie begonnen. Sinds de Brexit moeten Britten die naar het Europese vasteland willen een uitgebreidere paspoortcontrole ondergaan.  De Britse minister van Buitenlandse Zaken, Liz Truss, die zich kandidaat heeft gesteld als opvolger van premier Boris Johnson, spreekt tegen de BBC van een „onacceptabele” situatie. Ze wil dat Frankrijk actie onderneemt en voldoende capaciteit opbouwt om „verdere problemen voor Britse toeristen te voorkomen en te verzekeren dat deze vreselijke situatie in de toekomst niet meer plaats kan vinden”. Minister Grant Shapps van Transport zegt „nauw samen te werken” met zijn Franse collega om de problemen op te lossen die de lange rijen hebben veroorzaakt.||https://www.nrc.nl//nieuws/2022/07/22/britten-houden-frankrijk-verantwoordelijk-voor-urenlange-vertragingen-in-haven-dover-a4137216
2022-07-22||Trend zet door: vakantie in eigen land||Na twee coronazomers gaat ruim driekwart van de Nederlanders  op vakantie. Opvallend: Nederlanders gaan nog steeds graag in eigen land op vakantie. Een trend die tijdens de pandemie werd ingezet, zet nu door. Ook de stijgende inflatie speelt een rol; geldgebrek is voor een deel van de bevolking  zelfs reden  om thuis te blijven.  Wie de grenzen oversteekt, neemt vaak het vliegtuig, het populairste vervoermiddel voor de Nederlandse reiziger, ondanks de lange wachtrijen en vertragingen op Schiphol. Volgens het Nederlands Bureau voor Toerisme & Congressen (NBTC) gaat 46 procent met het vliegtuig. In juli 2021 was dat nog  43 procent. Vooral jonge vakantiegangers reizen veel meer met het vliegtuig dan met de auto. Alternatieven  vanwege de drukte op Schiphol zijn  andere vliegvelden of ander vervoer.   In Nederland kiest 6 procent van de reizigers de trein voor een vakantie in Europa, vaak als klimaatvriendelijk alternatief. Ondanks de populariteit van de meer bekende vervoermiddelen, is er  steeds meer animo voor reizen per trein. Petra de Kok, woordvoerder van TUI, legt uit dat de trein  gewild is voor met name stedentrips. „In samenwerking met GreenCityTrip hebben wij treinreizen naar zes Europese steden en die worden almaar populairder.”   Maar de zomervakantie draait voor de Nederlandse reiziger toch vooral om het opzoeken van de zon. „Vakanties naar bestemmingen als Spanje, Griekenland en Turkije zijn het meest geboekt. Ook de eilanden Aruba, Bonaire en Curaçao zijn enorm in trek sinds corona”, vertelt de woordvoerder. „Sinds half januari waren er minder coronarestricties in zowel Nederland als het buitenland. Vanaf toen zijn veel mensen een vlucht gaan boeken.” Dit is nog voordat Schiphol zoveel problemen kreeg, zegt de woordvoerder. „Vliegen vanaf deze luchthaven is voor veel mensen nou eenmaal de goedkoopste en meest efficiënte manier om naar Kreta, Mallorca of de Canarische Eilanden te reizen.” Maxim Luttmer (53), reist per trein met en zijn vrouw Annamaria (49) en hun twee tienerdochters, vanaf station Utrecht. „Wij reizen als gezin bijna elke zomer met de trein naar een bestemming in Europa. Treinreizen vinden we comfortabeler en minder stressvol dan het vliegtuig.   Deze reis leggen we voor de helft met de trein af, de andere helft met een huurauto. Van de auto krijg ik stress, maar de combinatie is prima te doen. Klimaatverandering is voor ons een heel belangrijke reden de trein te pakken. Ik ben adviseur op gebied van klimaat en energie voor het bedrijfsleven, toevallig is de NS een van mijn opdrachtgevers. We bezitten geen auto – ook om praktische redenen. Die hadden we ooit wel, maar we kwamen erachter dat we prima zonder kunnen. We wonen midden in de stad, we kunnen alles met de fiets doen. Soms maken we gebruik van een deelauto.  „Vanaf Utrecht reizen we naar München, van daar pakken we de auto naar Noord-Italië. Later rijden we terug naar München om onze reis naar Boedapest met de trein te vervolgen. Annamaria is Hongaars, dat is de reden dat we die kant op gaan. Maar als we in de winterperiode Hongarije willen bezoeken nemen we het vliegtuig. Voor ons loont een lange treinreis niet voor een weekje vakantie in de winter. Vliegen is te goedkoop, het moet andersom zijn. Als je het treinticket op tijd boekt, is het prima te betalen. We houden het ook leuk door een overstap voor wat rust. De aansluitingen mogen wel wat beter, zeker in Duitsland. Ooit ging  een trein direct naar München, nu niet meer. Maar als je  goed plant, blijft de trein een fijnere en bewustere manier van reizen.” Wafa Al Ali André van Dalsem (61) staat met zijn zoon François van Dalsem (28) naar de vliegtijden op het bord te turen in de vertrekhal op Schiphol. Moeder wacht een stukje verderop met de bagage. Hun vlucht staat nog niet op het bord. Het is half elf ’s ochtends en het gezin uit Amersfoort vliegt pas over vijf uur richting de Filippijnen, naar familie. André ontmoette daar 30 jaar geleden zijn vrouw. Samen kregen ze François. Nu gaat een neef daar trouwen: „Toch wel een reden om de lange rijen op Schiphol te trotseren”, aldus André. Sommige familieleden hebben ze vijf à zes jaar niet gezien, langer dan normaal vanwege de pandemie. „Liever nemen we de auto of de trein als we reizen”, zegt Van Dalsem. Niet per se vanwege het klimaat, maar „gewoon veel minder gedoe”. Normaal gaat het gezin niet op de meest standaard vakanties: „Naar Zweden of Hongarije, bijvoorbeeld. Het moet een beetje avontuurlijk blijven.”   De klimaatcrisis gaat op grote schaal voorlopig geen rol spelen in het reisgedrag, denkt André. „Mijn overwegingen werk ik af via een top drie, en ik denk dat dat voor vele andere reizigers ook zo werkt.” Op één staat het financiële plaatje: mensen moeten het kunnen betalen. Op twee: de tijd. Iemand die een weekend naar Portugal gaat, gaat niet meer dan een dag besteden aan bijvoorbeeld een treinreis. „Het voertuig moet de reis waard zijn.” Daarna kijkt hij naar comfort: „De trein zit veel beter en je hoeft niet in lange wachtrijen te staan.” Daar kan ook het klimaat een rol spelen, maar dit komt waarschijnlijk op de laatste plaats bij veel mensen. „Zolang de treinen veel tijd kosten en duur zijn, is het voor velen nog geen goed alternatief.”  Sofie Bongers Reizen doen Heleen en Mark van der Meij bij voorkeur per auto. Ze zijn met zoon, dochter, hond en Volvo op weg naar Frankrijk en pauzeren bij Hazeldonk, langs de snelweg op de grens met Vlaanderen.  Over een dag zullen ze arriveren in de Dordogne voor een week op de camping en daarna trekken ze naar een huis van zijn ouders in de Morvan. Vliegen doen ze zelden; niet alleen is een verre vliegreis milieubelastender dan de auto, maar ook hoef je echt niet naar een ver eiland om een fijne vakantie te hebben. Ze zijn de afgelopen zes jaar in Nederland gebleven. Heleen van der Meij: „Wij hoeven niet zo nodig ver weg omdat andere mensen dat al wel gedaan hebben en wij nog niet.” Nu gaan ze toch. Mark van der Meij: „Het buitenland trekt. Een andere taal. Ander eten. Heuvels en bergen. En je wilt je kinderen af en toe een andere omgeving laten zien.” Heleen van der Meij: „Een andere cultuur. Mooie dorpjes.” Met klimaatverandering houden ze het gehele jaar door rekening, zegt Heleen van der Meij, ze dragen hun steentje bij. „Niet alles nieuw kopen maar de kringloopwinkeltjes afstruinen. En waarom flesjes water meenemen als je onderweg  je eigen bidon hebt? Onze kinderen weten niet beter.” Ze zijn er van overtuigd dat klimaatverandering de wereld bedreigt. Mark van der Meij: „Voor de warmte hoef je straks niet naar het zuiden, het warmere klimaat komt naar ons toe.” Ze wonen in Beverwijk en denken wel eens na over de zeespiegelstijging. Dan bedenken ze dat ze misschien ooit het westen van het land moeten verruilen voor hoger gelegen gebieden. Mark van der Meij: „Ik dacht laatst: stel dat de dijken doorbreken, dan hebben we in elk geval nog het huis van mijn ouders in Frankrijk waar we terecht kunnen.” Arjen Schreuder In Marokko is het bloedheet nu, zegt Mohamed Driouech (68) uit Rotterdam.  Nóg warmer dan begin van de week in Nederland. „En weet je wat een retourtje Marokko nu kost? Duizend euro!” Dus hij blijft deze zomer lekker thuis. Hij wandelt en fietst, daar houdt hij van. Als het te warm is, zit hij voor de ventilator. Of hij strijkt neer op het bankje op het Afrikaanderplein, stadsdeel Feijenoord. Het is opvallend rustig in de wijk. Iedereen klaagde de afgelopen weken over de „idioot hoge prijzen” voor tickets. Maar na bijna drie jaar reisbeperkingen willen mensen toch weer eens familie bezoeken, zegt  Younes Aktitou (25). Hij is jeugdcoach en organiseert activiteiten voor de kinderen in de wijk – meestal blijven er veel kinderen thuis. Nu is, denkt hij, zeventig procent weg.  „Hun ouders hebben kennelijk gespaard.” Abdel (Appie, 45) gaat bij Driouech op de bank zitten. Op de vraag of hij op vakantie gaat, wrijft hij zijn duim tegen zijn middelvinger. „Je kunt niet met lege handen op vakantie.” Het gaat niet alleen om het ticket, zegt hij. „Je moet ook cadeautjes meenemen voor familie.” „Dan ga je toch naar de Action”, zegt Driouech. De mannen op het bankje schieten in de lach. Abdel, onverstoorbaar: „Tuurlijk, je kunt schoenen meenemen en onderbroeken. Maar je wil daar dan ook eens trakteren of ergens heen. Vakantie is duur.” Mohamed Driouech knikt: „De tijd dat je in Marokko goedkoop op vakantie kon, is voorbij. Ook daar is alles flink duurder geworden. Eten, benzine, hotels.” Abdel vertelt dat hij het zónder vakantie al lastig vindt om rond te komen. „Ik doe zo zuinig mogelijk, maar aan het eind van de maand kom ik tekort.” Driouech heeft nog een tip: Áls je gaat, doe dat in mei. Dan is het hele land groen, En de tickets? „Een retourtje heb je dan voor minder dan 100 euro!” Sheila Kamerman||https://www.nrc.nl//nieuws/2022/07/22/trend-zet-door-vakantie-in-eigen-land-2-a4137194
2022-07-22||&#8216;Rusland schuldig aan marteling en laten verdwijnen van burgers in Zuid-Oekraïne&#8217;||Russische militairen hebben zich in Zuid-Oekraïne schuldig gemaakt aan marteling, illegale gevangenneming en het laten verdwijnen van burgers. Die conclusie trekt Human Rights Watch (HRW) in een vrijdag gepubliceerd rapport op basis van gesprekken met inwoners van de regio’s Cherson en Zaporizja. Ook documenteerde de mensenrechtenorganisatie drie gevallen van marteling van krijgsgevangenen door het Russische leger. Twee van de gemartelde Oekraïense militairen zouden het niet hebben overleefd.  In totaal omschreven 71 geïnterviewden 42 „vermoedelijke oorlogsmisdaden”, aldus HRW. Door Oekraïners weg te voeren en te martelen, probeert het Russische leger informatie te verkrijgen en angst te zaaien, aldus de mensenrechtenorganisatie. Zo zouden de Oekraïners minder geneigd zijn zich te verzetten tegen de bezetting. Meerdere geïnterviewden vertelden dat zij zelf gemarteld werden of van marteling getuige waren, onder meer met elektriciteit. Slachtoffers liepen (af)gebroken ribben, botten en tanden op, en ook brandwonden en hersenschuddingen. Een van hen zei te zijn geslagen met een honkbalknuppel, een ander met een stalen buis. De Russen zouden in nagenoeg alle gevallen familieleden niets hebben laten weten over de detentieplek, ook niet als zij daarnaar vroegen. ||https://www.nrc.nl//nieuws/2022/07/22/rusland-schuldig-aan-marteling-en-laten-verdwijnen-van-burgers-in-zuid-oekraine-a4137202
2022-07-22||Wachten in de stank van poep en plas|| Firat (27) wrijft de slaap uit zijn ogen. Zijn hoofd rust op een zwarte rugtas, een wit  flinterdun dekentje scheidt zijn lichaam van de harde verdroogde grasbodem. Om hem heen bakjes met bouillonresten, lege waterflesjes en weggegooide boterhammen. Al uren ligt hij daar, in de schaduw van een boom  op de heetste dag van het jaar.  Als Firat opkijkt, ziet hij een oudere man in het gras bidden naast een sloot, uitkijkend op aardappelvelden. Achter hem neemt een gezin met drie kinderen plaats op een smoezelig dekentje. Het jongste kind hoest schel.  Rondom Firat lopen, staan, liggen, bellen, zitten, turen en zweten twee- tot driehonderd andere mensen. Wachtend op een plek achter de hekken van het aanmeldcentrum voor asielzoekers in Ter Apel.  Maar de hekken van het aanmeldcentrum zijn deze dinsdagmiddag dicht. Het is vol. Al wekenlang.  De Turkse Firat kwam maandagmiddag aan in Ter Apel. Hij gaf zijn vingerafdrukken af bij de Immigratie- en Naturalistiedienst (IND) in Ter Apel, kreeg een registratiedocument en werd met tientallen anderen in een bus naar een slaapplek gebracht. ’s Avonds kwamen ze aan bij Van der Valk in het Groningse Zuidbroek.   Een hotel, hij kon het niet geloven. Maar toen reed de bus het hotel voorbij en stopte die bij een sporthal erachter. Daar stonden veldbedjes klaar voor zo’n honderd asielzoekers. Dinsdagochtend bracht de bus hen weer terug naar Ter Apel, waar hij sinds acht uur ’s ochtends uitkijkt op de gesloten poorten van het aanmeldcentrum. „Niemand vertelt ons wat er gaat gebeuren”, zegt hij in het Engels.  Niemand ook die zijn vragen kan beantwoorden. Dagelijks slapen tientallen tot honderden asielzoekers buiten de poorten van het aanmeldcentrum in Ter Apel. Foto Kees van de Veen
 Vanaf begin juli slapen bijna dagelijks tientallen tot honderden asielzoekers buiten de poorten van het aanmeldcentrum in Ter Apel. Het centrum heeft niet genoeg plek om alle mensen op te vangen. En gemeente Westerwolde, waartoe Ter Apel behoort, heeft enkele maanden geleden al laten weten dat zij de problemen niet kan  oplossen: vol is vol. De solidariteit moet van de rest van het land komen.  Maar elders in het land is er ook niet  genoeg plek om mensen op te vangen.   En daarom zit Firat, samen met twee andere Turkse mannen,  uit te kijken op de gesloten ingang van het aanmeldcentrum. NRC volgde de week van Firat en twee van zijn Turkse lotgenoten.  DINSDAG 16:15 UUR Het is de heetste dag van het jaar: 37 graden in Ter Apel. Op een grasveld voor de poorten van het aanmeldcentrum staan grote luifeltenten. Daaronder, in de broeierige hitte, schuilen zo’n honderd mensen voor de zon. Ze liggen op dekentjes en stukken karton, omringd door lege plastic flesjes, voedselresten en ander afval. De tenten zijn op 12 juli door het Centraal Orgaan opvang Asielzoekers (COA) op het grasveld geplaatst, zodat wachtende asielzoekers ten minste een dak boven hun hoofd hebben tegen de zon en regen. „Tsunami, ici”, zegt een Algerijnse jongen wijzend naar de rotzooi in de tent.  Aan de zijkant van de tenten  hangt de geur van poep en urine – er staan acht dixi’s op nog geen vijf meter afstand van waar de mensen slapen.  Wie de deur opendoet, ziet vliegen op zich afkomen. De toiletten zitten vol poep, de drollen steken bijna boven de wc-bril uit. Ook in de bosjes rondom het terrein liggen overal gebruikte luiers, slierten wc-papier en mensendrollen.  „No sit, no soap, bad toilet”, vat een man uit Syrië de situatie samen. Hij ligt samen met zijn vader en zestienjarige zoon naast de ingang. Ze hebben dekentjes vastgeknoopt aan de dranghekken – een geïmproviseerde tent om onder te schuilen.  Firat zit een stukje verderop, tussen de bomen en auto’s. Hij verliet Turkije omdat hij als student in 2016 en 2017 demonstreerde voor de Koerden en voor homorechten. „Ik werd opgepakt, zat acht maanden in de cel en mocht daarna het land niet uit.” Hij vluchtte. „Ik zat drie dagen achterin een vrachtwagen vanuit Griekenland.”  Maandag kwam hij aan in Nederland. Hier in Ter Apel ontmoette hij de twee andere Turkse mannen, die naast hem zitten. De stille student Omer (24) die een paar zinnetjes Engels spreekt, en de oudere Gurkan (47), die wat Nederlandse woordjes kent omdat hij twintig jaar geleden twee jaar in Nederland werkte als vrachtwagenchauffeur.  De drie willen omwille van privacy alleen hun voornaam in de krant. De drie dragen allen een grijs armbandje, wat betekent dat ze geregistreerd zijn bij de IND, maar nog geen gesprek hebben gehad bij de Vreemdelingenpolitie, en nog niet zijn geïnterviewd door de IND. Gesprekken die alleen in Ter Apel plaatsvinden. Pas daarna kunnen ze een asielaanvraag doen, en hebben ze recht op leefgeld, zorg en een asielplek. Op die gesprekken wachten ze nu. Firat: „Je weet niet wanneer je naar binnen mag, ze accepteren mensen willekeurig bij de poort.” DINSDAG 18:16 UUR Opeens veren de drie op, ze zien dat de poort van het aanmeldcentrum opengaat. Een kar wordt naar buiten geduwd, met daarin twee grote ijzeren pannen. Het avondeten. Firat en zijn twee metgezellen beginnen te overleggen. „We zijn voorzichtig”, zegt Firat. „We hebben gehoord dat er zakkenrollers zijn die je in de rij voor het eten bestelen.”  Één voor één lopen ze naar de kar, waar tientallen mensen een schep rijst met kip of een aardappelbrij met wortel krijgen.  „Waarschijnlijk moet ik vanavond hier buiten blijven slapen”, verzucht Firat tijdens het eten. Hij heeft nog hoop. „Er zijn geruchten dat ze na het eten mensen selecteren voor de gesprekken.” DINSDAG 18:44 UUR Twee bussen komen voor het terrein tot stilstand. Vier COA-medewerkers, herkenbaar aan de portofoons in hun zakken, komen naar buiten. „Als je meegaat in de bus, krijg je een bed”, roepen ze . „Hier is het vol.”  Meteen drommen tientallen mensen om de COA-medewerkers heen. Ze zwaaien met papieren, stellen vragen. Vier beveiligers moeten de groep in toom houden. „Go back!” Firat hoort het van een afstandje aan. „Wij zijn bang om mee te gaan met de bus”, zegt hij. „Andere asielzoekers zeggen dat als we meegaan, we ons politiegesprek  missen.” DINSDAG 18:51 UUR Hoe vaak de COA-medewerkers de mensen ook oproepen om de bus in te stappen, niemand van de driehonderd mensen maakt aanstalten. Dat ziet ook Goof van Dormolen, medewerker van Vluchtelingenwerk, die vanavond probeert te helpen „waar het kan”. Hij begrijpt de wachtenden wel. „Als je de mensen vertelt wanneer ze aan de beurt zijn voor hun gesprek, dan pakken ze gerust de bus. Maar die info krijgen ze niet.”  Door de het grote aantal wachtenden, voor wie bovendien uiteenlopende procedures gelden, is er „heel moeilijk lijn in de chaos te brengen”, zegt het COA.  Terwijl Van Dormolen bij de ingang de verhalen van de asielzoekers aanhoort, voert een oudere vrouw op de grond naast hem vijf kinderen rijst op een lepel. Het oudste kind is een jaar of drie.  Een kleuter trapt verderop tegen een leeg flesje. En een baby ligt bloot te huilen in een buggy. De temperatuur is ruim boven de dertig graden.  De asielzoekers slapen en wachten op stukken karton en dekentjes, en maken tenten van doeken om zich tegen de hitte te beschermen. Foto Kees van de Veen DINSDAG 19:30 UUR Een spoedoverleg in het Veiligheidsberaad met staatssecretaris Eric van der Burg (Asiel en Migratie, VVD) heeft geen nieuwe besluiten opgeleverd. De zorgen zijn „goed onder de aandacht gebracht”, zegt zijn woordvoerder, en de gesprekken gaan woensdag verder.  De zorgen in Ter Apel spelen al bijna een jaar. In oktober werden mensen opgevangen in grote paviljoententen, toen de GGD waarschuwde voor ziekte-uitbraken: kinderen speelden in  het afval en de urinoirs stonden „vol met urine/bruine drab”. In het voorjaar liep Ter Apel weer vol: mensen werden opgevangen in kantoren van de IND en sliepen op vloeren en in kantoorstoelen. En ondanks vele gesprekken tussen gemeenten, Den Haag en de betrokken organisaties, slapen er nu dagelijks honderden mensen buiten. „Een historisch dieptepunt”, volgens Vluchtelingenwerk.  DINSDAG 19:42 UUR Onder de luifeltenten praat Firat met drie COA-medewerkers. Hij praat en praat en wordt dan apart genomen.  Even later is Firat weg.  DINSDAG 20:05 UUR De twee bussen vertrekken. Leeg.  DINSDAG 20:28 UUR Het groepje mensen rond twee COA-medewerkers groeit aan tot een menigte.   Dertig mensen kunnen binnen overnachten, zo blijkt. Maar wie en waarom blijft onduidelijk.  Zo’n honderd asielzoekers lopen achter twee beveiligers aan naar de zij-ingang van het COA-terrein. Daar gaat een poort open en mogen sommige mensen  naar binnen zodra COA-medewerkers hun naam noemen. Het zijn vooral gezinnen met kleine kinderen die worden opgeroepen. De rest blijft achter.   DINSDAG 20:59 UUR Firat appt. Hij is binnen op het COA-terrein, waar precies is onduidelijk „Ik heb een kamer, het is oké”, appt hij. Hoe lukte dat? „Ik heb mijn situatie uitgelegd en mijn zorgen uitgesproken. Maar ze zeggen dat dit alleen voor vanavond een oplossing is .” WOENSDAG 09:07 UUR Omer zit in de luifeltent samen met vrachtwagenchauffeur Gurkan. „Ik werd om vijf uur ’s ochtends wakker door de kou en het licht”, vertelt Omer. Hij heeft geen ontbijt gehad. Ook is niemand vanochtend binnen gelaten. „Ik heb honger ”, zegt Omer. Hij moet het doen met een flesje AA-drank.  WOENSDAG 11:09 UUR Tientallen mensen rennen naar de poort van het aanmeldcentrum. Het is minder warm dan dinsdag, maar nog steeds boven de dertig graden. Ze steken hun armen door de tralies van het hek voor een flesje water.  WOENSDAG 18:06 UUR Een onweersbui dreigt los te barsten deze avond. Daarom is besloten de luifeltenten te sluiten, vertelt een COA-woordvoerder die langsrijdt. Alle dekens worden weggegooid en niemand mag onder de tenten blijven. Tientallen mensen, onder wie Gurkan, zijn al vertrokken met de bus naar een noodopvang elders in het land, maar nog steeds staan zo’n honderd mensen voor de poort. Foto Kees van de Veen WOENSDAG 19:57 UUR Staatssecretaris Van der Burg maakt na een crisisoverleg bekend dat asielzoekers op drie grote cruiseschepen opgevangen gaan worden. Waar en hoe is nog onduidelijk. Maar de situatie in Ter Apel zal „de komende dagen, misschien wel weken nog zo doorgaan”, aldus de staatssecretaris.  WOENSDAG 21:32 UUR Gurkan belt. Hij is op een brandweerkazerne in Almere, samen met tientallen anderen. Hij slaapt in een stapelbed met zes anderen op de kamer. „Er is een douche, eten en  een wasmachine”, vertelt hij blij. DONDERDAG 08:35 UUR Het regende vannacht. Omer bleef buiten, maar mocht ’s avonds toch binnen slapen. Hij kreeg ontbijt en nam een douche. „We sliepen op de grond in een wachtruimte onder een dekentje”, vertelt hij. Maar sinds zes uur vanochtend staat hij weer buiten. „COA zei dat het vol is binnen, dus wacht ik weer af. Ja, buiten. Ik geef nooit op.” DONDERDAG 19:37 UUR Omer staat nooit vooraan bij de poort, schreeuwt niet tegen COA-medewerkers, wacht altijd geduldig af. Hij is de enige die nog buiten staat. Om 12 uur mocht een groep van twintig mensen naar binnen. „Zij werden weer willekeurig uitgekozen, maar ik mocht niet mee.”  VRIJDAG 10:14 uur Firat staat weer buiten. ’s Ochtends heeft hij zijn gesprek gehad bij de Vreemdelingenpolitie, nu wacht hij weer op een bus. „Naar Budel”, appt hij. Ook Omer staat weer buiten, nadat hij vannacht binnen mocht slapen in de wachtruimte. En Gurkan weet net als Omer niet hoe lang hij nog moet wachten voor  hun gesprek bij de Vreemdelingenpolitie en IND.  Slechts sporadisch kwam een COA-medewerker naar buiten. Maar antwoorden op hun vragen kregen ze niet , laat staan een folder of duidelijkheid over hun gesprek bij de Vreemdelingenpolitie.    Firat kreeg dinsdag een bed binnen het COA-terrein, Gurkan woensdag in Almere. Omer mocht alleen enkele nachten binnen slapen, op de vloer van een wachtruimte. „Ze selecteren mensen willekeurig”, vertelde Firat dinsdag. Hij kreeg gelijk. „Alles is volledig afhankelijk van geluk”, appt hij een paar dagen later. „Ik ben uitgeput, ook psychologisch.” COA zegt in een reactie de situatie „niet wenselijk” te vinden en pleit voor meer opvangplekken in Nederland.  Firat, Omer en Gurkan behoren tot de groeiende groep asielzoekers uit Turkije. Turken waren in juni de op één na grootste groep die asiel aanvroeg in Nederland (430 mensen), na Syriërs (1.918 mensen) en gevolgd door Jemenieten (261) en Afghanen (213 mensen). Het totale aantal asielaanvragen per maand loopt weer op. Na een piek van ruim 5.000 aanvragen in oktober 2021 nam het aantal eerst af. In juni stond de teller weer op bijna 4.000.||https://www.nrc.nl//nieuws/2022/07/22/wachten-in-de-stank-van-poep-en-plas-a4137158
2022-07-22||Rusland en Oekraïne eens over vrije doorvoer  graan|| Rusland en Oekraïne hebben vrijdag afzonderlijke overeenkomsten gesloten met Turkije en de Verenigde Naties die de weg vrijmaken voor de export van miljoenen tonnen Oekraïens graan én van Russisch graan en kunstmest. De parallelle akkoorden moet een mondiale voedselcrisis afwenden. De prijs van graan op de wereldmarkt daalde meteen in reactie op het nieuws. VN-secretaris-generaal António Guterres, die de ondertekening in Istanbul bijwoonde, sprak van „een baken van hoop”. Oekraïne is een van de grootste graanproducenten ter wereld. Maar door de Russische blokkade van zijn havens aan de Zwarte Zee ligt zo’n 22 miljoen ton graan en andere landbouwproducten te wachten op export. Dit leidde tot een sterke stijging van de mondiale voedselprijzen en dreigende hongersnood. Volgens Guterres zullen de akkoorden „verlichting brengen voor ontwikkelingslanden op de rand van een bankroet en voor de kwetsbaarste mensen op de rand van hongersnood”. Door Rusland ingenomen gebied in Oekraïne De afspraken betreffen niet alleen Oekraïens graan, maar ook Russische landbouwproducten en kunstmest, die eveneens van groot belang zijn voor de wereldwijde voedselvoorziening. Vanwege de onwil van internationale rederij om zaken te doen met Rusland, heeft Moskou problemen  schepen te vinden voor zijn eigen export via de Zwarte Zee. Vrijdag tekenden Rusland en de VN gelijktijdig een akkoord dat de Russische toegang tot de wereldmarkt moet verzekeren. Het Wereldvoedselprogramma van de VN zegt dat 47 miljoen mensen als gevolg van de oorlog in Oekraïne „acute honger” lijden, vooral in de Hoorn van Afrika. Kiev moet zijn silo’s leegmaken voor de nieuwe oogst, terwijl de export van Russische kunstmest moet voorkomen dat de komende oogsten wereldwijd lager uitvallen. De havens in Oekraïne hebben tien dagen nodig om zich voor te bereiden, dus het zal enkele weken duren voordat schepen kunnen varen. De ‘graandeal’ moet garanderen dat vrachtschepen een veilige doortocht krijgen van en naar Odessa en twee andere Oekraïense havens. Hoewel Oekraïne zeemijnen heeft gelegd in de wateren rond de havens, zullen die niet worden weggehaald. In plaats daarvan zullen Oekraïense loodsen de schepen langs veilige kanalen leiden naar internationale wateren, met een mijnenveger als dat nodig is, maar zonder militaire escorte. Beide partijen beloven de schepen niet te zullen aanvallen. Om toe te zien op de naleving van de afspraken wordt een speciaal coördinatiecentrum opgezet in Istanbul. Het wordt bemand door VN-functionarissen en militairen uit de legers van de drie betrokken landen. Zij zullen zo nodig schepen inspecteren in een Turkse haven. Daarmee wordt tegemoet gekomen aan Russische zorgen dat schepen wapens transporteren naar Oekraïne. Diplomaten waarschuwen dat de uitvoering van het akkoord een grote uitdaging wordt, gezien het diepe wantrouwen tussen de strijdende partijen. Vooral Oekraïne heeft bedenkingen bij de graandeal, dat geen bindend mechanisme bevat om Rusland aan zijn afspraken te houden. Oekraïne kon echter weinig anders dan zijn handtekening zetten, aangezien de tijd dringt om de huidige oogst te kunnen exporteren voor  die verrot. De Russische minister van Defensie Sergei Shoigu beloofde dat Moskou niet zal proberen militair voordeel te halen uit het heropening van de Oekraïense havens. „We zullen geen misbruik maken van het feit dat de havens zullen worden vrijgemaakt en geopend”, zei hij tegen de Russische staatszender Rossiya-24.  Wereldwijd is met opluchting gereageerd op de akkoorden, al waren er ook zorgen over de naleving ervan. Diverse landen bedankten Turkije, voor diens rol bij de onderhandelingen. De Turkse president Erdogan sprak van een „historische dag” en zei dat zijn land trots was een bemiddelende rol te spelen bij „een initiatief dat een belangrijk aandeel zal hebben bij het oplossen van de mondiale voedselcrisis”.||https://www.nrc.nl//nieuws/2022/07/22/rusland-en-oekraine-eens-over-vrije-doorvoer-graan-a4137200
2022-07-22||Haven van Rotterdam ziet vervoersstromen veranderen|| Stap voor stap, vracht voor vracht, komt in de Rotterdamse haven een einde aan de handel met Rusland. Nog steeds komen in de grootste haven van Europa tankers aan vanuit Rusland en nog steeds vertrekken vrachtschepen van Rotterdam naar Russische havens.  Maar de westerse sancties wegens de inval in Oekraïne worden er steeds meer voelbaar.  Het containervervoer met Rusland ligt stil – ergens in de haven staan nog 85 geblokkeerde containers – en bedrijven nemen al een voorschot op komende importverboden op kolen, ruwe olie en olieproducten. De krimpende handel met Rusland heeft echter nog niet geleid tot minder overslag in Rotterdam. Dat blijkt uit de halfjaarcijfers die het Havenbedrijf Rotterdam vrijdag publiceerde.  Van januari tot en met juni 2022 verwerkte de haven 233 miljoen ton goederen, van ijzererts en tarwe tot containers en vloeibaar aardgas (liquefied natural gas, LNG). Ondanks ‘Oekraïne’ waren aanvoer en afvoer samen bijna 1 procent hoger dan in het eerste halfjaar van 2021.  Directeur Allard Castelein van het Havenbedrijf Rotterdam toonde zich vrijdag  positief over de resultaten tijdens de presentatie op de zeventiende verdieping van het World Port Center. Maar hij uitte ook zijn zorgen over de Europese afhankelijkheid van Russische energie. „De huidige geopolitieke situatie maakt Europa erg kwetsbaar.” Blij was hij ook met de „concrete stappen” die zijn gezet bij het verduurzamen van de energievoorziening en het vergroten van de energie-onafhankelijkheid. Hij wees op Shell, dat in het havengebied de grootste waterstoffabriek van Europa gaat bouwen, en het Finse energieconcern Neste, dat hier een grote fabriek voor biobrandstoffen wil neerzetten. Die moet Schiphol vanaf 2030 van biokerosine voorzien. In totaal hebben bedrijven beloofd 3 miljard euro te investeren in de energietransitie. Het tekent de ongekende verschuiving die de Rotterdamse haven  doormaakt. De transportstromen veranderen – en die ontwikkeling lijkt sterker dan Rotterdam in decennia heeft gezien.  Via de Rotterdamse haven werden altijd veel energiedragers uit Rusland geïmporteerd – vorig jaar kwam nog 30 procent van de ruwe olie uit Rusland, 25 procent van het LNG en 20 procent van de olieproducten. Maar die aandelen nemen nu af. In het eerste halfjaar daalde de Rusland-gerelateerde overslag met 22 procent. Er komt nu meer olie uit Irak en Brazilië. Vanaf december geldt een Europees verbod op de import van olie uit Rusland. Kolen komen nu meer uit Colombia – in augustus mogen geen Russische kolen meer worden geïmporteerd. De aanvoer van kolen voor de Duitse staalindustrie is gedaald, wegens de hoge inflatie en de afnemende vraag van onder meer de auto-industrie. De meeste kolen in Rotterdam zijn bestemd voor elektriciteitscentrales. En de LNG-schepen met hun kenmerkende bolvormige tanks brengen in Rotterdam nu meer vloeibaar aardgas uit Noorwegen, de VS en Spanje (dankzij pijpleidingen vanuit Algerije en Marokko).  Ondertussen gaat de Russische ruwe olie via Rotterdam nu niet meer naar westerse raffinaderijen, maar naar raffinaderijen in India. En vanuit Rotterdam wordt minder schroot vervoerd naar Turkije; Turkse fabrieken kunnen nu goedkoop staal uit Rusland betrekken. Het containertransport van en naar Rusland is stilgevallen, meldt het Havenbedrijf. Op 1 juli stonden nog 1.465 containers met Russische lading vast in de haven van Rotterdam; 1.380 containers heeft de douane inmiddels vrijgegeven, 85 zijn er geblokkeerd want die bevatten goederen die onder de sancties vallen. De vrijgegeven containers kunnen worden opgehaald. „Maar ik betwijfel of dat ooit nog gaat gebeuren”, aldus Castelein. De aanhoudende problemen in het wereldwijde containervervoer zorgen voor vertragingen en verstoppingen bij de Rotterdamse terminals. „Er ligt geen schip meer op schema”, zei Castelein vrijdag.  Om tijd in te halen schrappen grote containerschepen nu vaak havens uit hun vaarschema. Rotterdam kende daarom 9,4 procent minder ‘aanlopen’ van containerschepen dan voor de coronacrisis. Daarbij lossen zij meer containers per aanloop. Dat leidt tot een piekbelasting op de terminals, drukke kades en vertragingen.  Hoe lang de congestie in het containervervoer aanhoudt is onduidelijk. De vrachttarieven dalen wel – mede doordat de eerste nieuwe schepen  die reders hebben besteld nu worden geleverd. Enige tijd geleden kostte het transport van Azië naar Rotterdam nog 18.000 euro per container; nu is dat 10.000 tot 12.000 euro. Castelein benadrukte vrijdag opnieuw dat stikstof een groot knelpunt is voor de haven. Volgens hem lopen zeker 35 grote projecten, onder meer op het gebied van de energietransitie, vertraging op omdat drie jaar na de stikstofuitspraak van de Raad van State nog veel onduidelijkheid is in dit dossier. De industrie in de haven is goed voor 1 procent van de stikstofuitstoot in Nederland (landbouw: 43,9 procent; wegverkeer: 6,7 procent –  bron RIVM).  Castelein ging vooral in op het Porthos-project. Twintig kilometer uit de kust van Hoek van Holland willen Shell en ExxonMobil en waterstofproducenten Air Liquide en Air Products koolstofdioxide opslaan. Het was de bedoeling dat deze installatie vanaf 2024 operationeel zou zijn, maar of dat lukt, is nog de vraag.  De stikstofproblematiek maakt de komst van Porthos onzeker. Dat heeft te maken met de zogenoemde ‘bouwvrijstelling’. Die bepaalt dat bouwers, bijvoorbeeld van het Porthos-project, tijdelijk (meer) stikstof mogen uitstoten, zolang die emissies maar stoppen als het werk klaar is. Op dit moment loopt bij de Raad van State een zaak tegen het ministerie van Economische Zaken vanwege de  ‘bouwvrijstelling’. Vermoedelijk doet de Raad in oktober uitspraak. Tot slot vroeg Castelein aandacht voor de personeelstekorten in de haven. Volgens hem zijn er meer dan achtduizend vacatures. „Veel mensen denken dat het werk in de haven altijd zwaar en vies is”, aldus Castelein. „Ten onrechte. Bovendien betaalt ongeschoold werk in de haven vaak beter dan bijvoorbeeld op Schiphol.” Ter vergelijking: op de luchthaven strijden de vakbonden voor een uurloon van 14 euro voor koffersjouwers en platformmedewerkers (dat is exclusief zomerbonus). In Rotterdam krijgen sjorders die containers en stukgoed vastzetten op zeeschepen 37 euro per uur. Containers sjorren is overigens wel zwaar werk. De EU maakte deze week nieuwe sancties bekend tegen Rusland. Het zevende pakket bevat onder meer een importverbod van Russisch goud. De Rotterdamse haven merkt de eerste gevolgen van pakket zes (verbod op olie) en vijf (kolen).||https://www.nrc.nl//nieuws/2022/07/22/rotterdam-ziet-vervoer-veranderen-a4137198
2022-07-22||Lely adviseert: onze machine lost het stikstofprobleem op. Wetenschappers twijfelen|| De wondermachine bestaat – als je Spar-topman John van der Ent moet geloven. Tijdens een rondetafelgesprek op een evenement van agrotechbedrijf Lely in Maassluis, eind juni, vertelt hij dat het kabinet 3 miljard euro moet uitgeven om voor elke melkveehouder in Nederland een machine te kopen die van koeienpoep en plas kunstmest maakt en de stikstofuitstoot met 70 procent verlaagt.  De zaal moet er een beetje om grinniken. Van der Ent is uitgenodigd om op het podium mee te praten over de toekomst van de landbouw, net als  minister van Landbouw Henk Staghouwer (ChristenUnie). In de zaal is ook de koning aanwezig. Volgens Van der Ent kan met de hypermoderne ‘Lely Sphere’ de stikstofcrisis in één klap worden opgelost.  Staghouwer is niet helemaal overtuigd. Volgens hem hebben innovaties in de landbouw niet altijd opgeleverd wat ze beloofden, zegt hij op het symposium na afloop van het panelgesprek. Innovatie, zegt hij, is niet de heilige graal. Lely bracht de afgelopen maanden de Sphere gelikt onder de aandacht. Het bedrijf plaatste in kranten open brieven aan minister Christianne van der Wal (Natuur en Stikstof, VVD). In het AD en Trouw verschenen reportages over een tevreden boer die het apparaat gebruikt. Koning Willem-Alexander, minister Van der Wal en verschillende Kamerleden bezochten het bedrijf recent.  Theo Henrar, voorzitter van de industriële brancheorganisatie FME, noemt de innovaties van Lely geregeld in interviews en speeches en  prijst de apparaten als innovatief. Ze zorgen voor een enorme stikstofreductie en zijn goedkoper „dan het uitkopen en het saneren van boeren”, zei hij in november 2021 in een speech. In februari bezochten Henrar en Ingrid Thijssen, voorzitter van werkgeversorganisatie VNO-NCW, het bedrijf in Maassluis.  Lely maakte vorige week bekend  met de Rabobank en zuivelbedrijf FrieslandCampina 96 boeren tegen een lagere prijs aan het apparaat te helpen. De machines kosten normaal gesproken zo’n anderhalve ton per stuk en kunnen voorkomen dat het mes in de veestapel gaat, volgens Lely-topman André van Troost. Diens stokpaardje: in tegenstelling tot wat het kabinet van plan is, niet de veestapel „halveren, maar innoveren”. Dat biedt volgens hem de oplossing voor de stikstofproblemen. Het bedrijf, dat vooral boeren als klant heeft, is naar eigen zeggen enorm „geschrokken” van de kabinetsplannen.  Biedt innovatie écht een uitweg in de stikstofcrisis, of is Lely te optimistisch? De bekendste gebruiker van de mestmachine is boer Ad van den Berg uit het Zuid-Hollandse Bleskensgraaf. Hij heeft talloze journalisten, Kamerleden en ministers op bezoek gehad. Op zijn melkveebedrijf Nescio, met tweehonderd koeien, hebben ze allemaal een relatief schone stalvloer gezien. De urine zakt door die stalvloer direct naar beneden, in een speciale ruimte. Een  robot veegt de poep naar een andere ruimte. Door die twee direct van elkaar te scheiden, voorkom je ammoniakvorming. Vervolgens zuigt een systeem de stallucht af en zet de uitwerpselen om in vloeibare kunstmest.   „De Nederlandse landbouw is de modernste ter wereld”, zei Van den Berg tegen het AD.  Van den Berg is niet zomaar een boer. Hij is de broer van de uitvinder van de melkrobot van Lely, en test op zijn boerderij regelmatig nieuwe producten van het bedrijf. Dat concern,  in 1948 opgericht door twee broers,  groeide de afgelopen decennia  uit tot een wereldwijd opererend  agrotechbedrijf (omzet in 2021  611 miljoen euro, 2.100 werknemers).  Het is vooral bekend van zijn volautomatische melkmachines, de belangrijkste pijler onder de omzet. In de maakindustrie staat Lely bekend als een Hollands succesverhaal dat  veel geld in onderzoek stopt. Trots van het bedrijf is de ‘Lely-campus’, een onderzoekslocatie gevestigd in een modern glazen gebouw aan de A20 in Maassluis.   Oprichtersfamilie Van der Lely is nog steeds aandeelhouder, maar de dagelijkse leiding van het bedrijf is in handen van André van Troost (tevens een van de bestuurders bij brancheorganisatie FME). Die ziet  een grote rol voor zijn bedrijf in de stikstofcrisis. De stikstofuitstoot moet, volgens het coalitieakkoord van Rutte IV, in 2030 met de helft zijn teruggedrongen ten opzichte van 2019. Op een kaartje dat minister Van der Wal vorige maand publiceerde, bleek dat rond kwetsbare natuurgebieden amper nog landbouw kan bestaan. Boeren vrezen dat ze op grote schaal worden uitgekocht  of – nog erger – onteigend. Lely is in 1948 in Maassluis opgericht door  de broers Cornelis  en Arij van der Lely.  Zij ontwikkelden een zogenoemde harkkeerder: een apparaat met een paar ‘harkwielen’ waarmee gras en hooi bijeengeharkt kunnen worden. In decennia daarna volgen nog veel meer landbouwinnovaties, zoals kunstmeststrooiers.  In 1968 beleeft het bedrijf een internationale doorbraak met de  ‘robotkopeg’: een apparaat dat de grond egaliseert en zaaiklaar maakt.  De tweede generatie treedt veertig jaar na oprichting aan: in 1989 neemt Olaf van der Lely, zoon van Cornelis, de dagelijkse leiding bij het concern over.  Lely blijft maar groeien. De automatische melkmachines die het in de  jaren negentig introduceert, doen  het internationaal goed.  In 2004 neemt de broer van Olaf, Alexander, de leiding over. Hij zal  zestien jaar aanblijven. In 2020 doet de  familie Van der Lely een stapje terug. Alexander wordt voorzitter van de raad van commissarissen, André van Troost  wordt topman.  Volgens Lely is dat helemaal niet nodig.  Via innovaties als de Sphere kan de crisis, aldus het bedrijf zelf, voor een belangrijk deel opgelost worden. Via de stikstofaanpak wil het kabinet „de grond van boeren hebben”, mailt public affairs manager Frank van Ooijen in april naar NRC. „Dat is de verborgen agenda.” Het verhaal van Lely valt goed bij boeren. Sjaak van der Tak, voorzitter van boerenorganisatie LTO, noemt de Sphere in interviews expliciet als alternatief voor de kabinetsplannen. Het plan met de Rabobank en FrieslandCampina, waarbij 96 boeren goedkopere mestapparaten konden krijgen, zat binnen twee uur aan het maximaal aantal inschrijvingen. Ondertussen lobbyt Lely in Den Haag voor subsidie die de aanschaf van het mestapparaat makkelijker maakt voor boeren. Dat is logisch, volgens Lely: uit onafhankelijke tests blijkt dat het apparaat de ammoniakuitstoot van stallen met  70 procent verlaagt, en die van het hele boerenbedrijf met zo’n 33 procent. Voor een boer is het vaak te duur om een Sphere te kopen – en er komen ook nog eens onderhoudskosten bij kijken.  Pas een tiental boeren heeft het apparaat op het erf staan.  Volgens deskundigen ziet de Sphere er als uitvinding goed uit. „Dit is een goed doordacht systeem”, zegt Jan Willem Erisman, hoogleraar milieu en duurzaamheid aan de Universiteit Leiden. Volgens hem hebben veel eerdere innovaties – zoals luchtwassers, die de lucht in stallen filteren voordat die over het boerenland wordt uitgeblazen – niet het beloofde resultaat gebracht. Dit blijkt ook uit wetenschappelijke studies. Maar de Sphere moet op z’n eigen merites beoordeeld  worden, zegt Erisman. Zo geef je de boeren valse hoop Jan Willem Erisman hoogleraar milieu Maar de hoogleraar is kritisch op de perspectieven die Lely schetst. Het hoge reductiepercentage waarmee Lely pronkt, is een „voorlopige meting” die alleen geldt voor de stallen, zegt Erisman. En de tests zijn maar bij een klein groepje boeren uitgevoerd. Om er zeker van te zijn dat een apparaat  werkt, moet langere tijd op verschillende plekken in het land in meer stallen gemeten worden. Zolang dat niet is gebeurd, zegt  Erisman, is het „levensgevaarlijk” een investering van anderhalve ton  te doen, omdat onduidelijk is wat het precies oplevert.  De problemen in de landbouw betreffen niet uitsluitend stikstof, maar ook  zaken als  klimaatproblemen en  waterkwaliteit. Volgens Raoul Beunen, universitair hoofddocent aan de Open Universiteit, kleeft er een risico aan het eenzijdig  focussen op ammoniakreductie – zoals bij technische oplossingen als de Sphere het geval is.   „Het Planbureau voor de Leefomgeving heeft er al op gewezen dat de veestapel reduceren voor het oplossen van het  klimaatprobleem wellicht nog belangrijker is dan voor de  stikstofcrisis.”  Anders gezegd: als je als boer uitsluitend extra investeert in stikstofreductie, kan dat over tien jaar verloren geld zijn omdat dan alsnog besloten kan worden de veestapel te krimpen ten behoeve van het klimaat. Erisman: „Zo geef je de boeren valse hoop.”  Erisman kreeg ook een rondleiding in Bleskensgraaf. Later werd hij door medewerkers van Lely benaderd omdat hij zich in media kritisch uitte over de technologische opties om ammoniak te verminderen. „Ze vonden dat ik te negatief was over de technologie, en dat het apparaat meer kan dan ik zei”, zegt Erisman. „Toen heb ik uitgelegd dat er meer nodig is dan alleen ammoniak afvangen.” Een woordvoerder van Lely  zegt niet te weten of Erisman gebeld is. Ook minister Staghouwer benadrukte op de Lely-bijeenkomst dat het stikstofbudget net zo goed voor klimaat en water is bedoeld en niet alleen voor stikstofreductie. Hij zei ook dat eerst maar moet blijken of de 70 procent reductie die Lely claimt, ook echt klopt. Zicht op speciale subsidie voor de Sphere is er dan ook nog niet. Een woordvoerder van Lely erkent dat de resultaten „voorlopig” zijn, maar hoopt dat deze voor het eind van het jaar  definitief worden. „En ze lijken alleen maar beter te worden.” Voor het aanpakken van de water- en klimaatproblematiek zijn andere innovaties nodig, erkent de Lely-woordvoerder. Welke technische oplossingen dat moeten zijn, weet hij niet. „Ik kan dat niet goed beoordelen, maar ik denk dat we met een combinatie van dingen heel ver kunnen komen.”  Als de veestapel toch fors moet krimpen, „slaan we met z’n allen enorm de plank mis in Nederland”, volgens de woordvoerder. „De tijd zal het leren, maar ik denk dat puntje nog niet bij het paaltje is.”  Innovatie zal afgaand op het gereserveerde budget hiervoor uit de stikstofpot  – ruim 1 miljard  van de in totaal ruim 24 miljard – een beperkte rol in de stikstofreductieplannen spelen. De Lely-woordvoerder: „Daarom zijn wij continu aan het communiceren.” Het Wereld Natuur Fonds (WNF) heeft vrijdag in een open brief aan de Rabobank indirect  kritiek geuit op de plannen om met Lely en FrieslandCampina Spheres goedkoper aan te bieden. Volgens de natuurorganisatie zullen  „apparaten die claimen de ammoniakuitstoot te verminderen niet [...] bijdragen aan de oplossing voor alle andere uitdagingen die nu even urgent en noodzakelijk zijn”. Hierin investeren leidt bij boeren tot schijnzekerheid, aldus het WNF.   De brief is opvallend omdat de Rabobank en het WNF officieel samenwerken om de landbouw te verduurzamen.  Sinds 2011 praten de partijen  regelmatig, iets wat volgens het WNF  „constructief” verloopt. Onlangs  onthulde NRC dat er binnen de Rabobank discussie is over de terughoudendheid waarmee de bank duurzaam boeren financiert.  ||https://www.nrc.nl//nieuws/2022/07/22/lely-adviseert-onze-machine-lost-het-stikstofprobleem-op-wetenschappers-twijfelen-a4137195
2022-07-22||Optimaal werken:  80 procent presteren,  20 procent aankloten||Frans van Leeuwen (36) heeft lang naar het juiste woord gezocht. Hij wilde een speels tegengeluid bieden aan de prestatiecultuur die zijn generatie – de millennials – voortdurend aanspoort om beter, hoger en verder te gaan. „Ik heb lang op ‘spelen op je werk’ gezeten, maar dat bleek toch te abstract. Totdat ik mijn idee aan iemand uitlegde en zei: het is eigenlijk gewoon een beetje aankloten. Bam, dát was ’m.”  Nu staat ‘aankloten’ in gifgroene letters op de kaft van het boek dat hij schreef. Van Leeuwen runt met een compagnon in Utrecht een bedrijf met twintig werknemers, dat organisaties bijstaat op het gebied van vitaliteit op het werk en duurzame inzetbaarheid. Hij is „best een grote aankloter”, zoals hij het zelf zegt. Twee basisscholen versleet hij voordat hij op het speciaal onderwijs terechtkwam. Ook vergooide hij een jaar studie door vooral in de kroeg te hangen en grappen uit te halen in zijn studentenhuis.  Tegelijkertijd heeft hij een geldingsdrang die hem regelmatig naar het ándere uiterste van het spectrum duwt: dat van keihard presteren. Zo klom hij uiteindelijk via het vmbo op naar een masterdiploma en kan hij zich verliezen in fanatiek sporten. Hij raakte daardoor al eens in een burn-out, in 2018. „Nu probeer ik een balans te vinden in 80 procent presteren, 20 procent aankloten. Dat is volgens mij de optimale verdeling. Met méér aankloten bereik je niet zoveel, maar met minder aankloten heb je voortdurend stress om alles zo goed en efficiënt mogelijk te doen.” Hoe de werkende wereld beter kan leren aankloten, verpakt Van Leeuwen in drie tips. Maar eerst nog even dit: er lijkt een trend te zijn om verveling en niet-presteren op een voetstuk te plaatsen. Volgens velen is dat waardevol in deze tijd van voortdurende prikkels. Zie bijvoorbeeld het haast al klassiek geworden boek The Subtle Art of Not Giving a Fuck uit 2016, of het pleidooi voor meer dagdromen van concentratiehoogleraar Stefan van der Stigchel.  Hoe plaatst Van Leeuwen zichzelf in deze trend? „O, mijn verhaal is veel platter”, zegt hij relativerend. „Er zit geen psychologisch doordacht plan achter. Ik wilde gewoon een tegenreactie plaatsen bij al die zelfhulpboeken die je vertellen hoe je alles zo perfect en efficiënt mogelijk kunt doen. Ik zocht een aansprekend woord erbij en dat werd aankloten. Zo simpel is het gegaan.”  Drie tips om zelf meer aan te kloten. 1Doe nutteloze dingen „Ik zie bij veel mensen om me heen dat ze in hun hobby’s willen presteren – zoals ik zelf ook deed toen ik fanatiek trainde voor een marathon. Maar daardoor ben je op drie levensvlakken aan het ‘leveren’: op het werk, thuis bij je partner of gezin, en in je hobby. Nou, laat dan in godsnaam dat presteren in je hobby los.”  Verwacht niet meteen rust of inspiratie. ‘Dat is niet wat aankloten is’ Van Leeuwen tipt actief momenten in te plannen om nutteloze dingen te doen. Dat kan zowel naast als op het werk. „Hier op ons kantoor zijn daar veel mogelijkheden voor, met zitzakken en strandstoelen om zittend even voor je uit te staren. Hiervoor werkte ik bij KPMG, daar had je dat allemaal niet. Daar moet je het hebben van een bankje in het park om de hoek, of wachten bij een bushalte en dan eens niet je telefoon pakken.”  Een volgende valkuil is van dat soort momenten meteen een hoop te verwachten: rust of inspiratie. „Zo zijn we opgeleid door de zelfhulpindustrie. Maar dat is niet wat aankloten is. Na een avond rommelen in de tuin voel ik me niet meteen voldaan, maar de volgende dag voel ik toch: dit was een relaxte avond. Die heb je ook nodig.”  2 Durf te falen en lach om jezelf  Aankloten staat volgens Van Leeuwen voor: gewoon ergens aan beginnen en niet precies weten wat het eindresultaat gaat zijn. „In ons werk zijn we vaak geneigd naar een doel toe te werken en alles wat daar niet aan bijdraagt als falen te zien. Terwijl je soms júíst tot mooie dingen komt als je richtingloos wat probeert.”  Zo ging Van Leeuwens bedrijf in coronatijd bijna failliet. Ze probeerden van alles. Een van de ideetjes, een thuiswerkprogramma dat ze in anderhalve dag in elkaar draaiden, redde uiteindelijk het bedrijf.  Maar goed, die andere probeersels  mislukten en het zou een stuk relaxter zijn als we  ook een beetje om ons falen konden lachen, denkt Frans van Leeuwen. Hij geeft een voorbeeld. „In een vergadering twee jaar geleden ging een medewerker mij vertellen wat ik moest doen; althans, zo ervoer ik het. Dat maakte me ontzettend kwaad, waardoor ik opeens met mijn vuist op tafel sloeg en riep: ik ben hier de baas! Achteraf schrok ik van mezelf. In een werknemer-werkgeverrelatie is dat echt een fout.”  Gelukkig belden ze elkaar snel op en praatten het goed. „Vervolgens heeft die werknemer in de ‘faal van de maand’, een vast onderdeel van onze vergadering, werkelijk hilarisch verslag gedaan van dit incident. We konden er allebei  om lachen. Dat klaart de lucht.” 3 Durf te spelen op het werk  Het kantoor van het bedrijf van Van Leeuwen voldoet aan heel wat millennialclichés. In de grote middenruimte ligt een groene kunstgrasmat, er zijn een tafelvoetbal- en tafeltennistafel. Op een minigolfbaantje houden ze competities. Laatst organiseerden ze een scootmobielrace door de gangen met pionnen en obstakels.  Bij types die snoeihard werken en in het weekend snuiven en zuipen om te ontspannen, denk ik regelmatig: jij zou doordeweeks wel meer mogen spelen Frans van Leeuwen pleit voor meer aankloten Speelmogelijkheden genoeg dus, maar is dit nu werkelijk een tip om je werkende leven te verbeteren? Van Leeuwen: „Ik snap het als mensen denken: pff, die millennials ook. Maar ik denk dat diezelfde millennials dit heel hard nodig hebben. Bij types die snoeihard werken en in het weekend snuiven en zuipen om een beetje te kunnen ontspannen, denk ik regelmatig: jij zou doordeweeks wel iets meer mogen spelen.”||https://www.nrc.nl//nieuws/2022/07/22/optimaal-werken-80-procent-presteren-20-procent-aankloten-a4137196
2022-07-22||Econometrist Guido Imbens: ‘De Nobelprijs verandert je leven in hoge mate’||Hij woont in Silicon Valley, maar nu is Guido Imbens (58) even neergestreken in een van de uiterste hoekjes van Nederland. Op een grijze donderdag zit hij aan een tafeltje te wachten in het nog lege café-restaurant De Zwarte Haan in Sint Jacobiparochie, onderaan de dijk langs de Waddenzee. De Nederlandse econoom is voor het eerst weer in zijn geboorteland sinds hij vorig jaar de Nobelprijs  kreeg toegekend, samen met zijn Amerikaanse collega’s Josh Angrist en David Card. Zijn oudere broer gaat een paar tafeltjes verderop zitten. Hij woont in Friesland, Guido Imbens logeert bij hem.  Een dag later zullen ze samen gaan wadlopen aan de andere kant van de dijk. Voor corona kwam Guido Imbens bijna elk jaar terug in Nederland, vooral voor familiebezoek. Nu is hij drie jaar niet geweest en heeft hij een overvolle agenda. Een dag op zijn oude middelbare school in Deurne, een bezoek aan zijn alma mater de Erasmus-universiteit, bezoeken aan andere universiteiten, een gesprek met minister Robbert Dijkgraaf (Onderwijs, Cultuur en Wetenschappen, D66), een paar interviews. „De Nobelprijs verandert je leven in hoge mate”, zegt hij.  „Er gaan allemaal nieuwe deuren open. Er wordt van je verwacht dat je anderen helpt bij hun onderzoek, voor eigen onderzoek blijft minder tijd over. Het Nobelcomité maakt ook direct duidelijk dat ze hopen dat je wetenschap in de belangstelling plaatst. Ze vroegen Card, Angrist en mij om  na de prijsuitreiking in december in Stockholm op bezoek te gaan bij een middelbare school om studenten daar te inspireren. Ik kan bij al dat soort bezoeken niet het technische verhaal afsteken dat ik normaal vertel. Het moet allemaal inspirerend zijn. Dat kost een hoop tijd en energie. Maar het zou flauw zijn om er niet aan mee te doen.” 
 Guido Imbens werd geboren in 1963 in Eindhoven. Hij groeide op in Deurne en bezocht daar  het Peellandcollege. Hij studeerde econometrie aan de Erasmus Universiteit  Rotterdam. Daar vertrok hij al na zijn derde jaar, waarna hij zijn masterstitel haalde in Hull.   Hij  promoveerde aan de economische faculteit van Brown University in Rhode Island in de VS. Tijdens  zijn PhD werkte hij kort aan de universiteit van Tilburg. In 1990 kreeg hij een aanstelling in Harvard. Hij werkte aan UCLA en Berkeley voordat hij in 2006 terugkeerde naar Harvard.  Sinds 2012 doet hij onderzoek en doceert hij aan Stanford University. In 2021 ontving hij samen met Josh Angrist en David Card,de Nobelprijs voor economie. Met zijn vrouw, topeconoom Susan Athey, en hun drie kinderen woont Imbens op de campus van Stanford University.  Voor het Nederlandse publiek was Imbens tot de Nobelprijs een grote onbekende. Al tijdens zijn studie vertrok hij naar het buitenland. Als econometrist maakte hij met zijn onderzoeken furore in de Verenigde Staten, waar hij nu verbonden is aan Stanford en eerder werkte op andere topuniversiteiten als Harvard, UCLA en Berkeley.   Hij is niet een econoom die door media wordt gevraagd om inschattingen over economische ontwikkelingen of grossiert in stukken op opiniepagina’s.  Hij ontwikkelt als econometrist mathematische en statistische modellen, die andere economen gebruiken voor hun empirische experimenten. Daarover straks meer. Zijn gezin is dit keer niet meegekomen naar Nederland. Zijn drie kinderen zijn thuis in Californië. Zijn vrouw is net begonnen aan een baan op het ministerie van Justitie in Washington, waar ze helpt bij het ontwerpen van nieuwe kartelwetgeving. „Ik heb bijna elke dag verplichtingen hier, we hadden niet samen vakantie kunnen vieren. Dat doen we later deze zomer.” Op het Deurnese Peellandcollege kon Imbens nog net het gebouw terugzien waar hij zelf in de jaren zeventig van de vorige eeuw les kreeg. Een deel was al afgebroken, een ander deel wordt over een paar maanden gesloten. Hij ontmoette er voormalige klasgenoten. En samen met de leerlingen was er een College Tour met hem. „Ik wilde ze laten zien dat je niet per se ambitie hoeft te hebben om een Nobelprijs te winnen, maar wel dat je kunt nadenken over een loopbaan in de wetenschap.” Nee, hij had zelf op de middelbare school nog niet het idee dat hij de wetenschap in zou gaan. Het bètapakket ging hem gemakkelijk af. Maar van de universiteit kon hij zich nauwelijks een voorstelling maken. Zijn vader had slechts één jaar natuurkunde gestudeerd in Eindhoven en was toen gaan werken bij Philips, waar hij vooral actief was als verkoper van medisch-technische apparatuur.  Van zijn ouders kreeg hij, net als zijn broer en zus, wel de liefde voor wiskunde mee. „Toen we nog vrij jong waren, gaf mijn vader ons al heel lange sommen op. Zo leerde we problemen oplossen. Ergens aan het einde zette hij altijd een keer ‘maal nul’ erin. Dan was het antwoord (0) voor hem makkelijk te checken. Maar zo heb ik wel geleerd dat het mij enorm aanspreekt om een probleem voorgelegd te krijgen, daar lang over na te denken en dan een oplossing te zoeken.” Bij Imbens werd de interesse voor wetenschap aangewakkerd op drie momenten tijdens zijn studie aan de Erasmus-universiteit. Het eerste was een lezing van Jan Tinbergen, de allereerste winnaar van de Nobelprijs voor Economie in 1969, die geldt als de grondlegger van de econometrie, het deel van de economische wetenschap dat door middel van wiskundige en statistische technieken poogt verbanden in de economie te ontdekken en voorspellingen te doen.  Vindt hij dat hij nu met zijn Nobelprijs in de voetsporen van Tinbergen treedt? „Nee, die vergelijking gaat echt mank. Tinbergen was niet alleen een groot wetenschapper, hij was ook een groot mens door indrukwekkende dingen te doen buiten zijn wetenschappelijke werk. Hij is de oprichter van zowel het Centraal Planbureau als van het Centraal Bureau voor de Statistiek. Hij deed veel werk voor de VN. Ik heb een jaar geleden nog zijn biografie gelezen, en heb veel bewondering voor wat hij heeft gedaan. Ik zit nog lang niet op dat niveau.” En op wetenschappelijk gebied, zet hij daar dan het werk van zijn grote voorbeeld voort? „Ik refereer in lezingen vaak aan het werk van Tinbergen. Als ik nu met hem zou kunnen praten, zou hij inzien dat mijn werk past in zijn traditie. Veel meer dan  werk in de econometrie uit de jaren vijftig en zestig, waar ik niet van onder de indruk ben. Dat is nu al heel ouderwets. Het oorspronkelijke werk van Tinbergen komt mij nog steeds heel modern voor.” Ik was in die tijd misschien nog wat arrogant en realiseerde me toen pas voor het eerst dat ik iemand kon treffen die veel slimmer was dan ik Guido Imbens  Een college van Alexander Rinnooy Kan, toen nog hoogleraar en directeur van het Econometrisch Instituut aan de Erasmus (later voorzitter van werkgeversorganisatie VNO-NCW en ING-bankier), was een wake-upcall voor Imbens, en zijn tweede bepalende moment. „Ik heb hem deze week weer ontmoet en verteld dat het een pittig en intrigerend moment was. Ik was in die tijd misschien nog wat arrogant en realiseerde me toen pas voor het eerst dat ik iemand kon treffen die veel slimmer was dan ik. En dat ik heel hard zou moeten werken om op hetzelfde niveau te komen.” Een Amerikaanse gasthoogleraar moedigde hem aan  – derde moment – promotieonderzoek te doen in de VS. „Hij gaf een heel technisch college, waar we met zes of zeven studenten aan begonnen. Het tweede college waren er nog vier over, bij het derde college zat alleen ik nog in de zaal. Heel interessant was het niet, maar ik had wel de gewaarwording dat ik wilde bewijzen dat ik zijn onderwerp  aan zou kunnen. Die Amerikaan was verbaasd dat er maar één student overbleef, maar constateerde dat ik om promotieonderzoek in de VS te doen zeker niet onderdeed voor Amerikaanse studenten.” Zijn eerste, eigenlijk nogal toevallige buitenlandse stop was niet in de VS, maar de universiteit van Hull. „Een vriend van mij zag een briefje hangen over een uitwisselingsprogramma met Hull. Ik had nog nooit van die plaats gehoord, maar het leek me boeiend om een jaar naar Engeland te gaan. Toen wij ons hadden aangemeld, bleken wij de enigen. Er was daarom niet bepaald een strenge selectie. De universiteit was ook niet bijster goed, maar er bleek wel een goede econometrist te zitten. Hij had nooit studenten die zijn vak deden en was dus zeer verbaasd dat hij daar ineens met twee Nederlandse studenten zat. Bijzondere bijkomstigheid was dat hij net in die periode een aanbod kreeg van Brown University in de VS om daar onderzoek te doen. Hij vroeg ons of we niet als PhD-studenten mee wilden gaan. Zo kwam ik  met die andere Nederlandse student op Brown University terecht.” Na zijn PhD in economie keerde Imbens nog heel even terug voor een baan aan de universiteit van Tilburg. Maar daar voelde hij zich niet echt thuis. Nederland was te klein geworden voor Guido, had zijn zus Hanneke (ook econometrist en directeur bij het CBS) in een gesprek ter voorbereiding van het interview gezegd. Foto Dieuwertje Bravenboer
  „Nou, dat klinkt wel wat arrogant”, zegt Imbens zelf. „Maar de groep was klein, ik miste de concurrentie. Uit Amerika was ik gewend om tussen alleen maar mensen te zitten die totaal bezeten zijn van hun onderzoek. Waar je tussen experts op elk vakgebied kunt werken. Soms kan een vakgroep hier in Nederland op een bepaald gebied een tijdje aan de internationale top staan, zoals Natuurkunde in Utrecht dat een tijdje heeft gestaan. Maar het is lastig vol te houden. Het beleid is hier alle universiteiten op een goed niveau te houden en niet één universiteit de allerbeste te maken. Die keuze heeft gevolgen. De echte topmensen trekken naar het buitenland. Je kunt ook één universiteit aanwijzen waar je al het toptalent  aantrekt. Ik heb het daar vorige week nog met minister Dijkgraaf over gehad, maar ik weet zelf ook niet of dat een goed alternatief zou zijn.” Imbens vertrok uit Tilburg na een aanbieding van Harvard. „Daar werkten toen mannen als Jeffrey Sachs, die adviseerde bij de hervormingen in Oost-Europa na de val van het communisme. En Larry Summers [die bij de Wereldbank had gewerkt en later Amerikaans minister van Financiën werd onder Bill Clinton], die de overheid in die periode veel adviseerde.  Zij waren niet geïnteresseerd in technische hoogstandjes, maar wilden grote maatschappelijke problemen oplossen. Ze hadden er niet alleen discussies over aan de lunchtafel, maar zij overtuigden overheden om hun ideeën te volgen. Dat vond ik heel inspirerend.” In de VS wordt ruw en agressief omgesprongen met jonge medewerkers, nog steeds. Ik houd daar niet van Guido Imbens  Toch bewaart hij niet alleen goede herinneringen aan Harvard. „Josh Angrist en ik begonnen daar aan het werk waar we nu de Nobelprijs voor hebben ontvangen. We kregen veel kritiek op wat we deden. In de VS wordt ruw en agressief omgesprongen met jonge medewerkers, nog steeds. Ik houd daar niet van. Ik ben  zelf hoofdredacteur van het  toonaangevend econometrisch tijdschrift Econometrica en ik probeer de rapporten van referenten minder agressief te maken. Ze mogen nog steeds zeggen dat een artikel niet goed genoeg is om in ons tijdschrift te publiceren, maar dat kan professioneler en eleganter dan het gebeurde. Je hoeft geen flauwe grappen te maken of een onderzoek volledig af te branden.” Zelf vertrok Imbens van Harvard in 1997 om eerst op UCLA en later aan Berkeley te gaan werken, waar hij David Card ontmoette. „Dat is waarschijnlijk goed voor mijn carrière geweest. Ik heb door op veel universiteiten rond te kijken en met verschillende mensen samen te werken mijn eigen onderzoeksstijl kunnen ontwikkelen. Ik keerde in 2006 terug op Harvard zonder hard feelings.”  In huize Imbens heerste even verwarring over wie nu de Nobelprijs had gewonnen toen het Nobelcomité belde. Zijn dochter dacht even dat het haar  moeder was.  Gek is dat niet.  Want Imbens is getrouwd met de Amerikaanse topeconoom Susan Athey. Zij kwam veel vaker in lijstjes van kandidaten voor dan hij. „In feite is ze een veel beter econoom dan ik en ze is veel breder. Ik ben in de econometrie begonnen en daar altijd gebleven. Zij deed oorspronkelijk veel economische theorie, heeft industriële organisaties bestudeerd en is zich daarna meer op econometrie gaan richten. Ze is de ‘chief economist’ van Microsoft geweest, heeft altijd veel erkenning voor haar werk gehad. De kans is groot dat zij ook nog een keer de Nobelprijs krijgt.” Tien minuten na het telefoontje uit Stockholm stond een filmploeg van Stanford voor de deur. „Stanford heeft in de week van de Nobelprijzen een filmploeg klaar zitten die de hele nacht wakker blijft voor het geval een onderzoeker van de universiteit de prijs wint. De hele week hadden ze tot dan toe voor niets klaar gezeten.  De kinderen maakten ontbijt voor ze. Zo ontstond het idee om met mijn dochter [12] en twee zoons [16 en 18] het filmpje op te nemen.” Voor Imbens was dat het hoogtepunt van die ochtend. In de video stellen zijn kinderen vragen en legt hij uit voor welk onderzoek hij de prijs heeft ontvangen Dat is geen eenvoudige opgave. Het komt erop neer dat Imbens economische experimenten ontwerpt. Dat is ingewikkeld omdat in de economie allerlei effecten door elkaar heen lopen. „Bij medische experimenten kun je een nieuw geneesmiddel testen door het de ene groep wel te geven en een controlegroep niet. Alle mensen kun je gescheiden houden. Klinische experimenten zijn niet mogelijk binnen economie of sociale wetenschappen. Daar kun je groepen mensen niet gescheiden houden, mensen uit beide groepen hebben interacties met elkaar en beïnvloeden elkaar en dus ook de uitkomsten.” De bijdrage aan de wetenschap waarvoor Imbens met Angrist en Card is onderscheiden, behelst het vinden van gebeurtenissen in de geschiedenis die als een experiment opgevat kunnen worden. ‘Natuurlijke experimenten’ worden ze genoemd. „Toen wij ons onderzoek deden begin jaren negentig, waren er grote zorgen over het empirische onderzoek in de economie. Er werd veel gekeken naar correlatie – de samenhang – tussen gegevens en te weinig naar causale verbanden. Het is grappig dat het Nobelcomité bij de toekenning een paper roemt die slechts zes pagina’s omvatte.  Met Josh Angrist liet ik daarin zien dat het effect van militaire dienst op inkomens later in het leven niet op basis van een hele populatie is in te schatten, zoals econometristen tot dan toe vaak deden. Maar het kan wel met een deelpopulatie, als je een goede selectie maakt en de juiste vragen stelt. Als je de mensen die vrijwillig in dienst gaan weglaat, en ook de mensen die medisch afgekeurd zijn, blijft de groep over die via loting is aan- of afgewezen. Een deel van hen gaat in dienst en een deel niet. En daarmee kun je wel de effecten op latere inkomens inschatten. Het leidde tot nieuwe literatuur waarin onderzoekers veel explicieter naar causale verbanden kijken, en niet alleen naar correlatie.” Er was even verwarring toen het Nobelcomité belde. Wie had de prijs nou gewonnen? Zijn dochter dacht haar moeder – ook een topeconoom David Card gebruikte de methode bij een experiment waarin hij wilde onderzoeken wat de effecten zijn als mensen plots meer geld krijgen. Gaan ze dan minder werken? De resultaten zijn gebruikt in discussies over basisinkomens. „Card nam een loterij in Massachusetts, waar  de prijs niet in één keer werd uitgereikt, maar verdeeld over 25 jaar. Elk jaar een bedrag. Het winnen van de loterij is totaal willekeurig. Het krijgen van zo’n extra bedrag heeft heel weinig te maken met eigen keuzes of de sociale omgeving waaruit je komt. De uitkomst van Cards onderzoek was dat de winnaars van die loterij nauwelijks minder gingen werken.” Ziet Imbens een grote invloed van hun onderzoek sinds zij het in de jaren negentig opzetten? „Jazeker. Ik zie dat ons werk sterk is doorgedrongen in het onderwijsprogramma op universiteiten. Aan elke Amerikaanse universiteit is onze onderzoeksmethode nu onderdeel van het eerstejaarsprogramma. Nog geen tien geleden was het niet veel meer dan een keuzevak. Ik zag het ook een paar jaar geleden terug in een onderzoek hoe vaak de term ‘causaliteit’ voorkomt in wetenschappelijke econometrische artikelen. In de jaren negentig was dat 5 procent, nu is 50 tot 60 procent van de papers er expliciet mee bezig.” Speelt hun onderzoek ook een rol bij het bepalen van economisch en sociaal beleid? „Daar sta ik verder vanaf”, zegt Imbens. „Maar het werk van David Card is veel aangehaald in politieke discussies over minimumlonen. Hij heeft daar heel wisselende gevoelens over, want hij is er ook fel op aangevallen. En onderzoek van Angrist naar onderwijssystemen wordt door veel beleidsbepalers gebruikt. Hij ontdekte dat kinderen sturen naar scholen met strenge selecties, waar ouders en kinderen veel moeite doen om toegelaten te worden, vaak slecht uitpakt voor die kinderen. Zijn conclusies zijn heel controversieel, want die scholen en ouders vinden dat niet leuk.” Vanuit Stanford werkt Imbens tegenwoordig samen met grote techbedrijven in Silicon Valley, zoals Amazon en Facebook. Daarbij richt hij zich steeds meer op machine learning en kunstmatige intelligentie. „Dat is na de causale verbanden de tweede grote ontwikkeling in mijn carrière. Met machine learning kun je op basis van veel data voorspellingen doen. Maar dan heb je nog geen causale verbanden.  Met grote hoeveelheden data kunnen we de economische structuur van problemen beter onderzoeken. Ik probeer nu meer samen te werken met de collega’s van Computer Sciences op Stanford. Samenwerking tussen vakgroepen is altijd heel lastig op universiteiten. Mensen hebben verschillende gewoontes, culturen en methodologieën in verschillende wetenschappelijke disciplines. Maar de Nobelprijs helpt. Het is voor mij nu veel makkelijker om naar ze toe te gaan. Een Nobelprijswinnaar kunnen ze niet weigeren.” In het onderzoek naar toepassingen van machine learning werkte hij de afgelopen jaren ook samen met zijn echtgenote. „De samenwerking met haar is een uitdaging. De discussies kunnen heel heftig zijn.  Maar haar meningen zijn altijd interessant.” Hoe combineren zij twee topcarrières in de wetenschap met een gezin? „We kiezen allebei heel zorgvuldig wat we doen en wat we laten. Een groot deel van onze tijd werken we, de rest is voor gezinsactiviteiten. Voor andere dingen blijft geen tijd over. We wonen op de campus, dus dicht bij ons werk. We hebben hulp in de huishouding en voor de kinderen. En we maken scherpe keuzes in de reizen die we maken. Na de Nobelprijs wordt me veel gevraagd om te reizen. Ik zeg vaak nee, zeker omdat mijn vrouw nu veel in Washington DC moet zijn.  „Ik zou graag meer samenwerking met Nederlandse universiteiten opzetten en voel daar ook een verantwoordelijkheid voor, omdat ik ook veel te danken heb aan het Nederlandse onderwijssysteem. Maar dat zal waarschijnlijk even een paar jaar moeten wachten. Gelukkig ben ik nog vrij jong in vergelijking met andere Nobelprijswinnaars, die vaak al in de tachtig waren.”  Aan het eind van het gesprek verzoekt Imbens of hij zelf een vraag mag stellen die hij aan iedereen stelt. „Wat vind jij dat ik nu moet doen?” Ik stamel wat – dat een journalist altijd beter is in vragen stellen dan in antwoorden geven. Daar ga ik ook mee door: denkt hij dat hij zijn beste onderzoekswerk al heeft gedaan? „Dat is altijd lastig in te schatten. Toen ik het werk deed waar ik nu de Nobelprijs voor heb gekregen, wist ik dat het een heel goed idee was. Heel expliciet. Als ik terugkijk, heb ik het gevoel dat ik vier of vijf keer in mijn carrière zo’n écht goed inzicht heb gehad. Hoe vaak dat nog gebeurt, kan ik niet inschatten.” Wat doet hij het liefst, vraag ik tot slot. Imbens kijkt even stil voor zich uit.  „Het liefst trek ik me in mijn studeerkamer terug, doe de deur dicht en denk een aantal uren heel hard na over een probleem. Maar dat voelt wel heel zelfgenoegzaam.”||https://www.nrc.nl//nieuws/2022/07/22/econometrist-guido-imbens-de-nobelprijs-verandert-je-leven-in-hoge-mate-a4137150
2022-07-22||Jonas Vingegaard – van een rustig, Deens rennertje tot een leider in de Tour de France||Als Jonas Vingegaard in de negende etappe de Tour de France op zijn kop heeft gezet en aan het uitfietsen is bij  de finish, boven aan de Col du Granon, houdt hij met zijn rechterhand zijn telefoon bij zijn oor. Zijn helm is af, aan de andere kant van de lijn hoort hij de stem van zijn vrouw Trine. Zij kon de rit niet in Frankrijk volgen, maar nu de 25-jarige Deen  de belangrijkste overwinning in zijn wielercarrière heeft geboekt, wil hij eerst haar spreken en de stem van zijn dochtertje Frida horen.  Zonder hen had hij dit allemaal niet kunnen doen, zegt Vingegaard als hij even later  voor het eerst in de gele trui bij de pers verschijnt. Trine  houdt hem  ontspannen, zegt ploegleider Merijn Zeeman van Jumbo-Visma. Zij relativeert, want niet alles in het leven draait om fietsen, ook niet bij een wielerprof.  Ook als hij afgelopen donderdag op de Hautacam voor de tweede keer een etappe wint deze Tour, krijgt Vingegaard gauw zijn telefoon in  handen gedrukt van de persman van zijn ploeg. Door op de laatste beklimming van deze Ronde van Frankrijk een minuut weg te rijden bij zijn grote concurrent Tadej Pogacar, kan de eindzege hem bij zijn tweede Tourdeelname nauwelijks nog ontgaan. Kopenhagen, drie weken geleden. Het volume van de Deense wielerfans in het Tivoli-park gaat omhoog als zijn naam wordt omgeroepen. Hun held, de man die vorig jaar verrassend tweede werd in de Tour, staat meters bij hen vandaan. Uit zijn ogen rollen tranen, maar eigenlijk wil hij lachen. Hij kan niet veel zeggen nu, maar elk woord dat  uit zijn mond komt, ontvangt het publiek  met gejuich.   Jonas Vingegaard groeit op in het noordwesten van Denemarken. In een landschap zonder enige hoogteverschillen, de wind heeft er vrij spel. Dat weet ieder lid van de Thy Cykle Ring in Thisted, de wielerclub waar hij  zich als jonge tiener bij aansluit. Omdat de club geen jeugdteams heeft, fietst hij vaak met mannen die veel ouder zijn. Terwijl hij al het nadeel heeft dat hij  kleiner is dan veel van zijn leeftijdgenoten. Hij wordt er harder door. Heeft hij een mindere dag op zijn racefiets, dan moet hij toch door. „Jonas had de wind als tiener niet in zijn rug, maar vol in zijn gezicht”, zegt Ole Iversen, voorzitter van de Thy Cykle Ring. De eerste jaren wordt hij nog door zijn ouders naar de club gebracht. Als Vingegaard op een leeftijd komt dat hij zelf naar de training mag fietsen, valt hij  op de terugweg een keer helemaal stil. Zijn vader moet hem langs de kant van de weg oppikken. En toch, zien ze bij zijn wielerclub aan alles,  houdt hij van fietsen. Vooral van wedstrijden. In de auto is hij met zijn vader Claus en moeder Karina tijdens het wielerseizoen bijna ieder weekend op pad. Het gezin trekt het hele land door. Honderd kilometer of het dubbele, de afstand maakt  niet uit. Soms zijn ze wel vier uur onderweg naar een race. In de zomer gaat het gezin  op vakantie naar de Franse Alpen, zodat jonge Jonas ook  kan klimmen. „Zonder zijn ouders had hij dit nooit bereikt. Bij wielrennen heb je dat nodig”, zegt Iversen.  Om ook minder getalenteerde deelnemers te blijven motiveren, krijgen bij Deense jeugdwedstrijden veel deelnemers een prijs. „Als er dertig jongens en meiden meedoen, dan is  er wel voor tien een beker na afloop”, aldus  Iversen. Maar de prijzenkast van Vingegaard blijft tamelijk leeg, ondanks het grote aantal races dat hij  rijdt. Hij is ook nog altijd een stuk kleiner dan zijn tegenstanders. Hij moet veel meer werk verzetten.  Op de wielerclub luistert hij vooral en kijkt hij goed naar wat de oudere en grotere jongens doen. Hij is rustig, ze  horen hem  niet vaak. „De kleine, stille jongen achter in de klas, dat was Jonas”, zegt Iversen. Niemand ziet in hem dan een groot wielertalent, ook al gaat hij wel ieder jaar iets vooruit. De kilometers in zijn benen gaan langzaamaan tellen, zijn energie op de racefiets blijft goed. Dat valt ook Christian Andersen op, die in 2016  trainer is van het Deense continentale team Colo Quick-Cult.  Binnen zijn ploeg komt in dat jaar een plekje vrij, hij wil Vingegaard graag toevoegen aan het team. Vanwege zijn fietskwaliteiten, want een jongen van zijn lengte die kan meekomen in de sterke Deense wielercompetitie, moet een bepaald talent hebben. Maar ook zijn karakter speelt een rol, zegt Andersen. „Hij was zo’n  rustige jongen en een echte teamspeler.”  Vingegaard  rijdt nog maar een half jaar voor de ploeg als hij tijdens de Ronde van China voor het eerst zijn klimkwaliteiten toont. Het valt ook op dat hij  goed overweg kan met zijn fiets. Het is het gevolg van de vele keren dat hij vanwege zijn lengte het juiste gat in het peloton moest induiken. Hij traint ook meer, maar zijn leven blijft grotendeels hetzelfde. Vingegaard werkt in een visfabriek in Hanstholm. ’s Ochtends vis snijden, ’s middags fietsen – hij vindt het prima.  Zijn wielerprestaties verbeteren, Vingegaard doet het goed in wedstrijden voor renners jonger dan 23 jaar. Hij wint onder meer een etappe in de Tour de l’Avenir. Trainer Andersen heeft eind 2018 al geregeld contact met Grischa Niermann, ploegleider bij Jumbo-Visma. Dat team volgt al langer  een andere jonge renner van Colo Quick-Cult. „Ik zei dat ze ook eens naar Jonas moesten kijken”, vertelt Andersen. Hij wijst Niermann op het record dat  Vingegaard vestigde op de Coll de Rates, een onder wielrenners bekende Spaanse klim  in de buurt van Valencia.   Andere WorldTour-ploegen tonen interesse, maar Vingegaard en  Andersen zijn alleen bezig met Jumbo-Visma. Een gesprek met ploegleiders Zeeman en Niermann in Nederland volgt. „Alles klopte.  Maar we hadden vooral het gevoel dat hij bij de ploeg heel goed behandeld zou worden. Precies wat hij nodig had”, zegt Andersen. Bij Jumbo-Visma krijgt Vingegaard coach Tim Heemskerk toegewezen. Stap voor stap wordt er iets toegevoegd in zijn begeleiding, niet alles hoeft in een keer. Zijn wielerleven moet meer structuur krijgen, dat wil hij zelf ook. „Op dat vlak kon Jonas nog een hele hoop leren”, zegt algemeen directeur Richard Plugge.  Als Vingegaard in 2020 debuteert in de Ronde van Spanje,   is ploegleider Zeeman nog niet helemaal tevreden  met de manier waarop de Deen zijn zaken regelt. Hij is nog te veel onderweg, te druk met andere dingen. Maar de structuur van een grote ronde gaat hem helpen;  iedere ochtend een massage, nog beter  letten op zijn voeding.  Vingegaard rijdt in Spanje aardig mee in de etappes. Zeeman weet dan, zegt hij nu, dat zijn ploeg met de Deen goud in handen heeft. Zijn echte doorbraak volgt in de Coppa Bartali, een Italiaanse wielerronde, een jaar later. Daar is Vingegaard voor het eerst kopman, verder zijn er vooral renners uit de opleidingsploeg van Jumbo-Visma mee. Hij moet aangeven wat hij wil. Wil hij ooit een grote ronde kunnen winnen, dan moeten zijn leiderschapskwaliteiten worden ontwikkeld, weten ze bij Jumbo-Visma.  Vingegaard wint in Italië twee etappes en het algemeen klassement. Het is vooral een overwinning op zichzelf.  „Hij liet daar zien dat hij ook met de druk  kon omgaan. Toen wist ik dat hij een keer op het podium zou eindigen in een grote ronde”, zegt Andersen, die Vingegaard nog geregeld spreekt. De twee wonen in Denemarken op twintig kilometer van elkaar.  In zijn eerste Tour, vorig jaar, is Vingegaard de ultieme meesterknecht van kopman Primoz Roglic. Is er iets met diens fiets, dan moet hij zijn exemplaar afgeven aan de Sloveen. Hij voelt zich er goed bij,  het is voor hem een echt leermoment, laat hij dit jaar na afloop van etappes nog vaak weten. Als Roglic zwaar ten val komt – hij zal later uitstappen - is Vingegaard ineens de enige kopman van de ploeg.  „Dat is misschien wel het beste wat kon gebeuren”, zegt Andersen. „Hij kon er niet  eens nerveus van worden.”   Aan het eind van vorig seizoen wordt     bekend dat hij in 2022 in  de Tour de France  kopman zal zijn. Naast Roglic.  Vingegaard blijft zichzelf, maar gaat zich wel meer bemoeien met de teamtactiek, zegt zijn ploegmaat Nathan van Hooydonck. Hij weet precies wat hij wil.    Maar wat Vingegaard vooral bezighoudt, is zijn team. Zoals hij zich in  bij Colo Quick-Cult op zijn gemak voelde, heeft hij dat nu bij Jumbo-Visma ook. „Dan presteert hij op zijn best”, zegt Andersen.  Vingegaard weet  de renners om hem heen ook nog altijd op waarde te schatten. Als hij in  etappe achttien zijn gele trui opnieuw heeft weten te behouden, knuffelt hij eerst Wout van Aert, die hem op de Hautacam hielp Pogacar te lossen. De Belg heeft altijd  tegen hem heeft gezegd dat hij zich meer mag uitspreken. Daarna gaat hij   op zoek naar de Amerikaan  Sepp Kuss, die ook  belangrijk was in de laatste bergetappe van deze Tour.  Alleen had hij dit allemaal niet gekund, weet Vingegaard. In Parijs wachten zondag Trine en Frida.    ||https://www.nrc.nl//nieuws/2022/07/22/jonas-vingegaard-van-een-rustig-deens-rennertje-tot-een-leider-in-de-tour-de-france-a4137189
2022-07-22||Herbert Diess stapt op als topman van Volkswagen||Topman Herbert Diess van Volkswagen stapt per 1 september op, maakte het Duitse autoconcern vrijdag bekend. Hij wordt opgevolgd door topman Oliver Blume van sportwagenmerk Porsche.  De aanleiding voor het vertrek van de 63-jarige Diess is niet duidelijk, maar Volkswagen (VW) meldt dat het besluit „met wederzijdse instemming” is genomen. Volgens de Financial Times volgde de beslissing op een stemming in de raad van toezicht van VW, die zich unaniem zou hebben uitgesproken voor vervanging van de topman. Hij had nog een contract tot 2025. De in 2018 aangetreden Diess wilde snel de omslag maken naar elektrisch rijden, maar zijn ambitieuze tempo en managementstijl leidden tot verzet binnen het bedrijf. Hij lag regelmatig overhoop met de ondernemingsraad, die vreesde dat hij te fanatiek zou saneren.  Eerder dreigde ook al meerdere malen zijn vertrek, eind vorig jaar voor het laatst. Toen zou hij intern hebben gezegd dat 30.000 werknemers in Wolfsburg hun baan zouden kunnen verliezen, als het bedrijf niet sneller aan de elektrische transformatie zou werken.  Zijn opvolger Blume is sinds 2015 de baas bij Porsche en zal die positie ook na zijn aantreden als topman van het moederconcern blijven bekleden.||https://www.nrc.nl//nieuws/2022/07/22/herbert-diess-stapt-op-als-topman-van-volkswagen-a4137183
2022-07-22||Op de laatste dag van groep acht zit hun trotse meester Berrie thuis met corona||Zal je net zien: het is de allerlaatste dag van groep acht, de leerlingen staan zenuwachtig in de coulissen voor aanvang van de eindmusical waar weken voor is geoefend – en wie zit thuis met corona?  Juist: meester Berrie.  Hij kan er zelf wel om lachen, al is het als een boer met kiespijn. Het past helemaal bij het turbulente  schooljaar dat hij achter de rug heeft, vindt hij. Een jaar waarin De Witte Vlinder weken dicht was vanwege corona, waarin de Onderwijsinspectie langskwam en de school als Zeer Zwak beoordeelde, de allerlaagste score die een school kan krijgen, en een jaar waarin Berrie van den Bovenkamp zijn vertrek aankondigde. Na de zomer gaat  hij, na veertien jaar Witte Vlinder, aan de slag op een andere school in Arnhem.  Een kind van  lager opgeleide ouders heeft minder kans om na de basisschool op het vwo te belanden, al is het even slim als  een kind van  hoger opgeleide ouders. Hoe ziet kansenongelijkheid er in de praktijk uit?  NRC loopt een half jaar mee in groep acht van basisschool De Witte Vlinder in de Geitenkamp, een achterstandswijk in Arnhem. Het afscheid van groep acht is de laatste aflevering van de serie. Op woensdag 21 juli, de dag van het afscheid van groep acht, is hij er toch een beetje bij. Vanaf het beeldscherm van een laptop, vrijwel de hele avond gedragen door  juf Irma, spreekt hij zijn klas even voor zeven uur ’s avonds moed in. De leerlingen werden eerder door de juffen en de meesters van de Witte Vlinder in versierde auto’s van huis gehaald, kregen friet op het schoolplein en kijken nu hoe hun ouders de school de trappen voor het podium vullen.  „Wie is er zenuwachtig”, vraagt juf Irma. Minstens tien vingers vliegen de lucht in. „Geeft niks, ik ben ook zenuwachtig.” „Jullie gaan dit rocken”, zegt meester Berrie. Tegen Jelina die in een lange zilverkleurige glitterjurk straks als eerste op moet: „Jelientje, denk eraan dat je straks rústig praat. Je kan het, je bent de ster. Toi toi toi jongens!”  Na de vlekkeloze, nou ja, bijna vlekkeloze, opvoering van de eindmusical Wie steelt de show  zingt het team van De Witte Vlinder elke leerling persoonlijk toe, worden rapporten en rozen uitgedeeld, vallen de leerlingen elkaar snikkend in de armen en pinken ook de ouders tranen weg. „Jullie mogen trots zijn op jullie kinderen”, zegt meester Berrie vanaf het scherm. Waarop de volle aula spontaan losbarst in een luidkeels gezongen ode: „Berrie bedankt, Berrie bedankt, Berrie, Berrie, Berrie bedankt.” Dit was het dan. Op naar de middelbare school. Hoe gaat het na de zomer verder met De Witte Vlinder? Naast meester Berrie gaan ook juf Irma en meester Jaap weg en beginnen straks drie nieuwe leerkrachten. Het team heeft er zin in, de opdracht is groot. De school moet binnen een jaar betere resultaten laten zien, anders kan de minister van Onderwijs in het ergste geval de financiering stop zetten. Maar nu eerst vakantie.  Op het schoolplein slaat conciërge Arno zijn armen om Lara, terwijl de laatste ouders en leerlingen weglopen. Met rode ogen: „Het is elk jaar lastig, zo’n afscheid van groep acht. Maar dít jaar… Niet te doen.” Miranda Cornelissen is de moeder van Maureen (12). Zij gaat straks naar het Aeres VMBO in Velp.   ‘Maureen is een lief, zorgzaam kind. Ze doet alsof ze stoer is, maar eigenlijk is ze best gevoelig.  Ze is wijs voor haar leeftijd. Misschien omdat ze best veel heeft meegemaakt, ze heeft meer dan een keer haar veilige thuis moeten verlaten.  Als ze ergens voor gaat, is ze bloedfanatiek en streng voor zichzelf. Nu ook met die eindmusical: staat ze eindeloos liedjes te oefenen. Een half jaar geleden overleed haar opa, Maureen sprak prachtig op de uitvaart. Was ze na afloop boos op zichzelf, omdat ze vond dat ze het niet goed had gedaan.  We kozen voor De Witte Vlinder toen Maureen naar groep twee ging. Ik kon een huis krijgen op de Geitenkamp, haar vader woonde er al. De buurt heeft een slechte naam, maar er wonen hier genoeg hardwerkende en slimme mensen. Ik heb altijd tegen Maureen gezegd: je moet je best doen. Voor mijn part word je schoonmaker, maar je gaat naar school en je móét een diploma halen.  We hebben goede ervaringen met de school. Ik hoorde dat de onderwijsinspectie heeft gezegd dat de school zeer zwak is, maar of dat echt zo is? Als ouder krijg je het niet allemaal mee. Als zij maar gelukkig is, vind ik. Ze heeft de Cito-toets heel goed gemaakt. Dan zal het wel goed zijn, toch? Ze had havo, volgens de Cito. Ik was supertrots. Het schooladvies was vmbo kader-gemengd. Daar hebben we in overleg met meester Berrie vmbo theoretische leerweg van gemaakt. Naar de havo? Vind ik niet realistisch. Rekenen is haar zwakke punt. Dat kan ik zelf trouwens ook niet. Toen ik moest helpen tijdens het thuisonderwijs lagen we helemaal in een deuk om de rekenopdrachten. We begrepen er allebei niets van. Dan moet je niet op havo-niveau wiskunde willen doen. Ik wil niet dat ze het gevoel krijgt dat ze faalt.  Maureen was mediator op het schoolplein, dan ga je praten als kinderen ruzie hebben of elkaar pesten. Daar heeft ze zichzelf voor opgegeven, mooi hè. Ze wil later de politiek in, zegt ze steeds. Dat heeft ze niet van mij, haha.”   Nina en Andjelko Dalto zijn de ouders van Niko (12). Hij gaat na de zomer naar het Stedelijk Gymnasium Arnhem.  Andjelko: „We hebben laatst kennis gemaakt met de ouders van de kinderen die na de zomer bij Niko in de klas zitten. Heel aardige mensen. Niemand had tatoeages, dat viel wel op.” Nina: „Op De Witte Vlinder heeft iedereen tatoeages.” Nina: „Het  is een prima school, maar we zijn soms wel geschrokken van de sfeer op het schoolplein. Ouders die stonden te schreeuwen…” Andjelko: „Op mijn school in Bosnië was het tien keer erger. Gewoon niet te veel van aantrekken.”  Nina: „Ik was soms bang dat Niko erdoor beïnvloed zou worden.” Andjelko: „Hij wordt thuis goed opgevoed, dat is veel belangrijker.” Nina: „Bij ons in Bosnië zeggen ze: het verschil tussen goed en slecht krijg je van thuis mee. Toch had ik wel willen verhuizen, zodat Niko naar een andere school zou gaan.” Andjelko: „Dat wilde hij zelf niet. Hij heeft hier z’n vrienden.” Nina: „School is belangrijk. We stimuleren hem: hij krijgt geld of een mooi cadeau  voor een goed rapport. Ik heb ook altijd gezegd: ‘Niko, als je een slecht rapport hebt, pak ik alles af. Dan heb je geen telefoon en geen playstation meer.’” Andjelko: „We helpen hem niet met z’n huiswerk, maar we praten veel met elkaar.” Nina: „Hij weet dat hij ons alles kan vertellen. Hij is nooit alleen. En ik zeg: ‘Niko, je kunt het.’ Andere ouders zeggen: mavo is ook goed. Wij zeggen: je kan beter.”  Andjelko: „Sommige ouders zijn minder ambitieus. Die zeggen: je kan ook een uitkering krijgen.” Nina: „Dat is een groot probleem hier. Wij hebben moeten vechten om hier te aarden. Het is moeilijk om je huis te verlaten en in een vreemd land opnieuw te beginnen. We kwamen uit een oorlog.” Andjelko: „Ik kan er niet over praten.” Nina: „Ik hoop dat we het goed hebben gedaan met Niko. Dat hij een goed mens wordt. Meester Berrie zei: ‘Jullie mogen trots op hem zijn.’” Andjelko: „Dat zijn we ook.”  Nina: „Supertrots.” Hedda Rosendahl is de moeder van Saleisha (11). Zij gaat na de zomer een tussenjaar doen in de Wereldklas van het Titus Brandsma College in Velp.   ‘Mijn jongste zit op de Vrije School. Daardoor zie ik wat een verschil school maakt. Dat ligt niet alleen aan De Witte Vlinder. Het team doet ontzettend z’n best. Ze hebben pech gehad. Al die nieuwe directeuren… Om de haverklap kwam er weer een mail met nieuwe plannen, ik was de draad kwijt.  De school is veel tijd kwijt aan het corrigeren van de kinderen en ervoor zorgen dat ze in elk geval de basis beheersen. Dat is achteraf gezien ten koste gegaan van Saleisha. Ze is een gemakkelijk kind, je hebt geen last van haar. Dat zorgt er tegelijk voor dat ze over het hoofd wordt gezien.  Het zou veel beter zijn als scholen een mix zijn van kinderen uit verschillende buurten. Je haalt elkaar naar beneden als je alleen maar kinderen uit een achterstandswijk bij elkaar zet.  Saleisha ging naar De Witte Vlinder omdat haar zus er ook zat. Ik heb vanaf de kleuterklas gedacht: misschien moet ze naar een andere school, maar ik heb voor het gemak gekozen. Ze kon al lezen in groep 1. Toen kwam de vraag of ze een klas over moest slaan. Dat hebben we niet gedaan, we vonden haar te jong. Vanaf dat moment is ze onder haar niveau gaan presteren. Ze kreeg een krap mavo-advies, maar op de Cito-toets scoorde ze vwo. Meester Berrie belde meteen op: ‘Hedda, we moeten praten.’   We hadden al gekozen voor de Wereldklas. Dat gaan we niet meer veranderen. Ook omdat we er na een test op het Titus achter kwamen dat Saleisha een leerachterstand heeft. Op De Vlinder is de basis erin geramd, maar verder is er weinig gebeurd. Ik denk dat Saleisha zich heeft verveeld. Na het tussenjaar gaat ze naar het Beekdal Lyceum, waar ze naast havo of vwo tien uur per week gaat dansen. Die combinatie is te pittig om nu meteen te doen, zeker als je met een achterstand begint.” Jessica Mohanlal is de moeder van Jayden (12). Jayden gaat na de zomervakantie naar het Beekdal Lyceum, een havo/vwo met speciale aandacht voor cultuur en sport.  ‘Dat de Witte Vlinder ineens zeer zwak was, had ik niet zien aankomen. Jayden heeft er gelukkig weinig last van gehad. Hij is heel pienter. Praatte als peuter al heel goed. En de vragen die hij stelde! Ik dacht: hoe kóm je erop?  Ik hielp hem weleens met school. Even een half uurtje topografie oefenen samen. Vroeg ik de volgende dag bij het ontbijt: ‘Neem het nog één  keer door, Jayden.’ Kwam hij ’s middags thuis: ‘Kijk mama, een tien.’  We wonen op de Geitenkamp, dan ga je gewoon naar De Witte Vlinder. De school is een afspiegeling van de buurt. Het is, denk ik, beter voor iedereen als er ook kinderen uit de betere wijken op De Witte Vlinder zouden zitten. Maar dat is kansloos: soort zoekt soort. De rijken willen bij de rijken. Zo is het nou eenmaal.  De school is prima. Zeker meester Berrie. Als er iets is met Jayden was, kon ik altijd even met hem appen. Ontzettend jammer dat hij weggaat en dat mijn jongste dochter zo’n goede meester misloopt.  Ik heb het naar m’n zin op de Geitenkamp, maar ik heb het hier wel langzaam zien veranderen en verruwen. Vorig jaar is mijn buurman in elkaar geslagen. Om níéts. Ik zou mijn kinderen hier liever niet laten opgroeien.  Jayden is een lieve, zachte jongen. Heel creatief ook. Gisteren zat hij de hele dag op de stoep slijm te maken. Alles onder het scheerschuim. Hij draait vaak overuren in z’n hoofd, omdat hij zo gevoelig is. Ik hoop dat hij wat steviger en wat harder wordt. Dat is belangrijk in deze maatschappij.  Ik ben trots op hem, natuurlijk. Maar als hij een vmbo-advies had gekregen, was ik ook trots geweest. Uiteindelijk is zo’n advies niet bepalend voor de rest van je leven. Ook met vmbo kun je een superleuke baan krijgen.”||https://www.nrc.nl//nieuws/2022/07/22/meester-berrie-neemt-trots-afscheid-van-zijn-klas-in-achterstandswijk-de-geitenkamp-a4137136
2022-07-22||Klimaatverschuiving: die lange hete Franse zomers uit de jaren 70 vind je nu in Nederland||Het waren vaak kleine, tweedehands Kevers of Dafjes die in de zomermaanden in de file aan de grens stonden. Volgeladen tot de nok, soms grote pakken bagage op het dak.  Veilig waren ze allerminst. De autootjes waren speciaal voor vakantie gekocht en mochten niet te veel kosten. Er mankeerde vaak van alles en nog wat aan.   Maar toch waren ze op weg naar de Côte d’Azur, op weg naar het avontuur, de glamour van de Franse kust, en natuurlijk het mooie weer. Waar Nederlanders in de jaren zeventig massaal zuidwaarts trokken, is het weer de andere kant op gereisd. De huidige Nederlandse zomer is steeds meer op de Franse zomer van weleer gaan lijken. In De Bilt, aardig representatief voor Nederland, lag tussen 2010 en 2019 de gemiddelde temperatuur van een etmaal –  dus gemeten van 0:00 tot 24:00 uur – op 17,6 graden. Dat komt overeen, blijkt uit onderzoek van NRC, met de temperatuur in grote delen van Midden-Frankrijk in de jaren zeventig.   Voor de analyse gebruikte NRC gegevens van Copernicus, het aardobservatieprogramma van de EU. Dat verdeelt werelddeel Europa in vakjes van zo’n 30 bij 30 kilometer. Per vakje berekent het Copernicus-programma onder meer de gemiddelde temperatuur en de hoeveelheid gevallen neerslag in 24 uur. Die gegevens zijn beschikbaar voor de periode vanaf 1950 tot afgelopen jaar. NRC berekende voor het gebied rond De Bilt de gemiddelde temperatuur en neerslag voor de zomermaanden tussen 2010 en 2019. Die zijn vergeleken met alle vakjes van heel Europa van de jaren zeventig: in welke gebieden leek het toenmalige weer het meest op dat in De Bilt van de afgelopen jaren? Hoe verschoof het zomerweer door klimaatverandering? Eindeloze campingzomers in La douce France van de jaren 70. Foto Richard Phelps/Getty Images
 Deze week was een toonbeeld van die verandering. Wie in Nederland naar  buiten moest, vooral dinsdag, zocht de schaduw op, van badgasten die zich naast de  Scheveningse pier het water in lieten zakken, tot de schilder die een parasol meenam de hoogwerker in. In De Bilt mat men temperaturen van boven de 35 graden; sinds het begin van de metingen in 1901 kwam dat maar negen keer eerder voor. De kans op zulke warme dagen neemt toe door klimaatverandering, zegt KNMI-klimaatonderzoeker  Peter Siegmund. Dat is niet alleen een gevolg van de directe opwarming door broeikasgassen, vertelt hij. „In de zomer is er ook een toename van de hoeveelheid zonnestraling in Nederland, doordat het minder vaak bewolkt is. Zo neemt de temperatuur ook toe.” Nu is het niet zo dat de jaren zeventig geen warme zomers kenden. Wie het digitaal archief doorzoekt van het Nederlands Instituut voor Beeld en Geluid, vindt snel de beelden van volle stranden, van campings waar de tenten en caravans volgens het Polygoonjournaal „hutje bij mutje” stonden, van „stadsjeugd” die verkoeling zocht in vijvers en fonteinen. Soms was het zo warm dat „ook ouderen niet aarzelden” om de fontein in te duiken. „Eén ding staat vast”, klonk het op het Polygoonjournaal, „de zomer van 1975 zal de geschiedenis ingaan als een van de warmste sedert er in De Bilt begonnen werd met klimatologische waarnemingen.” Maar zo goed was het weer niet altijd. Nederlanders mogen inmiddels gewend zijn geraakt aan warme zomers,  klimaatonderzoeker Siegmund – zelf scholier in de jaren zeventig – zegt zich vooral „verregende jeugdvakanties” te herinneren. „We gingen altijd op vakantie in Nederland, naar Zeeland, of Bergen aan Zee. Altijd regen.” Met 16,3 graden was de gemiddelde dagtemperatuur in het Nederland van de jaren zeventig 1,3 graden Celsius inderdaad lager dan in de jaren tien van deze eeuw.  Maar het is juist meer gaan regenen in de zomermaanden: van dagelijks gemiddeld 1,9 millimeter  toen naar 2,7 millimeter in de jaren tien. Hoe dan ook: je kunt niet zomaar zeggen dat de Nederlandse zomers ‘dus’ natter zijn nu, stelt Siegmund van het KNMI. Ja, gemiddeld vallen er meer millimeters. Maar: het regent niet per se vaker, de intensiteit van de buien is vooral  toegenomen. „Dat komt doordat het warmer is geworden. In  warme lucht past meer waterdamp.”  Gevolg: meer stortbuien, minder druilerige dagen. Ruim één graad is de zomerse temperatuur in Nederland dus gestegen in die vijftig jaar. Je zou ook kunnen zeggen: de warmte is vijfhonderd kilometer naar het noorden gereisd.  En dat is niet alleen gebeurd in Nederland. In heel Europa is de temperatuur naar het noorden getrokken. In Midden-Frankrijk – dat in de jaren zeventig dus leek op het huidige Nederland – zijn de zomers nu grofweg zo warm als in het Noord-Spanje van de jaren zeventig, dat op zijn beurt de temperatuur van Zuid-Spanje heeft gekregen. Bij regen ligt dat gecompliceerder. Ook daar zijn veranderingen te zien, maar die gaan niet allemaal één windrichting op. Met name rond de Noordzee valt er meer regen – van Bretagne tot Noorwegen, en ook in Nederland. Verder naar het binnenland is het droger geworden, terwijl het rond bergketens  even nat blijft. Niet vreemd, zegt Peter Siegmund van het KNMI. „De wind slaat lucht met waterdamp tegen de bergen, waardoor het omhoog wordt geduwd. Hoger in de lucht koelt de waterdamp af, en dan gaat het regenen.”  In de afgelopen vijftig jaar zijn de zomers in Nederland sterk veranderd. Zo sterk zelfs, dat de zomers nu meer lijken op de zomers van zuidelijker gelegen Europese gebieden.    Richting het zuiden hadden grote delen van Midden-Frankrijk ongeveer dezelfde temperatuur… …in het oosten zien we ook gebieden in Oost-Duitsland, en Oekraïne en Wit-Rusland, waar een (warmer) landklimaat heerst.   De zomers in De Bilt lijken wat neerslag betreft op het Noorwegen van de jaren 70… …en op gebieden rond bergketens zoals de Alpen en de Pyreneeën… …en de Karpaten bij Roemenië en Oekraïne.   Noorwegen was ‘te’ koud, Midden-Frankrijk ‘te’ droog.   Die gebieden liggen aan de randen van de Alpen, bijvoorbeeld rond Lyon… …of tegen de Pyreneeën aan: het weerbeeld in het gebied rond Pau in de jaren 70 leek sterk op dat van De Bilt van de jaren 10. In het oosten gaat het om een gebied dat tegen de Karpaten aan ligt, op zo’n 250 meter hoogte. Het KNMI verwacht dat Nederland de komende decennia nog warmer wordt: het land zal over dertig jaar  lijken op het Frankrijk van nu. De zomers worden langzaam droger – het regent weliswaar wat meer, maar door de warmte verdampt nog meer vocht. „Als de grond droger wordt, neemt die meer warmte op. Als er een hittegolf overheen komt, betekent dat nog hogere temperaturen dan bij een minder verdroogde grond”, zegt Siegmund. Dat gebeurde ook in  Frankrijk, waar het sneller opwarmt dan in het  nattere Nederland. In 2050 is het klimaat in Nederland over het hele jaar – dus niet alleen in de zomer – als dat van het Bordeaux van nu.   


 

 
||https://www.nrc.nl//nieuws/2022/07/22/klimaatverschuiving-die-lange-hete-franse-zomers-uit-de-jaren-70-vind-je-nu-in-nederland-2-a4137119
2022-07-22||Na de kwellingen in de kostscholen komt nu de paus||‘Ik ben geboren in een tent, in januari 1945”, vertelt Flora Northwest, een 77-jarige vrouw van de Cree-bevolking uit westelijk Canada. „Als klein meisje had ik lang haar voorbij mijn middel, en ik voelde me goed.”  Northwest – grijs halflang haar, vriendelijke uitstraling – vertelt met kalme vastberadenheid over haar leven. Ze zit in haar eenvoudige woning in het reservaat van haar inheemse gemeenschap, de Samson First Nation in Maskwacis, in de prairieprovincie Alberta. Rond de houtkachel in haar woonkamer staan beeldjes van adelaars en een 3D-afbeelding van een grommende wolf. De airco staat aan.  „Toen ik vijf was ging ik naar de dagschool,  mijn vader vervoerde ons te paard”, vertelt ze. „In 1951, op mijn zesde, werd ik naar de grote school gebracht, de Ermineskin Indian Residential School.” Ze houdt even stil. „En daar had ik mijn eerste ervaring met trauma.” Ermineskin Indian Residential School:  dat was de katholieke kostschool. Northwest  was weggehaald bij haar ouders, Alice en Archie, en werd tien jaar lang  op de school ondergebracht – een van de meer dan honderddertig internaten in  Canada die ten doel hadden, voor grote delen van de negentiende en twintigste eeuw, om kinderen van de oorspronkelijke bevolking onder dwang  te laten assimileren in de witte maatschappij. „Een van de eerste dingen die me werd verteld, was dat je niet je eigen taal mocht spreken”, vertelt Northwest. „Deed je dat toch, dan werd je geslagen.” De nonnen noemden de kinderen „heidenen” en ‘savages’ – barbaren. „Ik wist niet wat dat betekende, maar ik ging geloven dat ik er één was. Ik kreeg te horen dat ik nooit iets zou voorstellen, want ik was een luie indiaan, een vieze indiaan. Ik geloofde het, want het werd er elke dag ingestampt.”  Op de bank in haar huiskamer, onder een beschilderde stierenschedel waar een rozenkrans aan hangt,  pakt Northwest er een oud gestencild boekje bij over de gemeenschap. Een historische foto toont een vlak landschap met een groot wit gebouw van meerdere verdiepingen. De kostschool, in gebruik van 1895 tot 1975, is later verwoest door een brand. „Zie je deze slechte man hier?”, zegt ze, wijzend op een zwart-witfoto van een bebrilde priester met kort haar. „Hij was een dader. Seksueel misbruik. Ik was een van zijn slachtoffers.” Ze moet tijdens haar verhaal een paar keer haar tranen bedwingen.  Een rozenkrans hangt aan een beschilderde schedel in de woonkamer van oud-kostschoolleerling Flora Northwest in Maskwacis, Alberta Foto Amber Bracken
 Flora Northwest kijkt uit naar het bezoek van paus Franciscus aan haar gemeenschap, komende maandag. De paus komt naar Maskwacis (uitgesproken als ‘Maskwa-tsjies’) om op Canadese bodem excuses aan te bieden voor de rol van de Katholieke Kerk bij de decennialange  praktijken in inheemse kostscholen. Northwest is erbij, net als vele andere oud-leerlingen  van de instellingen uit het hele land. „Ik wil die excuses horen”, zegt ze. „Die woorden zijn – als overlevende – erg belangrijk voor me.”  Op last van de Canadese autoriteiten werden in de kostscholen tussen ongeveer 1850 en de jaren zeventig van de vorige eeuw zo’n 150.000 inheemse kinderen gedwongen ondergebracht. Een aantal scholen sloot pas de deuren in de jaren tachtig of negentig. Het beleid geldt als een schandvlek op de geschiedenis van Canada.  Kinderen werden er psychologisch, lichamelijk en seksueel misbruikt. Duizenden kinderen stierven op de scholen, onder meer door ziekte en ondervoeding. Familiebanden werden doorgesneden en de inheemse identiteit van leerlingen werd uitgevlakt, met verwoestende sociale gevolgen in inheemse gemeenschappen tot op de dag van vandaag.   „De erfenis van de kostscholen is verreikend, want de bedoeling van de instellingen was om de cultuur van de oorspronkelijke bevolking af te breken”, zegt Peyasu Wuttunee, een hulpverlener in Maskwacis – een afgelegen gemeenschap van vier reservaten op een uitgestrekt, glooiend prairielandschap.   Wuttunee: „Een hele generatie verloor haar taal en cultuur. Met alle gevolgen van dien. Drugs, verslaving, geweld, zelfmoord.” Hoewel het kostscholenbeleid werd opgezet door de Canadese regering – met als doel ‘de indiaan in het kind te doden’  – werden de scholen over het algemeen gerund door kerken, de katholieke voorop. Die beheerde meer dan 60 procent van de instellingen, waaronder de Ermineskin Residential School – een van de grootste van het land.  De regering bood in 2008 excuses aan voor het kostscholenbeleid.  Een aantal kerken deed dat ook, zoals de Anglicaanse en de Presbyteriaanse. Maar tot aan dit jaar had de Katholieke Kerk nog geen excuses aangeboden.  Druk daartoe liep vorig jaar op na de ontdekking van ruim tweehonderd ongemarkeerde kindergraven bij een voormalige kostschool in Kamloops, in de provincie British Columbia. Het internaat werd gerund door de Katholieke Kerk.   Meer en meer ongemarkeerde graven werden sindsdien gevonden bij voormalige kostscholen. Ruim achttienhonderd graven inmiddels.  Besef van de schadelijke uitwerking van de scholen was er, tot op zekere hoogte, in Canada. Maar dat er begraafplaatsen waren bij de scholen, dat er kinderen anoniem onder de grond waren verdwenen, dat ouders dit veelal niet wisten: dit alles sloeg in Canada in als een bom.  „De bedoeling van het beleid was om ons te doden”, zegt Northwest. „Om onze identiteit te vernietigen, onze taal te vernietigen, onze ceremonies uit te bannen. Het beleid heeft zoveel van onze mensen uitgeroeid. Zoveel van onze mensen hebben zelfmoord gepleegd wegens de pijn na het misbruik”, zegt ze. „Maar we zijn er nog.” Dit voorjaar bezocht een delegatie van vertegenwoordigers van de oorspronkelijke bevolking het Vaticaan om persoonlijk bij de paus aan te dringen op excuses. Met succes: paus Franciscus verklaarde dat „het betreurenswaardige gedrag van leden van de Katholieke Kerk” hem „diep spijt”. Hij vroeg om vergeving, en zegde toe zijn excuses ook op Canadese bodem uit te spreken – een van de 94 aanbevelingen uit het rapport van een waarheids- en verzoeningscommissie die jaren onderzoek deed naar het kostscholenbeleid. Dat rapport, verschenen in 2015, beschreef het beleid als „culturele genocide”.  Excuses van de paus zijn zeldzaam. In 2018 bood de paus in Ierland excuses aan voor misbruik door de Katholieke Kerk; drie jaar eerder bood hij in Bolivia excuses aan voor misdaden die namens de Kerk werden gepleegd tegen inheemse bevolkingsgroepen op het westelijk halfrond. Flora Northwest – die na haar schooltijd  worstelde met alcoholisme – huilde toen ze hoorde dat de paus zijn excuses had uitgesproken.  „Het maakt niet uit hoeveel jaar ik er weg ben, het heeft nog steeds impact.” Sinds het reisschema van de 85-jarige paus in mei bekend werd, maakt Maskwacis zich op voor zijn bezoek. Het stoffige reservaat – de wegen zijn er veelal onverhard – tracht zich van zijn beste kant te  laten zien. Er is  vers asfalt gelegd bij het Bear Hills Park,  een ronde openlucht-arena voor pow wows, inheemse ceremonies, waar Franciscus zijn historische verontschuldiging zal uitspreken. Oud-leerlingen van kostscholen worden ingevlogen vanuit het hele land. Maskwacis, dat een bewogen geschiedenis kent, heette tot acht jaar geleden Hobbema, naar de Nederlandse landschapsschilder uit de Gouden Eeuw. Een nabijgelegen station langs de Canadian Pacific Railway kreeg die naam van de topman van het transportbedrijf (de plaatsnaam werd uitgesproken  als ‘Ho-BIE-ma’). Op initiatief van de Cree-bevolking van het gebied werd de plaats in 2014 omgedoopt tot Maskwacis – ‘berenheuvels’ in de taal van de Cree. Bouwvakkers werken aan bestrating in het Ermineskin-reservaat in Maskwacis, voor het bezoek van paus Franciscus op maandag.Foto Amber Bracken Met die naam moest een nieuwe start worden gemaakt, na een tijd waarin Hobbema bekend kwam te staan als een plaats van gewelddadige  bendes  met namen als Redd Alert en Indian Posse.   Nog altijd kampt Maskwacis met sociale problematiek. Al beschikt het Ermineskin-reservaat over faciliteiten als een school, een sportcomplex en een skatepark, behuizing is er veelal gebrekkig. Huisjes staan kriskras langs onverharde wegen, sommige met dichtgetimmerde ramen, enkele andere met nooit herstelde  brandschade. „Het water op het reservaat is niet drinkbaar, er zit schimmel in de huizen”, zegt Northwest schamper.    Ook verslaving en huiselijk geweld zijn aanhoudende problemen , zegt Esther Roan van de Ermineskin-vrouwenopvang. „Er zijn een hoop beschadigde  mensen. Mensen die niet weten hoe ze met hun pijn moeten omgaan. Vrouwen die het geweld  thuis ontvluchten, jonge moeders met kleine kinderen.” Dit hangt direct samen met gebroken familiebanden door de kostscholen: leerlingen kenden geen gezinsleven, wisten niet hoe   kinderen op te voeden. „Er is sprake van generaties aan onverwerkte trauma’s”, zegt Roan.  De paus krijgt  deze kant van Maskwacis waarschijnlijk niet te zien. Wegens zijn hoge leeftijd en beperkte mobiliteit worden zijn bezoeken kort gehouden. Naar verwachting zal hij zo’n anderhalf uur in de plaats zijn.  Bruce Cutknife, een oud-leerling van de Ermineskin Residential School:  „Het is interessant dat een persoon die zo’n machtige organisatie vertegenwoordigt naar onze gemeenschap komt om zijn berouw en verdriet uit te spreken voor wat de Kerk heeft gedaan. Maar ik kan begrijpen dat er een hoop woede bestaat.” De 68-jarige Cutknife zat negen jaar lang op de kostschool, van 1960 tot 1969. Hij wilde graag naar  school, zodat hij kon leren schrijven net als zijn oudere broers en zussen. Maar zijn gemoed sloeg om vanwege „de straffen die ons werden toegebracht, meteen, als je niet goed of snel genoeg reageerde. We werden geslagen, er werd aan ons haar getrokken en aan onze oren”, vertelt hij. „Kinderen huilden want ze misten hun ouders, er was niemand om hen te beschermen tegen de bestraffende volwassenen. Je was voortdurend op je hoede.” Bruce Cutknife, oud-leerling van de Ermineskin Indian Residential School, in Maskwacis: „kinderen huilden want ze misten hun ouders, er was niemand om hen te beschermen tegen de bestraffende volwassenen.”Foto Amber Bracken Cutknife was getuige van het lichamelijk misbruik van andere kinderen, vertelt hij. „Ze werden geslagen, met een liniaal op de hand. Een onderwijzeres brak bij het slaan de liniaal doormidden. Ze ging door met slaan, met twee helften van de liniaal. Het kind schreeuwde de hele tijd. Visueel traumatisch.”  Cutknife, gekleed in een geruit overhemd met een strohoed en een ketting van wampumkraaltjes, vertelt dat het destijds normaal werd gevonden dat inheemse kinderen naar de kostschool gingen. „Het werd verwacht, je had letterlijk geen keuze. Pas later ging je je realiseren wat er met je was gedaan, wat je was afgenomen.” Jongere leden van de Cree-bevolking beschouwen de excuses van de paus als een bekrachtiging van wat zij zien als de „koloniale” grondslag van het kostscholenbeleid. „De excuses zijn een goed gebaar”, zegt Josh Littlechild (39), een inwoner van Maskwacis die zich bezighoudt met  jeugdwelzijn in de gemeenschap. Het gebaar van de paus bevestigt volgens hem „de waarheid die wij al deze tijd al spreken”, die van „de aanhoudende genocide en koloniale onderdrukking door regeringen en kerken”. Josh Littlechild, jeugdwelzijnswerker van de Cree-bevolking in westelijk Canada, in Maskwacis, Alberta: „we moeten de gebruiken van het kolonialisme afbreken.”Foto Amber Bracken  Volgens Littlechild, een forse man met honkbalpet,  is wezenlijke vooruitgang mogelijk zodra men zich anders leert verhouden tot  leden van de oorspronkelijke bevolking. „Mensen moeten gaan inzien dat ze profiteren van een systeem dat inheemse mensen doodde en hun cultuur vernietigde”, betoogt hij. Er is nog steeds sprake van een systeem van achterstelling van inheemse mensen, zegt hij. „Het verandert maar langzaam. We moeten de gebruiken van het kolonialisme afbreken.”    Voor Northwest biedt de komst van de paus een kans op vergeving, zegt ze. Ze heeft jarenlang geworsteld met haar ervaringen op de inheemse kostschool – een proces waarbij ze zelf excuses heeft aangeboden aan haar vier kinderen voor de moeder die ze was. „Ik was moeder overste”, zegt ze spottend, terugverwijzend naar de liefdeloze starheid die ze zelf als kind ervoer. „Ik moest thuiskomen in  mijn identiteit als inheemse vrouw. Maar ik wil leren om tegen de daders te zeggen: ‘Ik vergeef je voor wat je me hebt aangedaan.’ Ik wil vrij zijn van het verleden.”||https://www.nrc.nl//nieuws/2022/07/22/na-de-kwellingen-in-de-kostscholen-komt-nu-de-paus-a4137129
2022-07-22||Leonne Stentler: ‘Ik dacht: ben ik echt de beste rechtsback?’  Liza Ferschtman: ‘Die vraag blijft. Ben ik goed genoeg?’||Het statige Scheveningse Kurhaus herinnert de voetballer en de violist aan hun adolescentie, toen ze hier voor het laatst waren. Die tijd behoort tot het vorige leven van Leonne Stentler (36), dezer dagen tv-analist bij het EK vrouwen-voetbal in Engeland. Ze was negentien, studeerde communicatiewetenschappen, speelde in Jong Oranje en had een bijbaan in de horeca. Hier in het Kurhaus liep ze in de bediening en ze weet nog hoe ze een avond met een dienblad boven haar hoofd  tussen de feestende gasten heupwiegde op de scheurende saxofoon van Candy Dulfer. Zo’n acht jaar later maakte een andere klank – het korte en droge knappen van een achillespees – een einde aan haar sportersbestaan. „En moest ik mezelf opnieuw gaan ontdekken”, zegt ze. Voor violist Liza Ferschtman (42) was het Kurhaus een van de vele stations op een reis die nog altijd gaande is. Ze trekt als veelgevraagd solist over de wereld met haar bijna drie eeuwen oude Guarneri del Gesù, die nu in een koffer zwijgend aan haar voeten ligt.  Rond haar vijftiende musiceerde ze in het Kurhaus voor vioolnestor Theo Olof. „Veel glim en glam, grote kristallen, en licht dat brak in glas en spiegels”, zegt ze. Hotels vormen haar biotoop, ze  slaapt er vaker dan thuis. Morgen  vliegt ze naar Schotland. In mei telde haar agenda zeventien concerten, verzucht ze. „En dan steeds weer die adrenalinekick. Zo’n piek waarvan je elke dag naar beneden moet komen, om dan onmiddellijk aan een nieuwe klim te beginnen.” „Voetballers worden na een wedstrijd in de kleedkamer vaak meteen van die berg geschopt”, grijnst Leonne. „De teneur van een nabespreking laat zich samenvatten in: het was goed, maar er is nog meer dan genoeg om te verbeteren.” „Bij ons kloppen na afloop alleen bewonderaars aan de kleedkamerdeur”, antwoordt Liza.  Het is zeven uur in de avond. We zitten in de serre, afgescheiden van de eetzaal. Even verderop slenteren hotelgasten naar het strand, om de laatste zon mee te pikken. De vrouwen bestellen  een glas wijn en kijken verlekkerd naar hun zeebaarsfilet met piccalillysaus. „Sjiek, hoor”, zegt Stentler. Stentler groeide op in een Rotterdams onderwijsgezin, een kind dat dweepte met haar oudere broer. Wat hij deed dat wilde zij ook, zoals saxofoon spelen en voetballen. Dat laatste was nog niet zo eenvoudig. Clubs met meisjesafdelingen waren een zeldzaamheid begin jaren negentig, maar ze mocht in de F’jes bij de jongens.  Buiten het bereik van de camera’s, ver weg in China, wonnen de Amerikaanse voetbalsters in die tijd de eerste wereldtitel in de geschiedenis. De sport kende nog geen vrouwelijke idolen. „Voetballend op straat was ik in mijn verbeelding Dennis Bergkamp, de sierlijke spits die zich langs verdedigers toverde en wonderbaarlijke doelpunten maakte.” „Ik las dat je uiteindelijk rechtsback werd”, zegt Liza. „Was dat geen tegenvaller?”  „Natuurlijk. Maar dat blijkt het lot van veel meiden die tot hun late tienerjaren meedoen met de jongens. Enerzijds ontwikkelen ze zich snel door de hogere weerstand, anderzijds moeten ze vanaf hun vijftiende – wanneer jongens een groeispurt doormaken – opboksen tegen fysiek sterkere tegenstanders.  En wat doen coaches dan? Die halen de meiden naar het middenveld of naar achteren en dwingen hen in een dienende rol.” Liza: „Bal afpakken en inleveren.” Leonne: „ Zoiets. Terwijl het belangrijk is meiden in een positie te brengen waarin ze de besten zijn, de leiders. Met het ouder worden schoof ook ik steeds verder naar achteren. Op een dag zette een coach me rechtsback en dat was het dan. Ik ontwikkelde me van technisch begaafde aanvaller tot dienstbare verdediger.” Liza: „En bleek die dienstbaarheid jou te passen of verlangde je er stiekem naar een Bergkamp te worden?” Leonne Stentler Foto Daniel Niessen
 Leonne: „Ik ben me ernaar gaan voegen. Op de basisschool stond ik vooraan bij alles wat we op het podium deden: acteren, muziek maken, sketches verzinnen. Op straat was het dribbelen en nooit de bal afgeven. Maar ergens in de puberteit kwam dat keerpunt. Onlangs vroeg iemand me voor een filmcasting. En bij het oefenen, voelde ik me weer even het kind van twaalf dat overal ja op zei. Het weggedrukte meisje bestaat dus nog, als ik alles even kan loslaten.” Liza: „Waarom drukte je haar weg?” Leonne: „In de puberteit kreeg de onzekerheid meer greep op mij. Ik groeide op in een wereld waar geen plek voor vrouwen was. We kregen te horen: ‘Dit is een mannensport! Wat doe je hier? Jullie kunnen het niet.’ Elk seizoen begon ik in een lager elftal om vervolgens toch naar het eerste te klimmen. Coaches vonden me per definitie slechter, alleen omdat ik een meisje was.” Op haar vijftiende, vertelt ze, verkaste ze naar RVVH in Ridderkerk, de club van Manon Melis, die later topscorer van Oranje zou worden. Ze zaten aanvankelijk in hetzelfde elftal. Het seizoen erna, een leeftijdscategorie hoger, zei de coach van het selectieteam dat hij „geen meiden hoefde”. Na aandringen door het RVVH-bestuur ging hij akkoord met één: Melis mocht doorstromen. „En ik belandde in een ploeg bij puberende jongens die elk weekend op het veld aan het vechten waren. De Bergkamp-droom bestond nog. Maar een stem zeurde in mijn achterhoofd: ‘Je bent niet goed genoeg, anders zat je wel in het eerste.’ Elke week wilde ik stoppen. Op aandringen van mijn ouders ging ik door. Intussen trok ik me steeds verder in mezelf terug.” Dat gevoel werkte later zelfs door in haar tijd als international. „Een soort verbazing van: ik weet niet wie dit heeft bedacht, het kan toch niet waar zijn dat ik de beste rechtsback van Nederland ben.” Even zijn ze stil. In de verte, bij de pier, rennen kinderen achter een bal aan. De hemel kleurt fel oranje. Ferschtman hoefde zich niet tegen de stroom in te ontplooien. Ze groeide op tussen mensen die haar muzikale talent koesterden en voedden. Haar ouders kwamen in 1978, een jaar voor haar geboorte, uit de toenmalige Sovjet-Unie naar Nederland. In Moskou waren beiden opgeleid tot klassiek musicus: vader Dmitry speelt cello, moeder Mila Baslawskaja piano. Beroepsmusici studeren zo’n acht uur per dag, zo niet meer, dus er was altijd muziek om haar heen. In die sfeer ontpopte Liza zich tot een violistische Bergkamp. „Soms leeft in mij nog wel het idee dat ik min of meer per ongeluk solist ben geworden. Het duurde lang voordat ik me er echt mee kon vereenzelvigen, toen stond ik al een poos op de voorgrond. Mijn ouders stimuleerden me in die rol, want ze wisten: wie musicus wil worden moet vroeg beginnen.” „Waren ze zelf solisten?” wil Leonne weten. „Ze deden van alles. Mijn vader was een workaholic. Die eigenschap erfde ik van hem. In de Sovjet-Unie speelde hij in een strijkkwartet. Een heilig verklaarde vorm die totale toewijding vereist: vier strijkers smeden een soort huwelijksband, waarbinnen ze acht uur per dag gezamenlijk proberen tot in de haarvaten van de muziek door te dringen.” In Nederland kreeg vader Ferschtman een baan als aanvoerder van de cello’s in een orkest, wat betekende dat hij ook soleerde. Hij gaf recitals met haar moeder. En beiden gingen lesgeven.  „Ze brachten me groot met het geloof dat een talent ten volle tot bloei dient te komen, daarna kun je altijd nog wel zien. Een mooie gedachte en tegelijk een bodemloze put, want wanneer heb je je talent helemaal benut?”  Leonne: „Dat weet je nooit.” Liza: „Zo’n zoektocht is mooi en eindeloos, en daarom afschrikwekkend. Maar ik weet niet hoe het anders zou moeten.” Leonne kijkt naar de kist aan haar voeten. „Zou er voor jou een leven zonder viool kunnen bestaan?” Het blijft even stil. „Weet je”, zegt Liza, „eerlijk gezegd hou ik helemaal niet zoveel van de viool. Toeval wilde dat dit mijn instrument werd om muziek te maken. Mensen zeggen wel eens dat het lijkt alsof de viool één is met mij, een verlengstuk van mijn lichaam. Dat gebeurt omdat ik het instrument wil vergeten. Het mag niet de muziek – mijn echte hartstocht – in de weg zitten.” Ik hou niet eens zo van de viool. Als ik speel, wil ik het instrument vergeten Liza Ferschtman  Leonne: „Het is deel van jouw expressie.” Liza: „In de ideale wereld is dat wat de viool is, dan spelen we niet het muzikale werk, maar zijn het, vallen ermee samen.”  Leonne: „En hoe vaak gebeurt dat?” Liza: „Bij vlagen. Toen ik begin twintig was voelde ik voor het eerst zo’n flow tijdens een Schubert-sonate. En plots was het voorbij.” Leonne: „Dat is het vervelende. Word je je van de magie bewust, dan verdwijnt die op slag. Ik ervoer het eens in een oefenduel tegen de VS. Ik herinner me de nervositeit op de bank.  Vlak na rust liet de coach me invallen. Mijn eerste gedachte was: ik hoef niet zo nodig. Invallers brengen nieuwe krachten, maar snakken vaak vlug naar adem, omdat ze koud binnenkomen in een gebeurtenis waarin zich al een grote intensiteit heeft opgebouwd. Die avond bleek ik onvermoeibaar. Dat gevoel viel nergens mee te vergelijken. Alle energie stroomde vrij. Pas na afloop daalde het besef in. En het verlangen. Want wie zoiets heeft ervaren, hoopt het ooit terug te vinden.” Liza: „Je kan niet verwachten dat zoiets je overkomt. Je moet ontdekken waar de toegangen zich bevinden. Bij studeren en repeteren moet je je hoofd erbij houden. Flow komt pas als je de controle loslaat.” Ook Leonne blijkt zich vooraf in haar gesprekspartner te hebben verdiept. „Ik las ergens in een artikel dat je zei: ‘Passie is belangrijker dan perfectie.’” Liza: „Stiekem wil ik het natuurlijk allebei, maar mijn spel zal nooit volmaakt zijn. Er bestaat ook geen volmaakte voetbalwedstrijd, toch?” Leonne: „Nee, het spel is gebaseerd op fouten.”  Liza: „En op momenten. Bij ons zijn natuurlijk zaken voorgeschreven. Die ene valse noot staat niet zo in de partituur. Maar perfectie die geen emotie uitdrukt, is nog duizendmaal erger dan een verkeerde noot. Toch betrap ik mezelf er in een drukke periode op dat ik vooral wil dat mijn spel feilloos is. Want voor fouten schaam ik me. Alleen heeft die houding gevolgen voor wat je in het moment doet. Dan ontloop ik het gevaar. En zeggingskracht betekent durven.”  Onlangs zag ze op de smartphone van haar vriend, een Wit-Russische cellist, fragmenten van een eigen concert terug.  „Foutloos”, zegt ze. „Toch hoorde en zag ik niet de hartstocht waarmee ik dacht gemusiceerd te hebben. Vreselijk teleurstellend. ‘Je speelt professioneel’, vergoelijkte mijn vriend. Zo’n opmerking maakt het nog erger”, schatert ze. Leonne: „Maar als je in een maand zeventien concerten hebt, hoe zorg je er dan voor dat je telkens de benodigde passie kunt overbrengen?” Liza: „Ik was aanvankelijk tevreden met dat concert, want alles lukte. Alleen had ik de handrem erop gezet. Die moet eraf, en dat is soms eng.”  Leonne: „Ik las dat je zus met musiceren ophield, omdat ze zich zo naakt voelde op het podium.” Liza: „Ze heeft gelijk: optreden is een striptease. Mijn zus is negen jaar ouder en stopte op haar vijftiende –  rond de tijd dat ik begon. Ze bleek ongeschikt voor het podium. Bij mij was dat nooit een kwestie. Haar zeventienjarige dochter is een viooltalent en wil ermee door. Mijn zus heeft zoiets van: waarom zou je dit vreselijke beroep willen uitoefenen? Zij zag bij mij ook hoe zwaar het kan zijn en met hoeveel kritiek je moet afrekenen. Mijn moeder kon tot kort geleden nauwelijks bij mijn concerten zijn, dan liep ze óf te ijsberen in de gang buiten de zaal óf ze zat wel, maar met de handen over de oren.  Laatst kwam ze trots lachend naar me toe. ‘Ik heb geluisterd!’ riep ze. Ze was bij haar eigen dochter vooral bang dat het zou misgaan.” Leonne: „Heeft die handrem daar iets mee te maken?” Liza: „Ik ben een harde werker, geen natuurtalent. In mijn achterhoofd zit altijd de basale onzekerheid dat techniek nooit mijn sterkste kant zal zijn. Dan is het soms veiliger om te spelen met de handrem erop. Ik kreeg vaak te horen dat ik het hartstochtelijke meisje was, dat nog niet alle ballen even goed in de lucht kon houden. Dus dan wordt controle vanzelf belangrijk.” Liza’s drukke concert-agenda komt vooral voort uit alle lockdowns. De zalen zijn aan een inhaalslag bezig. En ze wilde zelf ook graag. „Corona was een periode van bezinning, maar na de eerste lockdown en de barre en lege winters ging het irriteren. Ik kon me niet uitdrukken.”  Leonne: „Je miste iets in je leven.” Liza: „Ik oog extravert, maar dat is niet mijn karakter. Woorden beperken me vaak. Dat is niet melodramatisch bedoeld. Bij sommige gevoelens – of nuances ervan – blijft taal ontoereikend. Op de viool kan ik die wel beroeren. In dat opzicht vormt muziek een deel van mijn identiteit.”  Leonne: „Dat gemis herken ik. Na mijn voetballoopbaan moest ik me opnieuw tot mezelf leren verhouden. Niemand vroeg meer hoe mijn laatste wedstrijd was. Ik moest een tweede leven beginnen. Nu noemen ze me ‘de oud-voetballer die analyseert op tv’. Dat voelt voorlopig veilig. Ik heb een draad kunnen weven tussen beide levens.”  Liza: „Maar je kan kennelijk ook andere dingen, want je hebt communicatie gestudeerd.” Leonne: „ Soms denk ik dat het goed voor me zou zijn als ik me losmaak  van de voetbalwereld. Aan de andere kant levert het me veel op, en ik ben er goed in.”  Soms denk ik: het zou goed zijn als ik me losmaak van de voetbalwereld Leonne Stentler  Liza: „Werd je gedwongen te stoppen met voetballen?” Leonne: „Ja, op mijn 27ste scheurde ik mijn achillespees af.  Ik had al drie jaar veel pijn, maar geen arts of fysiotherapeut kwam erachter wat mij mankeerde. Artsen verzekerden me alleen dat ik niks kapot kon maken. Op het EK van 2013 was ik al niet meer in staat te trainen zonder pijnstillers. ‘We moeten verder kijken’, zei ik, ‘want ik kán niet meer.’ Een specialist ontdekte dat er een scherp botrandje zat, waar hij me met een kleine ingreep vanaf kon helpen. De dag voor de afspraak scheurde de pees af.” Liza: „Wat voelde je?” Leonne: „Tegenstrijdige emoties. Frustratie en verdriet omdat de blessure me negen maanden zou kosten. En opluchting. Mijn intuïtie had me niet bedrogen: er kon wél iets kapot. Later kwamen de twijfels weer, begon ik de schuld bij mezelf te zoeken: was ik wel helder genoeg geweest, had ik een MRI moeten eisen?” Ze besloot na de operatie toe te werken naar het WK van 2015. Maar de wond wilde niet dicht. Drie ingrepen volgden. Daarna moest ze vier maanden met haar been omhoog. „Ik kon niet van dag tot dag leven want ik wist niet meer hoe of wat. Eerst verbleef ik bij mijn ouders in Rotterdam. Zij bleken net te hebben besloten om te scheiden. Lag ik bij mijn huilende moeder in bed. De fysio van Ajax haalde me naar Amsterdam. Dat luchtte op.” Liza Ferschtman Foto Daniel Niessen Tegen de tijd dat ze eindelijk met revalideren kon beginnen, staarde ze naar een kuit zo dun dat ze vreesde voor een breuk bij de eerste inspanning. „Het duurde nog iets minder dan een jaar naar mijn grote doel, de WK-eindronde in Canada. Ik werkte hard en hield de hoop levend. En Ajax haalde intussen andere verdedigers. De club had geen vertrouwen meer in een goede afloop. Ik koesterde een beeld van wat ik kon zijn. Wat ik was, leek daar niet meer op. Mijn contract werd niet verlengd. Een mindere club bood me de kans op amateurbasis verder te gaan, maar dat kon ik niet meer opbrengen. Zou jij met minder dan wat je nu hebt genoegen nemen?” Liza: „De leidende vraag in mijn leven is: ben ik überhaupt goed genoeg? Als ik niet meer kon optreden,  zou ik les kunnen geven. Al kan dat nooit de pijn van het niet-musiceren verzachten.” Ze wendt haar hoofd af, ziet er opeens wat bedrukt uit. „Het idee dat je niet weet of je ooit weer op hoog niveau kunt voetballen – of in mijn geval: spelen – beangstigt me.” Leonne knikt. „Ik vraag me nog steeds af of het dapper of laf was om te stoppen.”  Liza: „Heb je er vrede mee?” Leonne: „Dat wel, omdat ik nu op een andere, goede plek ben, die anders buiten bereik was gebleven. Zo verantwoord ik het aan mezelf.”  Liza: „Ik vind het dapper. Niet kiezen betekent jezelf opvreten.” Leonne: „Dan doen anderen het voor je. Ik wilde mijn leven in eigen hand houden. Ajax verlengde mijn contract niet, waarmee mijn Oranje-droom in rook opging. Nog zo’n klap in het gezicht verdroeg ik niet.”  Stentler belandde in een crisis. Wist niet meer wie ze was en wat ze wilde. „En het duurde even voor het besef doordrong dat ik hier met iemand over moest praten. Mijn omgeving snapte het ook niet. ‘Je bent in de bloei van je leven en alle wegen liggen open’, kreeg ik te horen. ‘Waar zéúr je over?’ Mijn voetballende vriendinnen wilde ik niet met mijn pijn belasten. Misschien nobel, maar het voedde de eenzaamheid.” Voormalig hockeyster Minke Booij, destijds manager vrouwenvoetbal bij de KNVB, liet haar kennismaken met het beginnende initiatief Sportmaatschappij, een pilot voor gestopte topatleten. „Daar begreep iedereen wat ik doormaakte. Veel topsporters zijn onzekerder dan ze willen toegeven. De gesprekken daar hielpen me de eindigheid van mijn loopbaan te accepteren.”  Ze behoorde daarna tot  de eerste generatie vrouwelijke voetbalanalisten op de Nederlandse tv. Ze ontwierp een kledinglijn, zodat vrouwenvoetballers niet langer hoefden rond te rennen in voor mannen gemaakte hobbezakken. En met haar vriendin organiseert ze oesterwandelingen. Ze zijn net terug van een vakantie in Frankrijk en Italië. „We maakten lange tochten door de bergen. De eerste dagen waren vooral lichamelijk zwaar. Daarna leken we meer en meer met het landschap te versmelten. En plotseling, ergens boven de boomgrens, stond ik te huilen van geluk om de schoonheid van alles wat me omringde: ik voelde het indrukwekkende van die wereld en mijn eigen nietigheid daarin.” Liza beluistert het verhaal, bekent ze, met plezier en lichte jaloezie. „Jouw vrijheid om elke dag met een nieuw idee thuis te komen…die ruimte gun ik mezelf niet. Een vrije dag nemen voelt als een guilty pleasure. Alle energie die voorheen bij jou naar het voetballen ging, die vloeit bij mij naar muziek. Een leven lang. Dat kan een egoïstisch bestaan zijn, hoewel ik anderen schoonheid en betekenis biedt.”  Het blijft laveren, zegt Liza. Wanneer is haar gedrevenheid nuttig  en wanneer ondermijnend? „Ik ben blij met ons gesprek. Als het mij één ding geleerd heeft, dan is het dat ik ruimte moet scheppen om te kunnen zien waar ik op mijn eigen berg sta en hoe mooi het ter plekke is.”  Het is inmiddels donker buiten. Binnen in het Kurhaus maken ze een korte wandeling down memory lane. Leonne wijst naar de monumentale kroonluchter en vergaapt zich aan het glas-in-lood. Liza pakt haar telefoon en laat foto’s zien van het Palau de la Música Catalana in Barcelona, een concertzaal vol mozaïeken en gebrandschilderde ramen. „Nóg mooier dan dit”, zegt ze. „In de herfst kom ik naar een van je concerten”, belooft Leonne.  Liza: „Ik blijf je volgen.” Liza Ferschtman (Hilversum, 1979) Soleert als violist over de hele wereld en bracht op cd meerdere solowerken uit. Was artistiek directeur van Delft Chamber Music Festival. Leonne Stentler (Rotterdam, 1986)  Voetbalde voor onder meer ADO Den Haag en Ajax, en kwam ook uit voor Oranje. Werd na haar sportieve carrière tv-analist voor NOS en ESPN.   Dit is de tweede aflevering van een reeks zomeravondgesprekken. Twee aan elkaar gewaagde gasten eten met NRC-redacteuren.   Volgende week: Piet Buijnsters en Marita Mathijsen, beiden emeritus hoogleraar Nederlandse letterkunde. Foto’s Daniel Niessen.||https://www.nrc.nl//nieuws/2022/07/22/leonne-stentler-ik-dacht-ben-ik-echt-de-beste-rechtsback-van-het-land-liza-ferschtman-die-vraag-blijft-ben-ik-goed-genoeg-2-a4136933
2022-07-22||Twitter voelt de gevolgen  van de Musk-soap||In de zomer waarin socialemediabedrijf Twitter de overname door miljardair Elon Musk onzeker zag worden, krijgt het Amerikaanse concern meer slecht nieuws te verduren. Anders dan werd verwacht, heeft Twitter in het tweede kwartaal namelijk niet méér, maar juist minder omgezet dan een jaar geleden. Beleggers schrokken daar overigens niet heel erg van: de beurskoers opende vrijdag vlak.  Zette Twitter in de voorjaarsmaanden van vorig jaar nog een kleine 1,2 miljard dollar (1,2 miljard euro) om, nu was dat 1 procent minder, terwijl op ruim 1,3 miljard dollar werd gerekend. Doordat de kosten de afgelopen maanden scherp opliepen, blijft Twitter bovendien met een fors verlies inzitten: 270 miljoen dollar, na een winst van bijna 66 miljoen in het tweede kwartaal van vorig jaar. Het techbedrijf wijt die tegenvallende resultaten aan de aarzelende houding bij adverteerders, waar Twitter voor zijn inkomsten sterk op leunt. Dat heeft een algemene reden, waar ook andere techbedrijven last van hebben: het afkoelen van economieën wereldwijd. Maar ook de „onzekerheid rondom de onafgeronde overname” door Musk trof Twitter hard. Tegelijkertijd groeide het aantal vaste gebruikers hard, met ruim een achtste op jaarbasis. Elon Musk, oprichter van autobouwer Tesla en de rijkste man op aarde, kondigde eind april aan dat hij Twitter wilde overnemen. De ondernemer (51) deed een bod van 44 miljard dollar, omgerekend zo’n 54 dollar per aandeel. Aanvankelijk probeerde de Twitter-top zich nog te verzetten tegen het voorstel, maar toen bleek dat Musk al had ingepraat op grote aandeelhouders ging het bedrijf alsnog akkoord.  Door Twitter van de beurs te halen hoopte Musk sneller veranderingen te kunnen doorvoeren. Zo wilde hij het bedrijf bijvoorbeeld minder afhankelijk maken van advertenties, en ook abonnementen gaan aanbieden. Nadat de voorlopige contracten waren getekend, begon Musk terug te krabbelen. Terwijl met name techaandelen op beurzen wereldwijd aan een duikvlucht begonnen, beschuldigde de Tesla-oprichter zijn prooi van contractbreuk. Twitter zou onvoldoende duidelijkheid hebben gegeven over het aantal spamaccounts op het platform, wat volgens de koper voldoende reden was om zonder consequenties van de afspraken te kunnen afzien.  Twitter accepteerde dat niet zomaar en noemt de argumentatie van Musk „ongeldig en onrechtmatig”. Het concern probeert nu via de rechter de techondernemer alsnog aan de gemaakte afspraken te houden. Musk probeerde die rechtszaak te rekken tot volgend jaar, maar een Amerikaanse rechter besloot deze week anders. De zaak dient in oktober.  Net als bij de vorige resultaten wilde Twitter vrijdag bij zijn jaarcijfers geen toelichting geven vanwege de nog niet afgeronde overname. Wel herhaalde het bedrijf wat het een week eerder ook al in een bericht aan de Amerikaanse beurswaakhond SEC schreef – dat er nog slechts één horde is die de overname in de weg kan staan: de eigen aandeelhouders. Wanneer die zich moeten uitspreken over de overnameplannen, moet nog blijken.||https://www.nrc.nl//nieuws/2022/07/22/twitter-voelt-de-gevolgen-van-de-musk-soap-a4137178
2022-07-22||Opinie | Hebben we Big Pharma nog wel nodig? Nee||Vaak hoor je klachten over hoge medicijnprijzen en inhalig gedrag van de farmaceutische industrie. Vorig jaar was er lof: aan deze bedrijven hebben we toch te danken dat we in no-time werkzame vaccins tegen corona kregen? Nou nee, schreef Ruben Mersch op De Correspondent: „Het beeld van Big Pharma die redding bracht door een wonder van innovatie in de labs van Pfizer, Moderna en andere farmareuzen klopt niet.” De vaccins zijn „helemaal niet uitgevonden door de industrie”, schreef hij, de „kennis die deze vaccins mogelijk maakt, werd ontwikkeld door wetenschappers aan universiteiten en overheidsinstellingen”. De farmaceutische industrie zette alleen „de laatste stapjes”. En streek miljardenwinsten op. Joost Smiers is emeritus hoogleraar politicologie en medeauteur van Macht van de megaonderneming en auteur van Zwerflawaai en ander (on)gewenst geluid.  Mersch voegt eraan toe dat de private sector zo min mogelijk investeert in onvoorspelbare innovatie. Investeringen vinden plaats bij voldoende zekerheid dat die „op korte termijn een verkoopbaar product” opleveren. Maar: „Bij fundamentele doorbraken liggen de mogelijke toepassingen vaak nog decennia ver in de toekomst.” Dat is, om het cynisch uit te drukken, jammer voor mensen in delen van de wereld waar Ebola, Zika en vele andere infectieziektes toeslaan en waar onvoldoende  koopkracht is om voor Big Pharma te denken dat daar wel eens fors aan verdiend zou kunnen worden. We spreken dan wel over meer dan een miljard mensen die verstoken blijven van voor hen wezenlijke geneesmiddelen. Met corona hebben we gezien hoe makkelijk ziektes de wereld over springen. Dit welbegrepen eigenbelang zou ons ertoe moeten brengen dat we ons niet meer overgeven aan de strategische en financiële belangen van de grote farmaceutische industrieën.  Dat zou je denken, maar zo werkt het kennelijk niet. In de samenleving bestaat een sfeer van machteloosheid: we hebben ze nodig, ze zijn nu eenmaal monopolisten, hopelijk kunnen we ze een beetje bij de les houden, maar eigenlijk zijn we aan hun grillen en de belangen van hun aandeelhouders overgeleverd. Dat moet anders, zei Bert Boer, jarenlang bestuurder bij de overheidsinstelling die adviseert over welke geneesmiddelen en behandelingen vergoed moeten worden (nu Zorginstituut Nederland). In zijn visie hebben de farmaceutische industrieën ons veel goeds gebracht, maar kosten geneesmiddelen „handenvol geld”, zonder transparantie over welk aandeel research, ontwikkeling, marketing en productie in de prijzen hebben.  Boer behoorde tot de mensen die zich kritisch opstellen tegenover de huidige farmaceutische industrieën. Verwonderlijk is dat zelfs bij dit soort critici niet de vraag opkomt of we die bedrijven überhaupt wel nodig hebben om aan nieuwe medicijnen te komen. Wat mij betreft is het hoog tijd het maatschappelijke gevoel van machteloosheid ten opzichte van Big Pharma te doorbreken. We ontkomen dus niet, en dat is essentieel, aan de vraag of het met de farmaceutische industrieën, zoals die nu bestaan, ooit wel goed zal komen. Hebben we deze bedrijven nog wel nodig? Het antwoord is: nee. Laten we een gedachte-experiment doen. Om aan geneesmiddelen te komen voor nieuwe ziektebeelden is onderzoek vereist. Daarvoor hebben we de huidige farmaceutische industrieën op zich niet nodig. Dat onderzoek kan verricht worden op universiteiten of door andere onafhankelijke onderzoeksinstituten, zoals nu al gebeurt. Dat moet natuurlijk betaald worden. Laten we daarvoor aanzienlijke onderzoeksfondsen instellen, gevoed uit publieke middelen. Waar dat geld vandaan komt, daar kom ik verderop op terug.  Onafhankelijke commissies binnen die onderzoeksfondsen, bestaande uit mensen uit de medische wereld en uit de samenleving, beslissen voor welke ziektes onderzoeksgelden aangewend moeten worden. Belangrijk is dat de onderzoekscommissies op armlengte van de overheid functioneren. Zij bepalen welke research-instituten onderzoek gaan uitvoeren, inclusief het testen van mogelijke medicijnen. Het draait niet alleen om ziektes die zich acuut aandienen, maar ook, bijvoorbeeld, om voorbereiding op pandemieën die zich op lange termijn zouden kunnen voordoen. De onderzoeksopdrachten, de tenders, betreffen zowel fundamenteel als toegepast onderzoek. Wat nu genoemd wordt als alternatieve medicijnen, vitamines en andere behandelmethoden, kunnen ook in zulk onderzoek betrokken worden.  Zowel universitaire als commerciële laboratoria kunnen inschrijven op de onderzoeksopdrachten. Uiteraard kunnen de huidige farmaceutische bedrijven dat ook doen – waarom niet, ze hebben veel kennis in huis. Het grote verschil is dat ze, in het geval van een verworven tender, betaald krijgen om het onderzoek en de testen uit te voeren – en dat is het, daarna is de verworven kennis vrij.  Om misverstanden te voorkomen: in mijn voorstel komt er geen farmaceutische industrie in handen van de staat. Liever niet. Ieder laboratorium en onderzoeksinstituut, commercieel, universitair of anderszins kan reageren op de, door de commissies van de fondsen, uitgeschreven onderzoeksopdrachten. Dat is  volop vrije mededinging.  Alle kennis die voortkomt uit zulk onderzoek is openbaar en vrij beschikbaar. Er zijn geen patenten meer in het spel. Het toekennen van intellectuele eigendomsrechten, waaronder patenten, was bedoeld om innovatie te bevorderen. Maar die redenering schiet zichzelf in de voet. Als het patent eenmaal toegekend is heeft de eigenaar van het patent een monopolie op het gebruik, én het niet-gebruik van deze kennis. Daarmee stopt dus de verdere ontwikkeling van vrije innovatie. Patenten bevorderen mogelijk heel even innovatie – al is dat nog maar de vraag – maar remmen die vervolgens op immense schaal af. Als samenleving doen wij onszelf daarmee tekort. Bovendien heft afschaffen van patenten de absurde situatie op dat farmaceutische industrieën heel veel van hun gepatenteerde kennis juist niet gebruiken. Goed, we hebben de patenten dus uitgebannen. Er is geen gepatenteerde farmaceutische kennis meer. Wat dan? We brengen die kennis onder in zogeheten commons; dat is door de gemeenschap omheind bezit. Zulke commons geven ons de mogelijkheid om te bepalen hoe, door wie en onder welke voorwaarden die kennis gebruikt mag worden. Dit gegeven is meteen al belangrijk als, met die kennis op zak, producerende bedrijven pillen, poeders, drankjes, vaccins en dergelijke gaan fabriceren.  Op zichzelf hoeft er geen uitsluiting te zijn van welk bedrijf dan ook, maar bedrijven krijgen wel, vanuit die commons, een pakket voorwaarden mee. Uiteraard moet voor Europa het Europees Geneesmiddelenbureau (EMA)  de kwaliteit van het geproduceerde goedkeuren. Dat is vanzelfsprekend. Even vanzelfsprekend is dat de producerende bedrijven de gefabriceerde geneesmiddelen tegen kostprijs aan de apotheek leveren. Een hieruit voortvloeiende voorwaarde is dat de kostprijsberekeningen volkomen transparant moeten zijn. De producerende bedrijven zijn gebonden aan een prijsplafond, want ze gebruiken door ons betaalde en georganiseerde kennis.  Als de financiering van onderzoek voor rekening van de onderzoeksfondsen komt, en de producerende bedrijven hun pillen, poeders en drankjes tegen kostprijs leveren, betekent dat niets meer en niets minder dan dat medicijnen voortaan voor een normale prijs in de apotheek beschikbaar komen. Dat zal een fractie zijn van wat er nu bij de apotheek afgerekend wordt. Vergeleken met de huidige absurde prijzen is dat revolutionair laag. Uiteraard heeft deze substantiële prijsdaling een meer dan gunstig effect op de zorgkosten. Die zullen fors lager worden. Medicijnen, vanuit maatschappelijk-medisch belang ontwikkeld, worden door ons burgers gezamenlijk betaald. Commercieel gewicht van aandeelhouders, ondersteund door marketing, hebben we uitgebannen.  De onderzoeksfondsen zullen substantieel van omvang moeten zijn. Met de lage medicijnprijzen in de apotheek is daar een eenvoudige oplossing voor. We voeren zogeheten opcenten in, een bedragje bovenop de vastgestelde lage prijs van het medicijn. Met de gelden van deze heffing financieren wij, als samenleving, zelf het door ons gewenste onderzoek. Daarbij geldt het aloude principe: wie betaalt, bepaalt.  Hoeveel geld moet er in de onderzoeksfondsen gedeponeerd worden om te zorgen dat voldoende onderzoek voor de korte en lange termijn, voor diverse soorten ziektes en aandoeningen, ruim gefinancierd kan worden? Om die vraag te beantwoorden is prospectief economisch onderzoek nodig. Hoeveel financiële middelen zijn er per jaar nodig om het benodigde onderzoek te financieren, inclusief alle testen die daarvoor nodig zijn? Als we dat weten, dan kan dat bedrag teruggerekend worden naar hoe hoog de opcenten moeten zijn bovenop de lage (kost)prijs bij de apotheek.  De  farmaceutische bedrijven zullen dit niet zwijgzaam  laten gebeuren Wat ik voorstel kan uiteraard alleen van start gaan als alle, of minstens een fors aantal Europese landen meedoet. Dat vraagt het nodige missiewerk. De in Frankrijk, Duitsland en Zwitserland gevestigde farmaceutische bedrijven zullen dit niet zwijgzaam laten gebeuren. Voor de pessimist is mijn voorstel meteen al een verloren zaak. Maar het gebeurt wel eens dat David van Goliath wint; zie de rechtszaak in Nederland over het klimaat waar Milieudefensie het won van oliegigant Shell. Het moet gezegd dat de huidige farmaceutische ondernemingen weliswaar huiveringwekkend machtige monopolisten zijn, maar ze zijn niet geliefd, om het voorzichtig uit te drukken, en dat geeft kansen.  Om onderzoek te doen naar medicijnen voor nieuwe ziektebeelden moet uiteraard ook gebruik gemaakt kunnen worden van in de samenleving al voorradige kennis. Het probleem dat hier opduikt is dat veel van die kennis nu gepatenteerd is. In mijn analyse hadden die patenten eigenlijk nooit toegekend moeten worden, maar dat is een gepasseerd station. Toch is de reeds door farmaceutische industrieën gepatenteerde kennis broodnodig. Om die te verkrijgen lijkt me nationaliseren of socialiseren in Sovjetstijl niet de aangewezen weg. Wat wel kan: uitkopen. Weliswaar onder dwang, maar wel uitkopen, of misschien beter gezegd onteigenen, tegen een redelijke vergoeding. Uiteraard gaat dat uitkopen om veel geld, maar bedenk dat dat eenmalig is en dat dat makkelijk op te hoesten valt, omdat in mijn plan de medicijnen bij de apotheek substantieel goedkoper zijn geworden.  Bij dat uitkopen gaan we ook niet de gebruikelijke excessieve calculatiemethoden en marktwaarden van de farmaceutische industrieën zelf toepassen, maar bewegen we in de richting van werkelijk gemaakte kosten. Als de farmaceutische industrieën daarover geen openheid van zaken willen geven, dan is dat jammer voor hen; dan krijgen ze betaald wat wij denken dat hun patenten waard zijn.  Als we Big Pharma overbodig maken, slaan we meerdere vliegen in één klap. De gezondheidszorg wordt beter betaalbaar. Alle kennis die nodig is om medicijnen te ontwikkelen, is niet meer omgeven door patenten, maar keert terug van privaat naar publiek bezit. Bovendien wordt de toegang tot medicijnen weer een mensenrecht, en niet meer de speelbal van aandeelhouders van Big Pharma. Die heeft niks te zoeken in onze gezondheidszorg. Daar moet ze verre van blijven.  Wat we allemaal weten, is dat de huidige farmaceutische bedrijven zich door hun prijzen en hun gedrag niet te verteren hebben gemaakt. Wat voor goeds er in het verleden door hen ook verricht is, we moeten erkennen dat hun businessmodel niet meer van deze tijd is. Wat zij ooit konden, kunnen wij als samenleving nu veel beter: medicijnen uitvinden en maken tegen een betaalbare prijs, zonder gebonden te zijn aan patenten en geheimhouding. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/22/hebben-we-big-pharma-nog-wel-nodig-nee-a4137159
2022-07-22||Internationaal Gerechtshof maakt weg vrij voor genocidezaak tegen Myanmar||Het Internationaal Gerechtshof in Den Haag heeft vrijdag de bezwaren van Myanmar tegen vervolging wegens genocide afgewezen. Daarmee is de weg vrij voor een volledige behandeling van de zaak die Gambia in 2019 heeft aangespannen wegens het brute optreden van het leger van Myanmar tegen de moslimminderheid Rohingya. Het Gerechtshof zal nu inhoudelijke zittingen gaan inplannen.   Volgens Myanmar had Gambia de bevoegdheid niet om deze zaak aanhangig te maken, maar de vijftien rechters van het hoogste rechtsorgaan van de VN oordeelden vrijdag van wel. Volgens het Internationaal Gerechtshof kunnen alle leden van het Genocideverdrag uit 1948, en dus ook Gambia, optreden tegen genocide. Gambia beschuldigt Myanmar van genocide op de moslimminderheid Rohingya en wordt daarin gesteund door onder meer Nederland en Canada. Het leger van Myanmar viel de islamitische Rohingya-minderheid in 2017 met bruut geweld aan. Daarbij werden dorpen in brand gestoken, burgers geëxecuteerd en vrouwen en meisjes verkracht. Naar schatting kwamen zo’n 7.000 Rohingya om het leven en werden ruim 700.000 anderen verdreven uit hun land. Hoewel uitspraken van het Internationaal Gerechtshof bindend zijn en vrijwel altijd gevolgd worden, heeft het hof geen middelen landen te dwingen zich aan uitspraken te houden. De inhoudelijke behandeling van de genocidezaak tegen Myanmar kan jaren gaan duren.||https://www.nrc.nl//nieuws/2022/07/22/internationaal-gerechtshof-maakt-weg-vrij-voor-genocidezaak-tegen-myanmar-a4137156
2022-07-22||Afscheid van Kiss: Madame Tussauds met levende poppen op plateauzolen||Natuurlijk is het sinds Jimi Hendrix ten strengste verboden om een gitaar aan gort te slaan, maar als Paul Stanley het uiteindelijk tóch doet, voelt dat als een enorme opluchting. Niet alleen omdat je het de 70-jarige zanger-gitarist gunt na 49 jaar, 50 albums en talloze optredens tijdens 35 tournees zijn gerimpelde gezicht voorgoed af te schminken om te gaan genieten van zijn welverdiende pensioentje. Maar vooral omdat er zo definitief een eind komt aan de Amsterdamse afscheidsshow waarin zijn hardrockband Kiss maar niet leek te willen stoppen. Het viertal veranderde de Ziggo Dome donderdagavond in een apocalyptische Efteling en joeg er maar liefst 23 nummers doorheen. In ruim twee uur tijd ontploften er duizend bommen en granaten, spuugden vlammenwerpers een voortdurende vuurzee uit, bliezen confettikanonnen koelte toe, vielen er slingers en enorme Kiss-ballonnen uit de lucht, lanceerde de futuristische ruimtegladiator Tommy Thayer (zeg maar: de surrogaat Ace Frehley) raketten via zijn gitaarhals, werd drummer Eric Singer (zeg maar light-versie van Peter Criss) met zijn trommels tot de nok van de Ziggo Dome getild en vloog Stanley via een kabelbaan over alle hoofden naar een piepklein privépodium achter in de zaal. Zo’n machtig spektakel, laat dat maar aan Kiss over. Stanley voorspelde vooraf wat Amsterdam te wachten stond: „Good stuff: we got old stuff… we got older stuff… and we got oldest stuff!”  Voor die nalatenschap verdient Kiss duizend procent respect: de levende legendes hebben ontelbare bands en muzikanten op het juiste spoor gezet door ze op jonge leeftijd te laten geloven in de Ultieme Rock-‘N-Roll-Droom: via hun muziek (die veel aanstekelijker is dan de standaardaankondiging „The hottest band in the world!” doet vermoeden), maar vooral ook via hun iconische beeltenis op hoezen, foto’s, posters, pyjama’s, broodtrommels, spaarpotten, stripboeken, flipperkasten, kauwgom en ijslolly’s. De legacy is onbetwist, maar de geldklopperij en alles-is-marketing-mentaliteit van dollarharker en medeoprichter Gene Simmons is dat ook. De 72-jarige bassist met de langste tong en dikste bankrekening uit de rockgeschiedenis banjert nog steeds rond als gevaarlijke vampier die een bijl als bas om zijn nek heeft hangen en zowel vuur als liters bloed spuugt. Die voorspelbaarheid was bij deze viering van het verleden niet zozeer het probleem, de traag- en uitgesponnenheid echter wel. Kiss speelde alsof de band per uur werd betaald. Na het ijzersterkte openingssalvo ‘Detroit Rock City’, ‘Shout It Out Loud’ en ‘Deuce’ begon het onnodige tijdrekken waarbij de aan likes verslaafde Stanley niet kon stoppen met complimenten vissen. Zoals een poppenkastspeler kinderen constant om Jan Klaassen laat roepen, smeekte hij zijn (ook op leeftijd geraakte) Kiss Army zijn naam hardop te schreeuwen. Dat duurde en duurde – net als de carrière van Kiss – allemaal veel te lang. Het had een zinderende afscheidsshow kunnen zijn, het werd Madame Tussauds met levende poppen op plateauzolen. Rock Kiss. Gehoord: 21/7, Ziggo Dome Amsterdam.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/22/afscheid-van-kiss-madame-tussauds-met-levende-poppen-op-plateauzolen-2-a4137157
2022-07-22||Rusland: onderzoek naar huurlingen in Oekraïne, onder wie Nederlanders||						Dit blog is gesloten.  						Het Eurovisie Songfestival vindt volgend jaar plaats in een nog nader te bepalen stad in het Verenigd Koninkrijk. Dat heeft de European Broadcasting Union (EBU) maandag bekendgemaakt. Eigenlijk zou Oekraïne de organisatie van het evenement op zich nemen, maar dat gaat vanwege de Russische invasie niet door. Normaliter wordt het Songfestival georganiseerd door de meest recente winnaar. Het Verenigd Koninkrijk werd de afgelopen editie tweede. Volgens de EBU gaat het land wel „namens” Oekraïne organiseren. Zo krijgt het door oorlog geteisterde land — ongeacht het optreden — een plek in de finale en komen er „Oekraïense elementen” terug in de shows. Na de recente winst van de Oekraïense band Kalush Orchestra hoopte president Volodymyr Zelensky nog hardop het muziekevenement volgend jaar te kunnen ontvangen in de zuidelijke havenstad Marioepol. De door de Russen in as gelegde stad zou dan „vrij, vredig en hersteld” zijn, zo klonk zijn wens. Sam Ryder uit Verenigd Koninkrijk tijdens de zogeheten ‘dress rehearsal’ van de finale van het Eurovisiesongfestival. Foto Sander Koning/ANP 						Rusland doet onderzoek naar onder meer Nederlandse huurlingen in Oekraïne. Dat zegt de chef van het Russisch Onderzoekscomité Aleksandr Bastrikin in een interview met de Russische krant Rossiyskaya Gazeta. Om hoeveel huurlingen het zou gaan is niet bekend, het Nederlandse ministerie van Buitenlandse Zaken laat via een woordvoerder weten dat het niet op de hoogte is gesteld door Rusland, en dat er ook geen verzoek tot consulaire bijstand is gedaan. Wie in Oekraïne is, hoeft dat niet aan een ambassade te melden.  Eerder dit jaar zijn twee Britten en een Marokkaan in de zelfverklaarde — maar illegitieme — Volksrepubliek Donetsk tot de dood veroordeeld voor „medeplichtigheid aan criminele activiteiten” in Oekraïne. Naast een onbekend aantal Nederlanders sprak Bastrikin eveneens over Britse, Amerikaanse, Canadese en Georgische staatsburgers die worden onderzocht voor huurlingenactiviteiten. Details gaf hij verder niet. In het interview zei de functionaris verder wel dat Rusland een internationaal tribunaal wil oprichten, om meer dan tweehonderd Oekraïners te berechten wegens „misdaden tegen de menselijkheid”. Onder meer Bolivia, Iran en Syrië willen daar volgens Bastrikin aan meedoen. Het is niet bekend hoeveel Nederlanders aan Oekraïense zijde hebben meegevochten. Foto Nariman El-Mofty/AP 						De Oekraïense havenstad Odessa is zaterdag getroffen door Russische raketten. Dat melden internationale persbureaus op basis van het berichtgeving van het Oekraïense leger. Twee raketten zouden de haven hebben geraakt, terwijl Oekraïne twee raketten onschadelijk zou hebben gemaakt. De aanval volgt kort op de afzonderlijke graandeals van Rusland en Oekraïne met Turkije en de Verenigde Naties van vrijdag. De parallelle overeenkomsten moeten de weg vrijmaken voor de export van de grote hoeveelheden Oekraïens graan én van Russisch graan en kunstmest. Oekraïne, een van de grootste graanproducenten ter wereld, exporteert normaal een groot deel van haar graan via de haven van Odessa. Door de langdurige Russische blokkade van Oekraïense havens aan de Zwarte Zee ligt zo’n 22 miljoen ton graan en andere landbouwproducten te wachten op export. Een mondiale voedselcrisis ligt daarmee op de loer. De akkoorden hadden moeten garanderen dat vrachtschepen een veilige doortocht krijgen van en naar Odessa en twee andere Oekraïense havens. Het Oekraïense ministerie van Buitenlandse Zaken roept de VN en Turkije zaterdag op ervoor te zorgen dat Rusland zich aan de veiligheidsafspraken houdt. De Verenigde Staten laten weten het Kremlin verantwoordelijk te houden voor de raketaanval. De ambassadeur van de VS in Oekraïne Bridget Brink noemt de aanval „schandalig” en zegt dat Rusland door blijft gaan met het „aanvallen van voedsel”.

Een gebouw in Odessa na een raketaanval op 19 juli.
Foto EPA

 Een gebouw in Odessa na een raketaanval op 19 juli.
Foto EPA 						Litouwen heft de beperkingen op het vervoer van goederen per trein naar de Russische exclave Kaliningrad op. Dat meldt het Russische persbureau RIA vrijdag. Litouwen weigerde vorige week nog om het goederenvervoer naar de exclave toe te staan, ondanks nieuwe regels van de Europese Commissie die goederenvervoer naar Kaliningrad opnieuw toestond. Litouwen wilde dat die regels eerst werden uitgewerkt.  De Litouwse spoorwegmaatschappij LTG Cargo liet haar klanten vrijdag weten dat transport naar Kaliningrad weer mogelijk is. Zij kunnen goederen als cement, staal en hout daardoor weer vervoeren vanaf het Russische vasteland naar Kaliningrad. Goederentreinen van en naar Rusland moeten van de Europese Commissie wel gecontroleerd worden. De exclave, die tussen Polen en Litouwen ligt ingeklemd, heeft geen directe landverbinding met Rusland. Goederenvervoer met treinen via Polen is niet mogelijk, omdat de treinrails vanuit dat land niet aansluiten op die van Kaliningrad. Litouwen hield zich aan de Europese sanctieregels en weerde daarom sinds juni het goederenvervoer naar Kaliningrad. Sinds de oorlog in Oekraïne raakte de Russische exclave behoorlijk geïsoleerd. De spanning tussen Rusland en Litouwen liep de afgelopen weken hoog op vanwege de door de Europese Unie opgelegde vervoersbeperking tussen het Russische vasteland en Kaliningrad. Het Russische ministerie van Buitenlandse Zaken eiste vorige maand dat de „blokkade” van goederen naar Kaliningrad onmiddellijk werd opgeheven. Het ministerie dreigde met „maatregelen ter verdediging van de nationale belangen”.

Litouwen liet sinds medio juni geen goederenverkeer naar Kaliningrad toe. Foto Vitaly Nevar

 Litouwen liet sinds medio juni geen goederenverkeer naar Kaliningrad toe. Foto Vitaly Nevar 						Russische militairen hebben zich in Zuid-Oekraïne schuldig gemaakt aan marteling, illegale gevangenneming en het laten verdwijnen van burgers. Die conclusie trekt Human Rights Watch (HRW) in een vrijdag gepubliceerd rapport op basis van gesprekken met inwoners van de regio’s Cherson en Zaporizja. Ook documenteerde de mensenrechtenorganisatie drie gevallen van marteling van krijgsgevangenen door het Russische leger. Twee van de gemartelde Oekraïense militairen zouden het niet hebben overleefd.  In totaal omschreven 71 geïnterviewden 42 „vermoedelijke oorlogsmisdaden”, aldus HRW. Door Oekraïners weg te voeren en te martelen, probeert het Russische leger informatie te verkrijgen en angst te zaaien, aldus de mensenrechtenorganisatie. Zo zouden de Oekraïners minder geneigd zijn zich te verzetten tegen de bezetting. Meerdere geïnterviewden vertelden dat zij zelf gemarteld werden of van marteling getuige waren, onder meer met elektriciteit. Slachtoffers liepen (af)gebroken ribben, botten en tanden op, en ook brandwonden en hersenschuddingen. Een van hen zei te zijn geslagen met een honkbalknuppel, een ander met een stalen buis. De Russen zouden in nagenoeg alle gevallen familieleden niets hebben laten weten over de detentieplek, ook niet als zij daarnaar vroegen.

Een auto rijdt langs een door een raket veroorzaakte krater in een brug nabij de stad Cherson in de gelijknamige regio. Foto via AFP

 Een auto rijdt langs een door een raket veroorzaakte krater in een brug nabij de stad Cherson in de gelijknamige regio. Foto via AFP 						Oekraïne en Rusland hebben twee afzonderlijke overeenkomsten gesloten met de Verenigde Naties en Turkije over het hervatten van de graanexport via de Zwarte Zee. Dat heeft VN-secretaris-generaal António Guterres vrijdag bekendgemaakt, melden internationale persbureaus. Het akkoord moet zorgen voor veilige scheepvaartroutes. Afgevaardigden van de VN, Oekraïne, Rusland en Turkije zullen daarop gezamenlijk toezicht houden vanuit het Turkse Istanbul. „In het geval van provocaties” zal Oekraïne onmiddellijk militair reageren, tweette regeringsadviseur van dat land Mychajlo Podoljojak vrijdagmiddag.  Rusland en Oekraïne, twee van ’s werelds grootste graanexporteurs, hadden respectievelijk hun ministers van Defensie en Infrastructuur naar Istanbul gestuurd om de overeenkomst te ondertekenen. Daarbij waren ook Guterres en de Turkse president Tayyip Erdogan aanwezig. Het akkoord markeert het einde van een maandenlange impasse over de graanexport, die wereldwijd de voedselzekerheid bedreigde. Door de Russische blokkade van Oekraïense havens konden schepen niet uitvaren en ligt 22 miljoen ton graan te wachten op export.  Guterres reageerde opgetogen na afloop van de bijeenkomst en sprak van „een baken van hoop op de Zwarte Zee”. Moskou en Kiev hebben „obstakels” overwonnen en „meningsverschillen opzij gezet” om een akkoord te bereiken dat „ieders belangen zal dienen”, aldus de VN-secretaris-generaal. Hij voegde daaraan toe dat het akkoord zal helpen met het stabiliseren van de voedselprijzen, die torenhoog zijn en daardoor „een ware nachtmerrie voor ontwikkelingslanden”. Voedselcrisis
Voorafgaand aan de bijeenkomst klonk  ook al optimisme vanuit Turkije. De Turkse minister van Buitenlandse Zaken Mevlüt Cavusoglu tweette donderdag dat het akkoord een eerste stap is om „de huidige voedselcrisis op te lossen”. De strijdende partijen gaven elkaar de schuld van de geblokkeerde graantransporten. Volgens Rusland hinderde Oekraïne veilige routes voor schepen omdat het land weigert de havens te ontdoen van zeemijnen. Kiev wees op zijn beurt op de Russische havenblokkade die alle export onmogelijk maakte.

De Turkse president Recep Tayyip Erdogan (rechts) en VN-secretaris-generaal Antonio Guterres vrijdag. Foto Sedat Suna/EPA

 De Turkse president Recep Tayyip Erdogan (rechts) en VN-secretaris-generaal Antonio Guterres vrijdag. Foto Sedat Suna/EPA 						In dit blog doet de NRC-redactie verslag van de oorlog in Oekraïne.||https://www.nrc.nl//nieuws/2022/07/22/oekraineblog-22-juli-a4137098
2022-07-22||Oekraïne en Rusland akkoord over graanexport via Zwarte Zee||Oekraïne en Rusland hebben twee afzonderlijke overeenkomsten gesloten met de Verenigde Naties en Turkije over het hervatten van de graanexport via de Zwarte Zee. Dat heeft VN-secretaris-generaal António Guterres vrijdag bekendgemaakt, melden internationale persbureaus. Het akkoord moet zorgen voor veilige scheepvaartroutes. Afgevaardigden van de VN, Oekraïne, Rusland en Turkije zullen daarop gezamenlijk toezicht houden vanuit het Turkse Istanbul. „In het geval van provocaties” zal Oekraïne onmiddellijk militair reageren, tweette regeringsadviseur van dat land Mychajlo Podoljojak vrijdagmiddag.  Rusland en Oekraïne, twee van ’s werelds grootste graanexporteurs, hadden respectievelijk hun ministers van Defensie en Infrastructuur naar Istanbul gestuurd om de overeenkomst te ondertekenen. Daarbij waren ook Guterres en de Turkse president Tayyip Erdogan aanwezig. Het akkoord markeert het einde van een maandenlange impasse over de graanexport, die wereldwijd de voedselzekerheid bedreigde. Door de Russische blokkade van Oekraïense havens konden schepen niet uitvaren en ligt 22 miljoen ton graan te wachten op export.  Guterres reageerde opgetogen na afloop van de bijeenkomst en sprak van „een baken van hoop op de Zwarte Zee”. Moskou en Kiev hebben „obstakels” overwonnen en „meningsverschillen opzij gezet” om een akkoord te bereiken dat „ieders belangen zal dienen”, aldus de VN-secretaris-generaal. Hij voegde daaraan toe dat het akkoord zal helpen met het stabiliseren van de voedselprijzen, die torenhoog zijn en daardoor „een ware nachtmerrie voor ontwikkelingslanden”. Voedselcrisis
Voorafgaand aan de bijeenkomst klonk  ook al optimisme vanuit Turkije. De Turkse minister van Buitenlandse Zaken Mevlüt Cavusoglu tweette donderdag dat het akkoord een eerste stap is om „de huidige voedselcrisis op te lossen”. De strijdende partijen gaven elkaar de schuld van de geblokkeerde graantransporten. Volgens Rusland hinderde Oekraïne veilige routes voor schepen omdat het land weigert de havens te ontdoen van zeemijnen. Kiev wees op zijn beurt op de Russische havenblokkade die alle export onmogelijk maakte.||https://www.nrc.nl//nieuws/2022/07/22/oekraine-en-rusland-akkoord-over-graanexport-via-zwarte-zee-a4137154
2022-07-22||Corinne Diacre, coach van Oranje-tegenstander Frankrijk, is een ‘opperbevelhebber’ met een klein hartje||Als elfjarige deed Corinne Diacre mee aan een nationaal toernooi hooghouden. Dat was  in 1986 en het kan bijna niet anders dat  Diacre, nu de coach van de Franse voetbalsters, die dag bijna het enige meisje was in een zee van jongens. De opdracht voor de deelnemers: driehonderd keer hooghouden met rechts, driehonderd keer met links, driehonderd om en om, en honderd  keer met het hoofd.  Diacre komt een heel eind. Alleen met links stokt ze bij 105, tekende The Guardian in 2018 op in een interview. Ze wint het toernooi.  Maar voor Diacre is het niet genoeg. Een jaar later komt ze opnieuw naar Parijs, om ditmaal foutloos te presteren.  Bloedfanatiek is Diacre (47) altijd gebleven, zeggen mensen die met haar hebben gevoetbald en gewerkt. Eerst op het veld, onder meer als aanvoerder van het Franse vrouwenteam, daarna als clubtrainer, en sinds 2017 als coach van Les Bleues, die zaterdagavond tegenover Nederland staan in de kwartfinale van het EK.  Haar fanatisme heeft Diacre niet alleen ver gebracht in een door mannen gedomineerde wereld, het heeft haar ook een uitgesproken profiel bezorgd: dat van een vrouw die geen blad voor de mond neemt en nergens voor terugdeinst. En: dat van een  coach die spelers in de gordijnen jaagt en door hen  ‘Attila’, ‘draak’ en ‘opperbevelhebber’ wordt   genoemd.   Dit EK is de controverse rond Diacre zó groot geworden, dat het al het andere nieuws overschaduwt.  Frankrijk mag dan een van de titelfavorieten zijn, in de berichtgeving over het team gaat het zelden over voetbal –  bijna alle aandacht gaat naar de vrouw langs de zijlijn. Je kunt ervan zeggen wat je wilt, vindt Jean Paredes, haar oud-coach bij vrouwenvoetbalclub Soyaux, in het gelijknamige stadje met negenduizend  inwoners, maar feit is dat  libero ‘Coco’ als speelster al over  dezelfde leiderschapskwaliteiten beschikte die zij nu als coach etaleert.  „Ze was een commandant op het veld. Ze vond dat de trainingen dezelfde kwaliteit moesten hebben als de wedstrijden. Daarin ging ze voorop en nam ze anderen op sleeptouw.”  Hij heeft Diacre maar een jaar of twee gecoacht, zegt Paredes, tot zij op haar 32ste een knieblessure kreeg en een punt achter haar voetballoopbaan zette. Maar wát hij van haar zag, was van een uitzonderlijk hoge kwaliteit. „Ze  had een wilskracht die je niet zag bij andere speelsters en, ook opvallend, ze was links- en rechtsbenig.”  Maar wat hem het meest is bijgebleven, is haar kopkracht. „Ze was een heel sterke kopper. Zoals Wendie Renard nu.” Renard wordt beschouwd als een van de beste verdedigsters in het voetbal. Kort na het einde van haar voetballoopbaan werd Diacre aangesteld als coach bij Soyaux – ze werkte daar zij aan zij met Paredes. „Het was heel bijzonder dat ze als vrouw haar trainersdiploma haalde”, zegt hij. „Nu is dat moeilijk, tóen was het een grote zeldzaamheid.” Haar carrière als profcoach begon in 2014 bij Clermont Foot, dat toen uitkwam in de Franse ‘Ligue 2’.  Claude Michy, voormalig voorzitter en „goede kennis” van Diacre, belde haar op. Hij vertelt dat hij eigenlijk „een motorsportman” is, maar  door de kwakkelende club werd ingeschakeld als puinruimer. Diacre had net haar hoogste trainersdiploma behaald, hij zocht een coach voor het mannenteam. Had zij oren naar de functie? Ze had op dat moment geen baan en redeneerde: als ik het niet doe, staat er een bataljon mannen klaar. Ergens voorvoelde ze dat het reuring zou geven, een vrouw aan het roer bij een mannenteam, maar de massale media-aandacht overviel ook haar. In het begin, zo schreef The Guardian, gaf ze nog schoorvoetend antwoord op vragen als: loop je zonder kloppen de kleedkamer van de spelers binnen? (Antwoord: „natuurlijk niet, ik wacht tot ze omgekleed zijn.” Om toe te voegen dat dat nooit gevraagd wordt  aan mannen die een vrouwenteam leiden.) Maar Diacre kreeg er al snel genoeg van om  steeds gereduceerd te worden tot ‘de eerste vrouw’.  „De eerste, de eerste, de eerste”, mopperde ze. „Ja, oké. Laten we nu over voetbal praten. Mensen praten te veel over mij. Het is irritant.” Haar fanatisme  heeft Diacre een uitgesproken profiel bezorgd: dat van een vrouw die geen blad voor de mond neemt Het voorval is een voorbode - haar band met journalisten is altijd moeizaam gebleven, zo niet problematisch. „Journalisten hebben het haar van meet af aan moeilijk gemaakt,” meent Michy. Ze snappen haar directe manier van communiceren niet, zegt hij.  „Maar hé, Corinne gaat vooruit. Ik zie haar meer glimlachen dan ooit.” Het coachen van een voetbalelftal op hoog niveau is sowieso geen sinecure, vindt Michy, maar hij vermoedt dat Diacre hardere kritiek krijgt, omdat ze als ‘eerste vrouw’ onder een vergrootglas ligt. Hijzelf vindt dat ze „eerlijke” beslissingen neemt, die het beste zijn voor het team. „Ja, óók nu met het nationale vrouwenelftal.” Niet alle speelsters van Les Bleues  zullen het met hem eens zijn.  Diacre wisselde kort na haar aanstelling haar aanvoerder Wendie Renard – omdat die minder goed voor haar land dan voor haar club Lyon zou spelen – en selecteerde uitblinker Marie-Antoinette Katoto niet voor het WK van 2019 in eigen land. Nadien gaf Diacre  in een televisie-interview kritiek op spits en topscorer Eugénie Le Sommer, omdat zij niet de vooraf besproken tactiek zou hebben gevolgd. Le Sommer reageerde verbaasd en gekwetst. Dit relletje bleek het startschot van  een nieuwe  periode van onrust en negatieve publiciteit. Sterspeler Amandine Henry zei in 2020 tegen Canal+ dat de sfeer binnen het team tijdens het WK vreselijk was geweest.  „Ik heb speelsters zien huilen in hun kamer. Ikzelf huilde ook soms. Het was totale chaos”, zei ze.  Henry, die dit jaar met Olympique Lyon de Champions League won, werd  niet door Diacre geselecteerd, net als ploeggenoot Le Sommer. En  doelvrouw Sarah Bouhaddi besloot uit eigen beweging niet mee te gaan, vanwege „een zeer, zeer negatieve omgeving”.  „In Frankrijk zijn we niet gewend dat een bondscoach indiscreet is”, zegt  Bernadette Constantin, die in de jaren tachtig met Diacre bij Soyaux speelde. „Uit de school klappen wordt niet op prijs gesteld. Daar moeten journalisten erg aan wennen.” En tóch is het belangrijk dat een bondscoach zich uitspreekt, vindt Constantin. „Je wilt niet dat speelsters zaken verkeerd interpreteren. Beter is het om het beestje bij de naam te noemen.” „En Corinne heeft veel voor Frankrijk gedaan”, zegt haar goede vriendin Marilou Duringer. „Soms vraag ik me af of de speelsters zich dat realiseren. Als iemand die trofee verdient, is zij het. Ze offert zichzelf volledig op.”  Beide vrouwen noemen Diacre een gevoelig mens. „Ze gaat  gebukt onder al die kritiek”, zegt Duringer. „Maar dan zegt ze tegen zichzelf: trek het je niet aan, richt je op je werk.”  Constantin: „Haar gevoeligheid is haar kwaliteit. Het is bijna een vereiste om het ver te schoppen in haar beroep. Je hebt dat nodig om te volharden.”  Geen slecht woord over Diacre van haar vriendinnen. En ook haar  critici houden zich  stil en willen niet reageren op verzoeken van NRC. Tijdens een  toernooi, waarin een ploeg vleugels heeft gekregen, wordt dat als ongepast beschouwd. Over het privéleven van Corinne Diacre is maar weinig bekend. Behalve dat haar vader verongelukte toen zij veertien was. Haar moeder overleed een paar jaar geleden. Na haar dood had Diacre volgens haar vriendin Duringer weinig geduld met spelers die te langzaam haar instructies opvolgden. „Corinne praat zelden over haar privéleven met journalisten. Ze geeft alleen interviews als het een doel dient.” Kinderen of een relatie heeft Diacre niet, zegt Duringer met enige aarzeling. Hobby’s evenmin. „Oké, ze zwemt, wandelt en reist graag, maar haar werk is het belangrijkste in haar leven. Ze vergt ontzettend veel van zichzelf.” Op het EK neemt Diacre met niets minder genoegen dan de hoofdprijs. Het is pas het tweede grote toernooi sinds haar aantreden als bondscoach. Bij het WK van 2019 verloor Frankrijk in de kwartfinale van de Verenigde Staten. Maar de laatste maanden doen Les Bleues het opvallend goed. De ploeg boekte vijftien overwinningen op rij, gevolgd door een gelijkspel tegen IJsland in de laatste groepswedstrijd. „Voor haar is het een etappe in een lang proces”, zegt Duringer. Een belangrijke etappe, maar een etappe niettemin.”||https://www.nrc.nl//nieuws/2022/07/22/corinne-diacre-coach-van-oranje-tegenstander-frankrijk-is-een-opperbevelhebber-met-een-klein-hartje-a4137155
2022-07-22||Column | Vrouwen-Tour||Welke Nederlander gaat als eerste de Tour de France winnen, vroeg iemand uit het publiek van de Avondetappe-theatervoorstelling afgelopen maandag in Hilversum. Annemiek van Vleuten natuurlijk, riep ik prompt terug. Een lachsalvo klonk, en luid applaus. Dit was een onverwacht antwoord. Want de toeschouwer bedoelde natuurlijk: welke Nederlandse man gaat als eerste de Tour winnen?  Al een paar jaar organiseert VARAgids een Avondetappe met Mart Smeets. Ik mag daar telkens  aanschuiven, dit keer samen met Michael Boogerd, Rob Harmeling en Niki Terpstra. We hadden het over de Tour, van toen en nu. Michael, Rob en Niki verhaalden over hun eigen belevenissen. Ik kreeg vragen over de ontwikkeling van het vrouwenwielrennen. Nauwelijks over vrouwenkoersinhoudelijke zaken, en helemaal niet over mijn eigen ervaringen in de koers. Zo gaat dat eigenlijk altijd, in elke talkshow, in elk interview. Over de mannenkoers mag ik inhoudelijk praten, over de vrouwenkoers vooral beschouwend. O ja, ik ben enorm blij met de razendsnelle expansie van mijn tak van sport. De groeiende aandacht, de grotere koersen, het klimmende niveau; het is om je vingers bij af te likken. Nu de misschien wel mooiste mannen-Tour ooit zijn einde nadert, groeit bij mij de opwinding, want het hoogtepunt komt nog! Historisch. Langverwacht. Lang naar gesmacht. De vrouwen-Tour de France! En toch: er waren al eens Nederlandse vrouwen die de gele trui droegen. Leontien van Moorsel natuurlijk, zij won het eindklassement zelfs twee keer. Maar wie kent Mieke Havik? Zij was in 1984 de allereerste vrouw ooit die de gele trui om haar schouders kreeg, toen ze de eerste etappe van de eerste officiële Tour Féminin won.  Journalist Peter Ouwerkerk memoreert haar entree op een hotelterras waar hij met ploegleider Peter Post de mannen-Tour zat te analyseren. ‘Peter Post zag haar naderen, keek ons aan, schudde zijn hoofd en zei: Wat gaan we nou beleven? Een vrouw in de gele trui?!’ Peter Post hield er, net als bijvoorbeeld vijfvoudig Tourwinnaar Jacques Anquetil, de opvatting op na dat vrouwen niet thuishoren in het cyclisme. In datzelfde weekend, herinnert Ouwerkerk zich, zei Anquetil: ‘Wielrennen is niet geschikt voor vrouwen, ze zijn er niet voor geschapen. Ik zie ze liever in een witte jurk dan in een zwarte koersbroek. En bovendien: ik hou te veel van vrouwen om ze te zien lijden.’ Deze poging tot een Tour voor vrouwen ging snel teloor. Te weinig geld, te weinig sponsoren, te weinig aanzien. En moet je nu eens kijken. Het vrouwenwielrennen en de opvattingen erover hebben een reuzensprong gemaakt. De ASO, voorwaar geen organisatie die iets uit liefdadigheid opzet, is met de Tour de France Femmes slim op die snel voortdenderende trein gesprongen. Intussen blijft het vrouwenpeloton zichzelf maar verklaren aan het sportjournaille. Waar we vandaan komen. Hoe snel de ontwikkeling gaat. Hoe belangrijk dat is. Ik snap het, en tegelijkertijd stoort het me meer en meer. Omdat het maar niet ophoudt. Als een vastgelopen langspeelplaat legt het vrouwenwielrennen zichzelf uit, al jarenlang.  Ik hoop dat de vrouwen-Tour ook in dat opzicht een breekpunt is. Natuurlijk leg ik het met liefde nog een keer uit. Als voorbeschouwing. Maar daarna mag het wel over de inhoud van de koers gaan. Over de rensters, de tactieken. En mag ‘Annemiek van Vleuten’ als antwoord op welke Nederlander als eerste de Tour wint, gewoon een logisch in plaats van snedig antwoord zijn.||https://www.nrc.nl//nieuws/2022/07/22/vrouwen-tour-a4137153
2022-07-22||Opinie | De kiezer is op drift, maar premier Rutte blijft zitten||Deze zomer breekt Mark Rutte het record van langstzittend premier. Op 2 augustus is hij 4.311 dagen Nederlands minister-president en haalt daarmee Ruud Lubbers (1982-1994, CDA)  in. Opvallend is dat alle directe voorgangers van Rutte relatief lang in functie waren. Wordt de Nederlandse premier onverslaanbaar? Leven we zoetjesaan in een ‘dubbelmonarchie’, waarbij naast de Oranjes ook de voorzitter van de ministerraad zijn eigen moment van abdicatie bepaalt? Peter Rehwinkel is PvdA-politicus en bestuurder. Hij promoveerde op de staatsrechtelijke positie van de Nederlandse minister-president.  Rutte IV schrijft (nog) niet alle records op zijn naam: premier Colijn gaf in 1925-1926 en 1933-1939 leiding aan vijf kabinetten. De huidige minister-president verklaarde over ‘zijn’ regeerrecord, dat de duur van het minister-presidentschap geen doel op zich maar slechts een voetnoot is. Nogal wat voetnoten op een rij maken dat we in een ander hoofdstuk zijn beland. Premiers gaan een tijdperk vormen. Zoals Duitsland – met minder dan tien bondskanseliers na de Tweede Wereldoorlog – zijn Adenauer-tijdperk (1949-1963) kende. Peilingen zijn maar peilingen, en toch is er een constante in de Peilingwijzer vanaf 2017: Ruttes VVD gaat aan kop. Alleen bij de Statenverkiezingen van 2019 legde Mark Rutte het met miniem verschil af tegen Thierry Baudets Forum voor Democratie. Volgens Baudet hadden de kiezers in Nederland als de uil van Minerva hun vleugels uitgespreid en „hun ware macht” getoond. Met een soort wintertrek heeft het electoraat hem alweer verlaten. Steevast ziet het er bij de VVD een stuk zonniger uit. Momenteel is er een gat van 14 zetels met de PVV als tweede partij in de Peilingwijzer. De rechtsliberalen werden de grootste bij vier Tweede Kamerverkiezingen op  rij. Die van 2010 maakten van Rutte de eerste liberale premier sinds Cort van der Linden (1913-1918). Die beslechtte  de school- en kiesrechtstrijd in ons land. Bij die laatste werd een meerderheids- en districtenstelsel vervangen door evenredige vertegenwoordiging. Van der Linden zal niet hebben bevroed dat evenredigheid kon uitdraaien op totale politieke versplintering: de Tweede Kamer heeft momenteel twintig fracties. Verkiezingen geven daarnaast geen duidelijkheid over de te vormen coalitie. Zelfs na de stembusgang blijft soms lang onduidelijk welke partijen een kabinet zullen vormen. Aan het begin van de afgelopen kabinetsformatie steunden D66, CDA en ChristenUnie een motie van afkeuring tegen Rutte. CU-leider Gert-Jan Segers bezwoer zelfs voor de camera niet in een door hem geleid kabinet plaats te nemen. Uiteindelijk deden ze het alle drie. Opmerkelijk genoeg kiezen we inmiddels wel de premier. Immers, de lijsttrekker van de grootste partij krijgt die functie bijna vanzelfsprekend, tenzij het niet lukt een coalitie te vormen.  Na 2010 kon Mark Rutte zo tot driemaal toe zijn premierschap prolongeren. Een kabinetsval over de Toeslagenaffaire, de aangenomen motie van afkeuring volgend op ‘Omtzigt: functie elders’: het bleek Rutte niet te deren. Hij kon zelfs zijn voor de verkiezingen uitgesproken woorden waarmaken geen „hele linkse wolk van partijen” te dulden. De langstzittende regeringsleider van Europa stuur je niet zomaar weg En hoe staan de zaken er  voor aan de vooravond van Ruttes regeerjubileum? De kiezer is wispelturig. Regeringsdeelname wordt vaak afgestraft. Dat heeft de PvdA voor het laatst in 2017 ervaren (nooit verloor een partij zoveel zetels), het CDA in 2010 (Jan Peter Balkenende lukte het na een kabinetsval juist niet opnieuw een verkiezingszege te boeken) en de VVD heeft het ook meermaals moeten meemaken. Balkenende was echter de enige na de Tweede Wereldoorlog die als verliezend lijsttrekker bij verkiezingen het premierschap moest neerleggen. Ga maar na: Wim Kok en Ruud Lubbers hadden het politieke leiderschap al overgedragen, Joop den Uyl en Barend Biesheuvel behaalden wel degelijk electorale winst. Dat maakt het volgende waarschijnlijk. Mark Rutte kan in de komende jaren tot het inzicht komen dat het eind van zijn tijdperk nadert. Hij besluit bij verkiezingen niet opnieuw de kar te trekken. Zijn belangrijkste zorg is om voor een goede overdracht te zorgen. De nieuwe lijstrekker moet uit de schaduw van de minister-president treden. Ad Melkert (PvdA) en Elco Brinkman (CDA) willen vast vertellen hoe lastig dat is.  Met Brinkman als lijsttrekker raakte het CDA in 1994 20 zetels kwijt, een toen niet eerder vertoonde achteruitgang in de parlementaire geschiedenis. Het CDA werd oppositiepartij en Paars trad aan: een coalitie van PvdA, VVD en D66, de eerste zonder christelijke partij. En Melkert, die na twee Paarse kabinetten lijsttrekker werd, verloor 22 van de 45 zetels, opnieuw een historisch lage score. Als Rutte de controle verliest, is ook een implosie van de VVD nabij. Maar  Rutte zal mogelijk redeneren – op zijn leeftijd en met zijn historische belangstelling –  dat premiers in de recente geschiedenis verkiezingen zelden verloren. De VVD-leider lijdt weinig aan zelfoverschatting, en mag terecht beredeneren dat hij al menige crisis (Griekse staatsschuld, Europese migratie, Groninger gaswinning, corona) heeft doorstaan. Misschien ziet hij de komende drie parlementaire enquêtes met vertrouwen tegemoet. Hoe ik zijn kansen schat? De premiersrol verzekert hem van publiciteit en verschaft aanzien. De langstzittende regeringsleider van Europa stuur je niet zomaar weg. Ten aanzien van het Nederlandse minister-presidentschap is al van ‘presidentialisering’ van de functie gesproken. De Amerikaanse oud-president Donald Trump werd door de kiezer het gat van de deur gewezen – al ontdekten we recent hoe hij zich  voor de drempel schrap heeft gezet met de bestorming van het Capitool. Mark Rutte kan koninklijk terugtreden. Heb oog voor de breuklijnen van de geschiedenis, adviseer ik.  Voor mijn eigen partij, de PvdA,  betekent het dat alleen via verdergaande samenwerking met GroenLinks Rutte te onttronen valt. Vorm een reëel alternatief: kom tot een stembusakkoord en gezamenlijke lijst. ‘Kies de minister-president’: daarvoor moet je in het parlement de grootste zijn. Rutte dient de tijdgeest goed aan te voelen. Hopelijk vindt hij de komende vakantieweken de rust tot omkijken. Voorgangers Schermerhorn en Drees wijdden zich aan de wederopbouw. Beel, De Quay, Marijnen, Cals, Zijlstra en De Jong markeerden het eind van de verzuiling. Biesheuvel en Den Uyl vervulden hun functie in de radicale jaren zeventig met de roep om meer openbaarheid. Van Agt (Bestek’81) en Lubbers (Akkoord van Wassenaar) werden gedwongen crisispolitiek te bedrijven. Kok is het gezicht van Paars geworden. Balkenende en Rutte stonden op na de conservatieve revolte en voerden een neoliberaal beleid. De PvdA sprak op haar laatste congres bij motie uit dat „De Derde Weg ons niets goeds heeft gebracht”. Kan Mark Rutte met andere partijen kiezen voor voortzetting van zijn beleid? Of breekt hij (nog) een record door opnieuw met links te gaan regeren? Met voldoende flexibiliteit en overtuigingskracht kunnen de verhuisdozen bij het Torentje wegblijven. Het eind van Ruttes premierschap hoeft nog lang niet aanstaande te zijn. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/22/de-kiezer-is-op-drift-maar-premier-rutte-blijft-zitten-a4137152
2022-07-22||Ontspannen met academici||Ik heb in de zomer vaak wat minder concentratie over om het dagelijkse nieuws binnen te krijgen. Maar me afsluiten van de wereld, dat gaat aan me knagen en lost de nieuwshonger niet op. Eén van de podcasts waar ik naar terugkeer, wanneer ik op een ontspannen manier aan informatie wens te komen, is Vox Conversations. Gesprekken met bijzondere denkers, waarbij veel rekening wordt gehouden met de luisteraar. Vooraanstaande wetenschappers, journalisten en academici worden op een luchtige en heldere manier bevraagd naar hun bevindingen. De gesprekken zijn informeel en hebben een praktische insteek. Vox Conversations, tweemaal per week afleveringen van 40-60 min, Vox. ||https://www.nrc.nl//nieuws/2022/07/22/ontspannen-met-academici-a4137151
2022-07-22||Luisteren naar mensen op een blind date||Eerst: „Nou, daar zitten we dan,” dan: „Wat doe jij zoal in het dagelijks leven?” en tot slot: „Ik vond het echt supergezellig met je, maar ik voel die romantische klik niet.” Naar de ongemakkelijke ontmoetingen in First Dates kun je nu ook luisteren. First Daters die geen liefde vonden op TV krijgen een nieuwe kans met een gecharmeerde kijker. Victor de barman is er en de daters gaan samen de keuken in om een cocktail of een hapje te maken. Zoals het elke datingshow betaamt, is succes geen garantie, en ook in de podcastversie is het stroeve verloop voelbaar. Maar het is wel extra leuk dat je de blind daters dit keer niet kunt zien.  First Dates, Second Chances (NL), wekelijks afleveringen van een half uur, NPO Radio 3/BNNVARA.||https://www.nrc.nl//nieuws/2022/07/22/luisteren-naar-mensen-op-een-blind-date-a4137149
2022-07-22||Geen vervolging van Shell om corruptie in Nigeria||Het Nederlandse Openbaar Ministerie ziet af van vervolging van Shell voor omkoping in Nigeria. De strafzaak wordt geseponeerd omdat vervolging juridisch niet meer mogelijk is. Dat is het gevolg van het intrekken deze week van een hoger beroep door de Italiaanse procureur-generaal.  Niet alleen Shell maar ook de Italiaanse branchegenoot ENI wordt hierdoor definitief vrijgepleit. Begin vorig jaar had een lagere Italiaanse rechter al bepaald dat claims tegen Shell en Eni en enkele bestuurders ongegrond waren.  Volgens het Openbaar Ministerie is verdere vervolging in Nederland onmogelijk omdat de bedrijven „onherroepelijk zijn vrijgesproken” door een strafrechter. Een verdachte mag, volgens het ne bis in idem-beginsel, niet nogmaals voor hetzelfde voor een rechter worden gebracht en berecht. Shell laat in een reactie weten de vrijspraak te verwelkomen. „De beslissing van vandaag onderstreept wat we al lang volhouden, dat er geen zaak was tegen Shell of zijn voormalige werknemers en dat zij nooit aangeklaagd hadden moeten worden.” Volgens het concern komt hiermee een eind „aan zeven jaar lijden” voor de vier betrokken medewerkers. Shell en Eni zijn nog niet helemaal van de zaak af. De huidige Nigeriaanse regering wil in een civiele procedure financiële compensatie afdwingen. Voor de exploitatierechten voor het olieveld OPL245 voor de kust van Nigeria betaalden Shell en Eni in 2011 samen 1,3 miljard dollar.   De verdenking van grootscheepse corruptie ontstond omdat de toenmalige Nigeriaanse regering het grootste deel van de opbrengst zou hebben doorgesluisd naar een bedrijf dat eigendom was van een omstreden oud-olieminister. Slechts 200 miljoen van de 1,3 miljard dollar zou in de staatskas zijn beland. Shell, Eni en de aangeklaagde bestuurders hebben altijd ontkend dat zij verwijtbaar hebben gehandeld.   Anticorruptieorganisaties die aangifte deden tegen Shell en Eni reageren teleurgesteld op de beslissing van het OM. Volgens  advocaten van de organisaties ontlopen betrokkenen vervolging door de Italiaanse vrijspraak, terwijl het Nederlandse Openbaar Ministerie de vervolging wilde doorzetten. De betrokken organisaties, het Nigeriaanse HEDA, het Italiaanse Re:Common en Global Witness en Corner House uit het Verenigd Koninkrijk, onderzoeken of er nog andere mogelijkheden zijn om de olieconcerns voor de rechter te krijgen. Het Nederlandse Openbaar Ministerie werkte al sinds 2016 mee  aan het onderzoek van de Italiaanse openbaar aanklager. De fiscale opsporingsdienst FIOD deed in het kader van deze zaak zes jaar geleden een inval op het hoofdkantoor van Shell in Den Haag. ||https://www.nrc.nl//nieuws/2022/07/22/geen-vervolging-van-shell-om-corruptie-in-nigeria-a4137148
2022-07-22||Opinie | Geef doping vrij in het wielrennen||Liefhebbers van de wielersport kunnen lyrisch vertellen over de soms merkwaardige ‘tics’ van wielrenners: verlies komt door het niet juist toepassen van een ritueel (toch een zoutvaatje aangeraakt) en winst juist door een ander ritueel (eerst rechter en dan linker schoen aangetrokken). Of een val is net voorkomen (aanraken van de linker teelbal moet herhaling voorkomen). Rare snuiters, die peddelaars.  Ricky Turpijn is voormalig medewerker van de Belastingdienst. Maar maken die tics de sport oneerlijk?  Natuurlijk niet. Door hun breed in de media uitgemeten talent, hun fysiek en hun  intelligentie onderscheiden renners zich van elkaar en zijn zij specialisten in sprint, in klimmen, of tijdrit. Dat is waarom de wielersport zo geliefd is. Juist de transparantie van de renner over zijn eigen lichaam,  inclusief die tics,  wekt bewondering. Zo worden idolen geboren. Er is ook een factor die geheim blijft. De van zijn  voetstuk gevallen Lance Armstrong erkende uiteindelijk het jarenlang gebruikt te hebben:  doping. Verboden middelen, dus,  die prestatieverhogend werken, maar schadelijk zijn voor de gezondheid.  Op een RIVM-site over sport en bewegen staat hoe schadelijk dat  precies is. Klachten variëren van braken, onrust, duizeligheid en  hoge bloeddruk, tot zeer ernstige cardiovasculaire complicaties, zoals hartritmestoornissen, en suïcidale neigingen. Als sporter moet je daar rekening mee houden.  Maar het is aan de sporter zelf om in vrijheid zijn of haar leven in te richten. Net zoals bij niet-sporters. Als een sporter zich bewust is van eventuele gezondheidsproblemen, dan moeten we de sporter verder niet paternalistisch iets opleggen. Gevaren van doping zijn in ieder geval geen goede reden om doping te verketteren: er zijn ook gevaarlijke sporten die evenmin verboden zijn.  De opinieredactie verzint voor deze zomerserie een kop, u schrijft het artikel met de beste argumenten erbij. De opdracht voor komende   week: Premier Rutte moet nog jaren doorgaan. De tekst (max. 600 wrd.) kunt u uiterlijk 27 juli  sturen naar opinie@nrc.nl o.v.v. Anderzijds.  Het kamp van de verliezer zonder doping zal verontwaardigd zijn. Er is immers sprake van oneerlijke concurrentie. Maar in de sport draait  het niet om eerlijke concurrentie; anders zouden mensen die van nature bijvoorbeeld harder kunnen rennen ook minder moeten trainen. Het gaat om winnen, met welke hulp dan ook: de eigen inzet, hulp van anderen, goede genen. En doping. Er is geen groot verschil met andere moderne hulpmiddelen, zoals trainen in een hoogtekamer of bijzondere  voedingssupplementen.  De hamvraag is: helpt doping de fietsprestaties te verhogen? De  Britse emeritus dermatoloog Sam Shuster, die werd aangehaald in Medisch Contact,  meent dat er geen medisch bewijs is dat doping op topniveau werkt. Daarin staat hij niet alleen. Het Centre for Human Drug Research in Leiden liet in 2017 in onderzoek zien dat het gebruik van epo ten opzichte van een placebo de prestaties nauwelijks verbeterde.  Het circus van testen en controles van niet effectieve doping kost jaarlijks vele tientallen miljoenen. Afschaffen ervan bespaart geld dat naar placebo-onderzoek kan. Door doping vrij te geven  kunnen in het wielrennen prestaties worden verhoogd – niet door de middelen zelf, maar door het toedienen van placebo’s: de renner hoeft niet te weten of hij een dopingmiddel of een placebo krijgt toegediend.  In de veronderstelling een door hem zelf aangeschaft prestatieverhogend middel te hebben ingenomen won Richard Virenque ooit op vleugels een bergetappe. In werkelijkheid kreeg hij een placebo toegediend. Als je maar in je ‘tic’ gelooft, dan werkt dit prestatieverhogend. ||https://www.nrc.nl//nieuws/2022/07/22/geef-doping-vrij-in-het-wielrennen-a4137147
2022-07-22||De troonsafstand van Magnus Carlsen||Magnus Carlsen zei wat hij dacht en hij deed wat hij zei. Hij had gezegd dat het zeer onwaarschijnlijk was dat hij nog een WK-match zou spelen en er was een informele afspraak met de FIDE dat hij op 20 juli uitsluitsel zou geven. En dus liet Carlsen op die dag weten dat hij de WK-match niet zou spelen. Van 17 juni tot 4 juli werd in Madrid het kandidatentoernooi gespeeld en toen geloofden de beste spelers daar niet dat Carlsen zich aan zijn woord zou houden. Je geeft toch niet zomaar je titel van wereldkampioen op? Het is vaker voorgekomen, bij Fischer, Kasparov en Karpov, maar Fischer had spinnenwebben in zijn hoofd en bij Kasparov en Karpov waren de omstandigheden anders dan nu. Een wereldkampioen is geen slaaf van zijn publiek en als Carlsen na vijf WK-matches geen zesde meer wil, dan is hem dat gegund, hoe spijtig het ook is.  Als hem iets kan worden verweten, is het dat hij de spelers in het kandidatentoernooi in onzekerheid bracht. Normaal is daar alleen de eerste plaats van belang, maar als Carlsen niet zou spelen, zou de volgende WK-match gaan tussen de nummers een en twee. Wie Carlsen geloofde, besefte dat het dan niet uitmaakte of je eerste of tweede werd. Fabiano Caruana geloofde hem niet. Halverwege het kandidatentoernooi stond hij tweede met een half punt minder dan Nepomniasjtsji en anderhalf punt voorsprong op nummer drie. Als hij had geweten dat de tweede plaats zo belangrijk zou worden, zou hij die geconsolideerd hebben met voorzichtig spel. Maar hij geloofde Carlsen niet, hij dacht dat hij Nepo in moest halen. Hij ging door roeien en ruiten en scoorde uit de volgende vier partijen een half punt. Ding Liren, die na een zwak begin niets meer verwachtte, maar toch tweede werd en nu tegen Nepo om het wereldkampioenschap mag spelen,  was blij en zei: „Ik zal mijn Engels moeten verbeteren.” Carlsen zal zeker niet stilzitten. Woensdag speelde hij in de eerste ronde van een rapidtoernooi in Zagreb een (zielloze) remise tegen Nepomniasjtsji. Jorden van Foreest deed het daar mooier. Sjachriar Mamedjarov - Jorden van Foreest, Zagreb rapid 2022 1. d4 d5 2. c4 e6 3. Pf3 Pf6 4. Pc3 a6 5. cxd5 exd5 6. Lg5 Le6 7. Db3 Pbd7 8. e3 Tb8 9. Dc2 Ld6 10. Ld3 c6 11. Tb1 Dc7 12. b4 0-0 13. Lh4 Lg4 14. Pg5 h6 15. Ph7 Pxh7 16. Lxh7+ Kh8 17. Ld3 Tfe8 Wit speelde wat nonchalant, maar na 18. Lg3 zou hij niet slechter staan. 18. h3 Le6 19. Pe2 Pb6 20. 0-0 Pc4 21. Lxc4 dxc4 22. e4 a5 Eerst 22…b5 was veiliger. 23. b5 cxb5 24. Txb5 Ld7 25. Th5 b5 Zwart nam risico door wits toren naar de koningsvleugel te dirigeren, maar hij heeft zelf ook zware troeven. 26. Pc3 Na 26. e5 Lf8 27. Pf4 zou het onduidelijk zijn. 26…Dc6 27. Pd5 Lf8 Nu is wits aanval niet sterk genoeg, terwijl zwarts pionnen gaan marcheren. 28. Lg3 Tbc8 29. Te1 b4 30. Te3 a4 31. Le5 b3 32. Dd2 a3 33. Tg3 Zie diagram Wits aanval oogt imposant. Hij dreigt 34. Dxh6+ en snel mat. 33…Txe5 Nu is het uit met de aanval. 34. dxe5 c3 Een mooie zet. Na 35. Txc3 of 35. Pxc3 komt 35…b2 en zwart wint. 35. Pf6 Een laatste trucje. Na 35…cxd2 36. Txh6+ gaat zwart mat. 35…Dxf6 36. Dxd7 De6 Wit gaf op. Saleh Salem - Jorden van Foreest, Malmö 2022. Wit begint en wint. Oplossing: 1. Pf6+ gxf6 2. Dg4+ en zwart gaf op. Na 2…Lg7 3. Lh6 of 2…Pg5 3. Lxg5 gaat zwart snel mat. Na 2…Kh7 duurt het wat langer, maar na 3. Dh5+ Kg8 4. Dg6+ is het ook snel gebeurd met zwart.||https://www.nrc.nl//nieuws/2022/07/22/de-troonsafstand-van-magnus-carlsen-a4137146
2022-07-22||Boeken om verliefd  op en ván te worden||De zomer is bij uitstek een moment weer eens oude, geliefde boeken uit de kast te trekken. Hoe fijn is het om favoriete liefdesscènes opnieuw te lezen en te beseffen dat ze inderdaad nog even mooi zijn als tijdens de eerste lezing? Neem The Garden of Eden (1986), de laatste roman van Ernest Hemingway, die hij, met grote tussenpozen, schreef tussen 1946 en 1961 en  uiteindelijk nooit helemaal afrondde. Toen ik twintig was en het voor het eerst las, was ik verbijsterd: hoe kan iemand de liefde tussen twee mensen zo intens weergeven door slechts te beschrijven hoe ze samen ontbijten? ‘They were always hungry but they ate very well’, schrijft Hemingway al op een van de eerste bladzijden,  waarna een zinderende beschrijving volgt  van broodjes, smeltende boter, frambozen, eieren en koffie met melk. Iedere zin, elk detail is mooi en intens, tot en met  de grove peper die over de eieren wordt uitgestrooid. Ja, de symbiotische liefde tussen de jonge schrijver David Bourne en zijn intrigerende vrouw Catherine is heftig, té heftig wellicht… Lees eerst The Garden of Eden, over twee geliefden aan de Franse Côte d’Azur in de jaren 20. Dan For Whom the Bell Tolls over een intense liefde in oorlogstijd in de Spaanse heuvels tijdens  de jaren 30.  Eindig met Ask the Dust over de hevige liefde van Arturo voor de mooie Camilla tijdens de economische crisis van de jaren 30 in Los Angeles.             Geïnspireerd door dit boek las ik niet lang daarna For Whom the Bell Tolls (1940), een roman opgedragen aan Hemingways derde echtgenote Martha Gellhorn, over  de liefde tussen  Robert Jordan, een jonge Amerikaanse explosievenexpert en Maria. Het speelt zich af tijdens de Spaanse Burgeroorlog. Dat de aarde onder hen trilt wanneer ze in de bossen de liefde bedrijven, vond ik een van de mooiste beelden die Hemingway in dit boek weet op te wekken.  En dan is er nog het werk van een andere romanticus dat ik al meerdere keren heb herlezen: Ask the Dust (1939) van John Fante. In deze roman vertelt de ik-figuur, de Italiaans-Amerikaanse Arturo Bandini (Fantes alter ego), hoe hij  tijdens de Grote Depressie in Los Angeles  hopeloos verliefd wordt op de arrogante serveerster Camilla Lopez. De explosieve passie en de bezetenheid waarmee hij, juist door haar te vernederen, probeert haar voor zich te winnen is ongekend mooi opgeschreven. Zo mooi dat ik nu wéér enthousiast word. Misschien lees ik het deze zomer nog een keer. Ernest Hemingway: The Garden of Eden,  Simon & Schuster, 256 blz. €14,09 Ernest Hemingway: For Whom  the Bell Tolls,  Pan Macmillan,  624 blz. €7,79
John Fante:  Ask the Dust,  HarperCollins  Publishers,  192 blz. €7,99||https://www.nrc.nl//nieuws/2022/07/22/boeken-om-verliefd-op-en-van-te-worden-a4137145
2022-07-22||Een mysterieus woestijnstadje vol complotten||Sinds vorige week bestaat deze podcast tien jaar. Dat is knap, zeker voor een fictiepodcast, een genre dat over het algemeen maar moeilijk aan goede luistercijfers komt. Maar Welcome to Night Vale kun je gerust een inspiratie binnen het genre noemen, omdat ‘ie precies doet wat ‘ie moet doen: de luisteraar een onbestaande wereld intrekken. Vanaf het radiostation van het mysterieuze woestijnstadje Night Vale krijg je allerlei verhalen mee, naar het schijnt zijn in Night Vale alle complottheorieën waar. Je kunt in principe bij iedere willekeurige aflevering instappen, maar met even googelen krijgt je er zo een paar aangeraden.   Welcome to Night Vale, tweewekelijks afleveringen van 20-30 min, Night Vale Presents. ||https://www.nrc.nl//nieuws/2022/07/22/een-mysterieus-woestijnstadje-vol-complotten-a4137144
2022-07-22||Opinie | Is  het gebruik van archiefgeluid in een podcast journalistiek te verantwoorden?||Ik hoef u natuurlijk niet te vertellen dat wederhoor een van de bouwstenen, of misschien zelfs het fundament, van goede journalistiek is. U bent waarschijnlijk een geoefend mediaconsument, anders had deze rubriek u niet gegrepen. Wederhoor: „Het vragen van commentaar op een bewering bij de persoon of instantie over wie de bewering is gedaan.”  Maar wat als geheugen, herinneringen, ervaringen en gevoel centraal staan in een verhaal? Als het niet gaat over feitelijke gebeurtenissen, maar over de impact ervan?  In deze rubriek werpen negen redacteuren bij toerbeurt een kritische blik op onze journalistiek. Zij behandelen vragen van lezers en ontmoeten mensen in de samenleving die met NRC-journalistiek te maken hebben. Per 1 september treedt Arjen Fortuin aan als nieuwe Ombudsman.  Vragen  kunt u richten aan ombudsman@nrc.nl. Het afgelopen jaar werkten medewerkers Roos van Ees en Wederik De Backer samen met de audioredactie van NRC aan de podcastserie Mijn schuld. Een indringende serie waarin mensen in zes afleveringen vertellen over hun schuldgevoel.   De vrachtwagenchauffeur die iemand doodreed, een regisseur die grensoverschrijdend handelde, een man die iemand een rolstoel in sloeg, een zedendelinquent, en een arts die een dood op haar geweten heeft. Het perspectief van mensen die slachtoffers hebben gemaakt.   Voor de podcast zijn 28 ‘schuldigen’ geïnterviewd, die allemaal te horen zijn. Twaalf van hen komen uitgebreid aan het woord in de verschillende afleveringen. De rest is te horen in wat de makers „het koor” noemen: korte fragmenten die elkaar afwisselen, waarin zij vertellen over hun schuld. De zes afleveringen hebben ieder een thema (zonde, straf, intentie, de schandpaal, vergeving, de erfzonde) en openen met een indringende verhalen van mensen met schuld. Een filosoof-theoloog, een psycholoog en een officier van justitie reflecteren op het persoonlijke verhaal en praten over het thema.  „Ik kan me voorstellen dat het vertelperspectief van deze reeks voor sommige mensen ongemakkelijk kan aanvoelen”, schreef Roos van Ees in een essay voor De Standaard, waarmee NRC samenwerkt aan dit project over schuld. De Vlaamse krant publiceerde een reeks artikelen over het onderwerp. „Lezers hoeven van mij niet hun mening te herzien”, zegt ze, „maar ik hoop wel dat ze bereid zullen zijn het ongemak te voelen van zich in te leven in het perspectief van een ander.” Dat ongemakkelijke gevoel is iets waar theaterjournalist Marijn Lems over kan meepraten. Voor NRC schreef hij over het grensoverschrijdend gedrag waaraan theaterregisseur Marcus Azzini zich schuldig maakte. Azzini komt in de podcast uitgebreid aan het woord en de krant publiceerde een interview met hem. Hoewel Azzini zijn schuld omarmt, vindt Lems toch dat hij in te bedekte termen mag spreken over wat hij heeft gedaan, en dat de melders van het gedrag meer betrokken hadden moeten worden. Azzini zegt dat hij zijn pestgedrag en zijn zoeken naar intimiteit heeft verward met ‘aandacht of liefde geven’. „Maar in het gepubliceerde onderzoek gaat het bijvoorbeeld ook over fysieke handelingen. Ik vind dat we als journalisten een verantwoordelijkheid hebben om bij zaken rond grensoverschrijdend gedrag altijd volledig te zijn, omdat de lezer anders makkelijk tot de eindconclusie kan komen dat het allemaal wel meeviel.” Waar het kon heeft de audioredactie contact gezocht met de slachtoffers van de schuldigen – vooral om ze in te lichten over het aanstaande project. Van Ees heeft ook contact gehad met een van de oorspronkelijke vier melders in de zaak van de theaterregisseur. „Er komen geen slachtoffers in de podcast voor, want als je dat wel doet ga je de verhalen met elkaar vergelijken en afwegen. Je ontneemt de lezer de mogelijkheid om zich echt in te leven in de verhalen die nu centraal staan.” Ze ziet de getuigenissen van deze mensen als „de andere kant van het verhaal”. „Mijn onderzoek begint  ná de zaak. Alleen de mensen die met schuld leven kunnen ons meer over dat onderwerp  vertellen over vertellen.” Om de luisteraar het verhaal in te trekken wordt bij de verhalen gebruik gemaakt van  bijpassende geluiden, zoals het gepiep van een hartslagmonitor in het verhaal van de arts en een geweer dat wordt doorgeladen in het verhaal over een overvaller. Dat was onderwerp van debat tussen de makers en met de hoofdredactie: kon je die geluiden journalistiek verantwoorden? Want het zijn archiefgeluiden die niet altijd direct te maken hebben met de besproken gebeurtenis. Het kan, was de conclusie, als het maar duidelijk is voor de luisteraar.  De krant heeft in de NRC Code heldere regels voor de journalistiek, maar die hebben vaak geen betrekking op  audioproducties. Niet alle mensen die aan het woord zijn worden bijvoorbeeld  bij naam genoemd, terwijl anonimiteit in artikelen zoveel mogelijk moet worden vermeden.   In audio stoort het juist  als iedereen apart geïntroduceerd wordt, zegt audiochef Anne Moraal. En: je hoort hun echte stem, dus hoe anoniem zijn ze dan eigenlijk? Het  zijn onderwerpen waarover de nieuwe NRC-ombudsman, Arjen Fortuin, gaat nadenken.  Hij werkt aan een speciale code voor onze audioproducties. Kim Bos  Verontrustende kop op de voorpagina van 16/7: De airco warmt de aarde op. Aanbieding van NRC’s webwinkel: een airco voor „slimme, snelle en stijlvolle verkoeling”. Hoe zit dat?  Mies ter Horst De redactie is niet verantwoordelijk voor het aanbod van de winkel. We schrijven ook over de nadelige gevolgen van alcohol, en de winkel verkoopt wijn. Alleen in commentaren is de mening van NRC te lezen. Al wil de webwinkel ook niet toondoof zijn voor maatschappelijke ontwikkelingen. Met cruises zijn ze gestopt.  Correctie (22 juli 2022): In een eerdere versie van dit artikel stond dat Van Ees sprak met de „hoofmelder” in de zaak van de theaterregisseur. Dat is onjuist, het betreft één van de oorspronkelijke vier melders. Dat is hierboven aangepast.||https://www.nrc.nl//nieuws/2022/07/22/is-het-gebruik-van-archiefgeluid-in-een-podcast-journalistiek-te-verantwoorden-2-a4137143
2022-07-22||Column | De Italiaanse politici die Draghi beentje hebben gelicht, sympathiseren met Poetin||Mario Draghi wordt onderuit gehaald als premier van Italië, en heel Europa schudt op zijn grondvesten. Ongelooflijk eigenlijk, als je erover nadenkt.  Mensen klagen vaak dat de Europese Unie te machtig is, en dat lidstaten niks te zeggen hebben omdat ‘Brussel’ alles beslist. Maar Draghi’s aftreden bewijst het omgekeerde. Het toont hoe afhankelijk Europa is van de 27 lidstaten. Zíj zijn het vaak, die achter het stuur zitten. Bij mooi weer kan dat goedgaan. Dan is iedereen in een goed humeur en gunnen regeringen elkaar weleens wat. Maar als er ergens een politieke storm opsteekt, een nationale storm, kan heel Europa in een crisis belanden. Sommigen vrezen nu dat de eurocrisis weer oplaait. Ja, dat kan. Door de politieke conflicten in Rome stijgt de rente die Italië op zijn staatsleningen betaalt. Dat straalt negatief af op de euro. Net als tien jaar geleden verkopen beleggers Italiaanse staatsobligaties en kopen ze liever Duitse, omdat ze twijfelen aan de houdbaarheid van de Italiaanse staatsschuld.  Kortom, financiële markten zien de euro ineens niet meer als één sterke munt, maar als een zwakke munt die weinig meer is dan een bundel aparte submuntjes die nationaal gemanaged – of gemismanaged – worden omdat elk land zijn economie naar goeddunken inricht. Ook in Griekenland en Portugal lopen de ‘spreads’ (renteverschillen op staatsobligaties van eurolanden) op. Een euro in Duitsland is daardoor meer waard dan een euro in Italië, Griekenland of Portugal. Zo zet Draghi’s aftreden de stabiliteit van de euro onder druk. Afgelopen weken werd de euro – ’s werelds tweede reservemunt – al minder waard ten opzichte van de dollar. Dit op een moment waarop mondiale grootmachten als Amerika en China hun munt inzetten als geopolitiek wapen, ook tegen ons. De eurozone zou hetzelfde moeten doen, al was het maar om zichzelf te verdedigen. Hoe? Door, zoals die landen ook doen, collectief voor hun munt te gaan liggen. Dus niet katten op eurolanden die hun ‘huiswerk’ niet doen (in onze ogen dan), maar Europese obligaties uitgeven. Dat deden we tijdens de pandemie en beleggers konden er geen genoeg van krijgen: de vraag was tienmaal zo hoog als het aanbod. Hun gestunt tegen de euro hield meteen op, omdat wij duidelijk maakten dat we achter de euro staan en niet tolereren dat zij hem kapotmaken. De landen van de eurozone  moeten nu collectief voor hun munt te gaan liggen De tweede Europese crisis die kan ontstaan, is buitenlands-politiek. De Italiaanse politici die Draghi na anderhalf jaar beentje hebben gelicht, sympathiseren met de Russische president Poetin. Berlusconi, Conte en Salvini willen dat Oekraïne inbindt omdat Rusland sterker is, en dat EU-sancties tegen Rusland stoppen. Salvini zei in 2019: „Poetin is een van de beste leiders ter wereld.” Draghi vond juist dat Oekraïne EU-lid moet worden en reduceerde de Italiaanse afhankelijkheid van Russisch gas in no time van 40 tot minder dan 30 procent. Draghi’s aftreden is, kortom, goed voor Rusland en slecht voor Europa. Anders dan bij de euro, waar we één munt hebben maar niet één politiek om de munt te schragen, ís er op buitenlands-politiek gebied helemaal geen Europa. Er zijn alleen lidstaten die hun eigen ding doen en eventueel compromissen sluiten. Sinds Poetins invasie in Oekraïne hebben we daar gelukkig goede staaltjes van gezien.  Gaat dat het raam uit, door een regeringswissel in één lidstaat? Draghi mag veel goeds hebben gedaan voor Italië en Europa. Maar dit is te gek voor woorden.  Zou Nederland functioneren, als Gelderland een veto had over Nederlandse staatsuitgaven of Drenthe kon beslissen dat Nederland niet meedoet aan sancties tegen Rusland? Nee. Als het nationale bestuursniveau compleet afhankelijk wordt gemaakt van de belangen van het niveau eronder, het provinciale, dan verstikt het. Zo gaat het ook in Europa. Als het vertrek van Draghi één ding duidelijk maakt, is het dat de lidstaten soms een te grote broek aanhebben. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/22/de-italiaanse-politici-die-draghi-beentje-hebben-gelicht-sympathiseren-met-poetin-a4137142
2022-07-22||Opinie | Zorgtalent zucht onder een overmaat aan bureaucratie||Het vergeten van onwetendheid is een veelvoorkomende gave. Een van de co-assistenten komt dapper maar niet minder zenuwachtig achter de computer zitten. De rest van de zaal zakt ontspannen in de gerafelde stoelen, leunend op jaren ervaring. Het is een van de voordelen van het werk in de zorg; de tijd maakt allen een dokter.   Emma Bruns is arts-onderzoeker en chirurg in opleiding. Vaste prik, rond half vijf, na de overdracht, volgt de indicatiebespreking. Het laatste moment waarop de patiënten die de volgende dag geopereerd zullen worden, nog één keer grondig worden doorgenomen en het daadwerkelijke nut van de operatie al dan niet bevestigd wordt. Daarnaast wordt de co-assistent beoordeeld op kennis van de aandoening en de bijbehorende operatie en volgt vervolgens de beoordeling met een bijbehorend cijfer. Een spannend maar ook leerzaam moment van de dag. Maar helaas, tegenwoordig is dit moment verworden tot een aarzelende co-assistent die voorzichtig vraagt: „Kan iemand mij misschien feedback geven?” Wellicht ben ik ouderwets of te romantisch. Ik ben geen onderwijskundige en ook geen student meer. Ik heb mijn middelbare school gevolgd in een klein Belgisch college waar Benedictijnse nonnen nog deels de scepter zwaaiden en waar op de laatste schooldag bekend werd gemaakt ‘hoeveelste van de klas’ je was geworden.  Als co-assistent had ik een klein boekje mee waar af en toe wat cijfers in werden omcirkeld: het was eerder bij- dan hoofdzaak. Nee, na vier jaar schoolbanken en eindeloze tentamens mochten we er eindelijk op uit. De zalen op, de spreekkamer in, voor het eerst een infuus prikken, een hechting zetten, een gesprek met iemand die stervende is. Het is een soort tweede puberteit waar je, zeker voor een generatie die zich heeft verstopt achter een digitaal profiel, leert wat het is om werkelijk, met al je zintuigen, een confrontatie aan te gaan.  De co-assistent is opgehouden met schuifelen en leest voor vanachter het scherm. „Mevrouw D.   is 79 jaar en zal morgen geopereerd worden aan een coloncarcinoom [een tumor in de dikke darm, red.] door middel van een hemicolectomie rechts. In de voorgeschiedenis heeft zij hypertensie, diabetes type II en reuma…”  We kunnen het hem niet kwalijk nemen maar hij zal mevrouw D.  pas zien als ze morgen in een blauw pakje de operatiekamer opgereden wordt. In het slechtste geval krijgt hij haar helemaal nooit te zien omdat hij in het rooster ‘geen operatieweek’ heeft. Al ben ik niet eens zo oud, maar toen ik co-assistent was, werden patiënten een dag van tevoren opgenomen in het ziekenhuis. Dat was niet per se beter voor de mens (hij transformeerde zich immers vaak direct tot patiënt en ging dan ook onmiddellijk met pyjama en al in bed liggen) en ook niet voor de kosten, maar het was buitengewoon leerzaam. In plaats van een wirwar aan documenten, onderzoeken en websites, ging je gewoon naar het bed en deed je daar zo veel mogelijk informatie op. Je leerde dat de boeken een vervormde weergave van de werkelijkheid zijn. Dat patiënten mensen zijn met eigenaardigheden zoals rare brillen, keelpastilles met papayasmaak en allerlei moeilijke vragen die je helemaal niet tijdens je studie leert (wie regelt het stomamateriaal en kan je daar eigenlijk mee zwemmen?).  Het gaat niet om het mijmeren, maar om het feit dat de complexiteit me als simpele chirurg in wording te boven gaat. Afgelopen jaar werd net als  de cum-laude-regeling ook het hele concept ‘cijfers tijdens het doorlopen van co-schappen’ afgeschaft. We mogen co-assistenten dus alleen nog maar feedback geven. In de praktijk betekent dat dat ik niet meer  met een co-assistent een kopje koffie drink om de dag te bespreken en dan achteloos nog even een 6, 7 of 8 omcirkel voor de autoriteiten. Nu krijg ik aan het einde van de dag een eindeloos digitaal formulier met invulvelden over het functioneren van iemand die ik slechts even heb meegemaakt. De gedachte is dat co-assistenten op die manier minder bezig zullen zijn met het halen van een hoog cijfer.  Ondertussen regent het vragen naar de co-assistent die probeert uit te leggen waarom mevrouw D.  morgen toch echt een stuk van haar dikke darm zal moeten inleveren. De vragen variëren van basale anatomie tot de inclusiecriteria van een wetenschappelijke studie waaraan ze deelneemt. Hij heeft het goed voorbereid, alles opgezocht, maar soms lijkt hij wel te vergeten dat mevrouw D. inderdaad ook zijn oma had kunnen zijn. De antwoorden zijn reactief en vooral voorzichtig, want je wil vooral niet iets doms zeggen. De vragenstellers zijn het resultaat van de prestatiegerichte cultuur waar de feedbackmethode een einde aan zou moeten maken.  Maar elke co-assistent weet dat hij over een jaar of twee in deze arena een baan zal moeten veroveren en dan toch echt het cv en de cijfers regeren en de feedback in geen velden of wegen te bekennen zal zijn. Net als  de reactieve antwoorden van de co-assistent is het afschaffen van een cijfer om een cultuur te veranderen vergelijkbaar met de operatie van mevrouw D. Als je de kanker eruit snijdt, is hij er niet meer. Het kan een tijd goed gaan, maar de oorzaak wegnemen doen we niet. Je kan de cijfers weglaten, maar de drang om te presteren ligt bij de studenten. Gelukkig maar.  De drang om te excelleren en het beter te doen dan de vorige generatie is een drijvende kracht die onze samenleving verder helpt. Althans, als we de doelen duidelijk formuleren. Studenten, co-assistenten en ikzelf als specialist in opleiding hebben geen behoefte aan feedback die afgeraffeld wordt omdat het zo’n enorm administratief monster is. We hebben behoefte aan specialisten, leiders en hoogleraren die laten zien waar het vak om gaat. Die je meenemen naar mevrouw D.  en haar, al mag dat misschien ook wel niet meer, een aai over de bol geven omdat ze haar hondje de komende dagen moet missen. ||https://www.nrc.nl//nieuws/2022/07/22/zorgtalent-zucht-onder-een-overmaat-aan-bureaucratie-a4137141
2022-07-22||Op zoek naar verlichting in de Jordaan||Onderaan de uitnodiging staat „Chanting opens the inner eye of the heart”. Dit zou helend zijn, het beste medicijn tegen welke hartenpijn dan ook, had Patrick, mijn yogaleraar, gezegd. Het was immers pas zeven maanden geleden dat ik mijn moeder plotseling verloor.  Op de warmste dag van het jaar tot nu toe sluit ik me aan in de rij voor de oudste yogastudio van Amsterdam,  hartje Jordaan. Terwijl ik  zo mijn twijfels heb, of er echt een ‘innerlijk oog’ in mijn hart zit,  luidt Patrick een koebel. Binnen hoor ik geroezemoes, het geluid van vallende druppels van de kapotte airco boven mijn hoofd, en oefentoetsen op een harmonium.  Achter dit instrument, in het midden van de studio, zit Krishna Das. In lotushouding met een rood T-shirt aan, glimlachend en de  ogen gesloten. De ruimte vult zich langzaam met voornamelijk witte vrouwen, ietwat opgedoft, een aantal mannen en een handjevol kinderen. Aan de vooravond van de Europese tour van Krishna Das met zijn band zijn wij yogi’s vandaag de uitverkorenen. In het midden van de studio zit Krishna Das in lotushouding  The New York Times beschreef Das eerder als ‘de Chant master of American Yoga’. Hoewel de mantra’s worden gezongen volgens oude Indiase gebruiken, is de muziek hedendaags. Hij geeft workshops en zogeheten kirtan-sessies over de hele wereld, in  yogacentra en kerken. Kirtan, Sanskriet voor ‘zingen’ of ‘vertellen’, is het gezamenlijk zingen van mantra’s en een onderdeel van Bhakti yoga.   Naast mij zit Mike die mij herkent van  de yoga-lessen. Ook hij heeft nooit eerder een bijeenkomst van Krishna Das bijgewoond. Das, geboren als Jeffrey Kagel, is 75 jaar, maar oogt veel jonger. Net als zijn bandleden; ze lijken wel rocksterren. Zijn lage, warme stem heeft iets weg van Elvis of Eddie Vedder.   Kagel was als tiener leadzanger bij de befaamde band Blue Öyster Cult, lees ik later. In 2013 trad hij op tijdens de Grammy Awards, waar hij genomineerd was voor Best New Age Album. Krishna Das haalt diep adem en begint aan een lange ‘Ohm’. Ik voel me ongemakkelijk.  Kijk ik naar een concert van een spirituele rockband of ben ik onderdeel van een sekte? Mike en  met hem   de hele bijenzwerm herhaalt met gesloten ogen de woorden van Das. Aarzelend begin ik mee te doen.  Later, als ik  mijn ogen open, blijkt buiten de zon inmiddels onder.  Ik voel  me buitengewoon ontspannen – lichter.  Misschien heeft mijn scepsis  in slechts drie uur plaats gemaakt voor een sprankeltje verlichting. Of dit het beste medicijn is, weet ik niet. Maar mijn hartzeer lijkt  even vergeten.  
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/22/op-zoek-naar-verlichting-in-de-jordaan-a4137140
2022-07-22||Interactief onderwijs is onder slankmieren doodnormaal||Onlangs was ik begeleider tijdens excursies voor studenten biologie aan de UvA, waarbij ik liet zien welke insecten waar te vinden waren. Naast een afgebroken tak zagen we een paar mieren. Grappig is dat zij ongeveer hetzelfde aan het doen waren als wij.   Op het eerste gezicht leek het alsof twee werksters elkaar op de hielen zaten. Dat was ook zo, maar de achtervolger had het niet op de voorste mier voorzien. Ze streefde kennis na. Deze behaarde slankmier, Leptothorax acervorum, was student. Ze volgde haar voorganger op de voet, waarbij ze met gestrekte antennen voortdurend tastte naar het achterlijf en de poten van de mier waar ze achteraan liep. Werd dit contact verbroken, bijvoorbeeld door een docerende vinger die demonstreerde wat er gebeurde als de twee werksters van elkaar gescheiden werden, stopte de voorste abrupt. Ze wachtte op de volger en rende pas weer verder toen tastende sprieten haar vertelden dat ze weer gevonden was.  Waar we getuige van waren, wordt tandem running genoemd. Dat zou vertaald kunnen worden met een ‘samenloopje’; van omstandigheden misschien, maar vooral van mieren. Een verkenner die een nieuwe voedselbron heeft gevonden, of een geschikte nestlocatie, moet dat op de een of andere manier duidelijk maken aan haar koloniegenoten. De gelukkige vinder zou een student simpelweg kunnen optillen en naar de plek dragen, maar ze kan ook laten zien welk traject gevolgd moet worden om bij de buit te komen. Een vorm van interactief onderwijs dus. Weer iets wat niet alleen voorbehouden is aan mensen en andere zoogdieren.  Onderwijs is kostbaar. De begeleidende mier zou veel efficiënter kunnen werken als ze niet probeerde kennis over te dragen Onderwijs is kostbaar. De begeleidende mier zou veel efficiënter kunnen werken als ze niet probeerde kennis over te dragen. Maar het is het kennelijk waard, zelfs als de langere duur van de reis de kans vergroot dat ze onderweg wordt opgepeuzeld.  Heeft de student de route eenmaal in zich opgeslagen, dan kan ze, terug in de afgebroken tak waar zich het nest bevindt, haar nieuw verworven kennis overdragen op een ander. Interessant is dat die student in de tussentijd vaak een kortere route heeft gevonden: niet links rond die docerende vinger, maar rechtdoor. Ze leert haar volgers meer dan ze zelf leerde. Als voldoende mieren dit pad van kennisverwerving en -overdracht volgen, zal zich een werksterstraat vormen door de signaalmoleculen die ze tijdens hun tocht achterlaten. Dit feromonenspoor kan gevolgd worden door werksters die zo zelfstandig de buit kunnen vinden, zonder dat ze achter een ander aan moeten lopen.  Hopelijk vindt eenzelfde opeenstapeling van kennis plaats bij mijn studenten, nemen ze anderen mee naar de prachtige locaties waar we op excursie zijn geweest en laten ze niet alleen de mieren zien, maar ontdekken ze nog andere interessante insecten.   Misschien kan zo’n student mij dan eens meenemen tijdens een samenloopje. ||https://www.nrc.nl//nieuws/2022/07/22/interactief-onderwijs-is-onder-slankmieren-doodnormaal-a4137139
2022-07-22||Een dag van de reddingsbrigade in Katwijk: eerst luieren, dan een vermissing||Je mag maar één plakje kaas, en één plakje ham op je tosti. Wie heeft die regel gebroken? Dat is de vraag waar het dinsdag op de vroege middag voornamelijk om draaide, bij de Katwijkse reddingsbrigade, waar broodbeleg een schaars goed is. O, en wie haalt de ijsjes? Er is verrassend weinig te doen. Een zonnesteek hier, een vishaak in de voet daar. Strandwachten in zwembroeken en bikini’s hangen op de patrouilleboot. Af en toe brengen ze een strandbal terug naar de eigenaar. Het is de heetste dag van het jaar. Mensen hangen thuis voor ventilatoren of in geopende koelkasten of ze trekken naar de laatste plek waar de zon wél welkom is: het strand.   Drukte dus. Uiteindelijk zijn er zo’n dertig strandwachten in Katwijk, allemaal vrijwilligers die bijna hun hele zomer in uniform spenderen. Want: drukte en hitte betekenen problemen. Fotograaf David van Dam loopt een dag mee. Foto David van Dam
 Op rustige momenten lijkt de reddingsbrigade – gemiddelde leeftijd net boven de 18 – meer op een soapserie dan op een hulporganisatie. Er zijn veel stelletjes, veel will-they-won’t-they-situaties om een camera op te richten. De vergelijking met Baywatch is onvermijdelijk – oké, dan met iets minder biceps en borsten. „GTST is er niks bij”, zegt Galit Rahim (29) die in het bestuur van de reddingsbrigade zit  Het is logisch, tijdens de zomermaanden spenderen de jongeren weken met elkaar op het strand. En de jongeren kennen elkaar al jaren. „De meesten, zoals ik, begonnen op hun zesde met zwemles”, zegt Rahim. „Vanaf je twaalfde wordt je opgeleid op zee. Als je vijftien bent, kun je een lifeguard-diploma halen, over de hele wereld geldig.” Foto David van Dam Foto David van Dam Foto David van Dam Foto David van Dam Foto David van Dam De sfeer is relaxed –  het is eb, ook bij de reddingsbrigade. Maar dan. Een melding om half vier. Twee kinderen vermist op zee. De sfeer slaat om, Baywatch maakt plaats voor reddingswerk – de jarenlange training betaalt zich uit. Twee politiehelikopters scannen de kustlijn. Uit een Katwijkse loods schiet een Mad Max-achtig vaartuig van de Koninklijke Nederlandse Redding Maatschappij reddingsmaatschappij KNRM het water op. In ATV’s (all terrain vehicles) crossen de strandwachten over het zand. De kinderen worden gevonden op het strand. Ze waren afgedreven, maar al snel weer aan land. Ze konden hun ouders niet vinden. Een van de kinderen was eerder op de dag ook al eens vermist.   Het loopt weleens minder goed af.  Op een zomeravond in 2014, toen de reddingsbrigade naar huis was, verdronken een vader en dochter terwijl ze een meisje uit de stroming wilden redden. De reddingsbrigade werd opgeroepen. „Maar toen ik eenmaal op het strand aankwam, stonden er al traumahelikopters”, zegt Rahim. „Het gebeurt. Je kunt het niet 100 procent voorkomen.” Strandwachten zijn nog steeds de leeuwenkoningen en -koninginnen van het strand, dat maken deze foto’s bovenal duidelijk. Vanuit hun badmeestertorens overzien ze een rijk van badpakken en opblaaskrokodillen. Hun autoriteit komt niet van het logo op hun borst, maar van de gebruinde zwemmerslijven, de  obligate zonnebril en de witte glans van zonnebrand op de neus. Kinderen zwaaien als ze langskomen, volwassenen gluren. Het is niet te zien, maar de jongen op de foto hieronder rent in slow motion. Foto David van Dam Foto David van Dam Foto David van Dam Foto David van Dam 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/22/een-dag-van-de-reddingsbrigade-in-katwijk-eerst-luieren-dan-een-vermissing-a4137137
2022-07-22||Na vijf maanden oorlog is er nog geen einde in zicht||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/22/na-vijf-maanden-oorlog-is-er-nog-geen-einde-in-zicht-a4137118
2022-07-22||Rabobank zet streep door negatieve rente na besluit ECB||De Rabobank schrapt per 1 augustus de negatieve rente. Dat heeft de bank vrijdag bekendgemaakt in een verklaring. Aanleiding voor het besluit is onder meer de renteverhoging die de Europese Centrale Bank (ECB) donderdag heeft aangekondigd. Om de snelstijgende inflatie in de eurozone een halt toe te roepen heeft de ECB het belangrijkste rentetarief, de depositorente, in één keer met een half procentpunt verhoogd: van -0,5 procent naar 0 procent. Negatieve rente is volgens de Rabobank „een onwenselijk verschijnsel voor onze klanten en voor de economie als geheel”. Het financiële systeem is niet ingericht op een situatie waarin de rentes langdurig negatief zijn, aldus topman Wiebe Draijer. „Daarom zijn we blij dat we eerder dan verwacht het rekenen van een negatieve rente kunnen beëindigen.”  Afgelopen juni voerde de Rabobank al een renteverlaging door. De afschaffing van negatieve rente geldt voor alle Rabobank-klanten met een betaalrekening of een spaarrekening met een saldo van meer dan 100.000 euro. Voor klanten met minder dan 100.000 euro op de spaarrekening verandert er niets.||https://www.nrc.nl//nieuws/2022/07/22/rabobank-zet-streep-door-negatieve-rente-na-besluit-ecb-a4137132
2022-07-22||We krijgen vaker weer van de buitencategorie – en het wordt intenser||



De studie van het weer is een wetenschap op zich, maar de weergoden hebben ook invloed op tal van andere vakgebieden.



 De studie van het weer is een wetenschap op zich, maar de weergoden hebben ook invloed op tal van andere vakgebieden. Drie keer vlak achter elkaar stonden meteorologen en klimaatwetenschappers met de mond vol tanden. Tussen eind juni en eind juli 2021 gedroeg het weer zich zó extreem. Eerst in Canada, daarna in West-Europa en vervolgens in China. Wat hier gebeurde was buitenproportioneel. Totaal onverwacht. Eind juni teisterde een hittegolf het westen van Canada. Op 29 juni bereikte het kwik in het plaatsje Lytton 49,6°C, een sprong van maar liefst 5 graden boven het oude hitterecord. Twee weken later volgden heftige overstromingen in Limburg en delen van Duitsland en België. Er viel meer dan 90 mm regen op een dag. In het Duitse Ahr-Erft-bekken was op de natste zomerdagen in de afgelopen eeuw niet meer dan 54 mm gevallen. Daarna volgde de nog veel heftiger regenval in de Chinese provincie Henan, en met name de stad Zhengzhou. Op de avond van 20 juli viel daar 200 mm regen in een uur. Het vorige record stond op 165 mm. Bij snellere opwarming is de kans groter dat je na tien, twintig of dertig jaar opeens een grote sprong maakt Erich Fischer Eidgenössische Technische Hochschule Meteen vroegen onderzoekers zich af: hoe waren deze buitengewoon extreme gebeurtenissen ontstaan? En, hoe ver ze geografisch ook uit elkaar lagen, waren ze misschien met elkaar verbonden? De wetenschap is druk doende dit extreem heftige weer beter te begrijpen. Duidelijk is al wel dit: met de voorlopig verdergaande opwarming van de aarde zullen hittegolven, droogtes, hoosbuien en zware cyclonen frequenter voorkomen én intenser worden. Maar hoe deze buitencategorie aan events precies ontstaat? Hoe vaak we ze kunnen verwachten? En waar? Dat is minder duidelijk. De aandacht voor extreem weer  is sinds 2010 sterk gegroeid, zegt Dim Coumou, hoogleraar klimaatextremen en maatschappelijke impact aan de Vrije Universiteit Amsterdam, en daarnaast onderzoeker bij het KNMI. In de zomer van 2010 was er de extreme hittegolf in Rusland en Oekraïne, met tienduizenden doden tot gevolg. De oogst van onder meer tarwe stortte in. Het verhoogde wereldwijd de voedselprijzen. Tegelijkertijd werd Pakistan getroffen door intense regenval. Een vijfde van het land overstroomde. Het kostte 1.700 mensen het leven en er was enorme schade aan infrastructuur. Het werd duidelijk, zegt Coumou, dat klimaatverandering nu al invloed heeft op extremen die plaatsvinden. „Het was voor velen een wake-upcall, voor mijzelf zeker”, zei hij afgelopen mei, tijdens zijn oratie. Hij noemde de extreme weersgebeurtenissen toen black swans. „Die term gaat terug tot de Romeinse tijd. Zwarte zwanen werden als iets onmogelijks gezien. In Europa kende men alleen witte zwanen. Totdat de Nederlandse kapitein Willem de Vlamingh eind 17de eeuw naar Australië voer en als eerste Europeaan een zwarte zwaan zag.” In de klimaatwetenschap, zegt Coumou, wordt de term nu  gebruikt voor extreem weer dat niet was voorzien en dat veel intenser was dan voorgaande, waargenomen extremen. De toegenomen aandacht ervoor is terug te zien in de rapportages van het IPCC, het klimaatpanel van de Verenigde Naties. In het  rapport dat vorig jaar augustus is gepubliceerd, besteedt het een heel hoofdstuk (hoofdstuk 11, bijna 250 pagina’s) aan extreem weer. In de vorige rapportage, in 2013, besloeg het onderwerp 15 pagina’s en was het weggestopt in het hoofdstuk over algemene observaties. Een belangrijke bevinding in het laatste IPCC-rapport is het feit dat extreme temperaturen aan land min of meer gelijk opgaan met de toename van het wereldwijde gemiddelde. In de samenvatting van dat rapport staat een aantal grafieken die het duidelijk uitleggen. Een hittegolf die in de periode 1850-1900 gemiddeld elke tien jaar één keer voorkwam, doet zich bij een opwarming van 1°C 2,8 keer voor, bij een opwarming van 2°C 5,6 keer, en bij een opwarming van 4°C 9,4 keer. Ook de frequentie en intensiteit van zware regenbuien en droogtes schaalt met de wereldwijd gemiddelde temperatuur, hoewel in mindere mate dan die van de hittegolven. Maar dat zijn wereldwijde gemiddelden. Duidelijk is ook dat het lokaal heel anders kan uitpakken. Op de centrale vlaktes van de Verenigde Staten zijn de hittegolven niet toegenomen, schreef een groep onderzoekers afgelopen mei in Earth’s Future. De hoogste temperaturen tot nog toe werden bereikt tijdens de Dust Bowl, de periode van intense droogte en stofstormen in de jaren 30 van de vorige eeuw. Ook in India is nauwelijks een trend in extreem hoge temperaturen te ontdekken, schrijven ze. In andere gebieden, zoals West-Europa, warmen de hittegolven juist sneller op dan de aarde gemiddeld doet. Eerste auteur van deze studie is Geert Jan van Oldenborgh, medewerker van het KNMI, die vorig jaar oktober is overleden. Het was zijn laatste publicatie. Van Oldenborgh vroeg zich al enige tijd af hoe het kon dat in Nederland de hittegolven verhoudingsgewijs zo snel in temperatuur toenamen. Sinds 1900 is in De Bilt de hoogste jaarlijkse maximumtemperatuur met 4 graden gestegen, terwijl de gemiddelde temperatuur op aarde met 1,2 graden omhoog is gegaan. De hittegolf in Rusland en de overstromingen in Pakistan, in 2010, waren met elkaar verbonden Erich Fischer Eidgenössische Technische Hochschule Het kan vele oorzaken hebben, zo schrijven de KNMI-auteurs in een bijgaand persbericht. Het IPCC-rapport gaat er ook op in. Veranderingen in bebouwing, vegetatie, de hoeveelheid water in de grond, bewolking, overheersende windrichtingen. Allemaal beïnvloeden ze extreme temperaturen. Klimaatmodellen nemen dit onvoldoende mee. Om ze te verbeteren zullen ze dit soort factoren beter moeten incalculeren. Zo jaagt ontbossing temperatuurextremen aan. Maar irrigatie werkt juist koelend, net als een toename van de luchtvervuiling. Andersom kan ook. Het feit dat in West-Europa, ook Nederland, de luchtvervuiling is afgenomen, heeft waarschijnlijk bijgedragen aan de snelle stijging van extreme temperaturen. Opvallend genoeg is het effect van die schonere West-Europese lucht niet tot deze regio beperkt gebleven, schrijven de onderzoekers. Het reikt zelfs tot in het noordoosten van Azië. Dat raakt aan een volgende tekortkoming, zegt Erich Fischer van de Eidgenössische Technische Hochschule in Zürich. „We bestuderen gevallen van extreem weer tot nog toe hoofdzakelijk geïsoleerd.” Maar het wordt steeds duidelijker dat gebeurtenissen op verschillende plekken in de wereld een gemeenschappelijke oorzaak kunnen hebben. „De hittegolf in Rusland en de overstromingen in Pakistan, in 2010, waren met elkaar verbonden”, zegt Fischer. Dat beaamt Coumou. Hij publiceerde er vorig jaar over. In beide gevallen lag de oorzaak in de straalstroom, een sterke westenwind op zo’n 9 à 10 kilometer hoogte. Hij markeert de grens tussen koude noordelijke en warme zuidelijke lucht. Doordat het Arctisch gebied sneller opwarmt dan het wereldwijde gemiddelde, is het contrast tussen koude noordelijke en warme zuidelijke lucht verkleind. De straalstroom is daardoor ’s zomers in kracht afgenomen. Soms slingert hij zich helemaal om een hoge- of lagedrukgebied heen, waardoor dat ingeklemd raakt en wekenlang op dezelfde plek kan blijven. Dat gebeurde in de zomer van 2010, met een hogedrukgebied boven Rusland en een lagedrukgebied boven Pakistan. Volgens Coumou hingen ook de drie extreme gebeurtenissen in de zomer van 2021 met elkaar samen „via de dynamiek van de straalstroom”. De tot nog toe beperkte blik van de wetenschap is trouwens niet alleen geografisch, zegt Fischer. „Bij extreem weer hebben we ons lang beperkt tot alleen temperatuur of alleen neerslag.” Terwijl extremen ook gecombineerd voorkomen. Het IPCC besteedt in zijn laatste rapport voor het eerst aandacht aan deze compound events. Zo gaat hitte vaak samen met droogte. „Voor Nederland kan ook de combinatie van hevige regenval en stormvloed voor extra risico’s zorgen”, zegt Fischer. Een combinatie waar veel zorgen over zijn is die van hitte met hoge vochtigheid. Door de opwarming wordt het op sommige plekken in de wereld zo heet dat het, gecombineerd met hoge vochtigheid, voor mens en dier fysiologisch onmogelijk wordt om er – zonder hulpmiddelen – te leven. Bij hogere temperaturen moet het lichaam meer warmte afvoeren, maar het zweten wordt belemmerd door de hoge luchtvochtigheid. Bij snellere opwarming is de kans groter dat je na tien, twintig of dertig jaar opeens een grote sprong maakt Erich Fischer Eidgenössische Technische Hochschule Fischer zegt meer onderzoek te willen gaan doen aan deze gecombineerde gebeurtenissen. Hij zegt dat de kennis over extreem weer snel toeneemt. Hij heeft vorig jaar een studie gepubliceerd over de toekomstige kans op onverwacht extreem weer, zoals de hittegolf in het westen van Canada. Gebeurtenissen die, in zijn woorden, record-shattering zijn. De kans erop blijkt samen te hangen met de mate van opwarming. „Bij snellere opwarming is de kans groter dat je na tien, twintig of dertig jaar opeens een grote sprong maakt in de maximale temperatuur, of de hoeveelheid neerslag.” En juist sinds de jaren 80, zegt hij, is er sprake van versnelde opwarming, hoofdzakelijk doordat de hoeveelheid broeikasgassen is toegenomen die de mens van jaar op jaar in de atmosfeer brengt. Vandaar dat er de laatste decennia zoveel buitenproportioneel extreem weer wordt gezien. „Het is dus zaak om de opwarming zo snel mogelijk af te remmen.” Ook Coumou zegt dat de kennis snel toeneemt. Zelf probeert hij onder meer de voorspelbaarheid van het Europese zomerweer te verbeteren, via kunstmatige intelligentie. Coumou vraagt zich af hoe snel de mens de huidige snelle opwarming zal weten af te buigen. Het komende decennium zal die zich zeker nog doorzetten. En dus kunnen we de nodige onverwacht heftige weersgebeurtenissen verwachten. „Om eerlijk te zijn ben ik niet heel optimistisch”, zei hij tijdens zijn oratie. „Maar pessimistisch ben ik ook niet. Duurzame energie is snel goedkoper geworden, overheden hebben ambitieuze doelen gesteld. Dat geeft wat hoop.” De meest extreme hittegolf in de laatste kwart eeuw vond plaats in Zuidoost-Azië, op 24 april 1998. Dat schreven Britse onderzoekers onlangs in een studie naar de hittegolf van eind juni 2021, in het westen van Noord-Amerika en Canada (Science Advances, 4 mei). Ze zochten naar de hittegolven die, regionaal, het meest afweken van het gemiddelde weer in de afgelopen tien jaar voor dat gebied. De data die daarvoor goed genoeg waren, beginnen in 1968. De methode die ze toepassen is nauwkeuriger dan puur naar de temperatuur te kijken. Want in de tropen is de jaar-op-jaarschommeling in temperatuur veel kleiner dan bijvoorbeeld op gematigde breedte. De methode die uitgaat van de standaarddeviatie houdt rekening met de historische spreiding. „We rangschikken de gebeurtenissen in termen van hoe extreem ze zijn vergeleken met de normale variatie voor die locatie”, laat eerste auteur Vikki Thompson via e-mail weten. „Regio’s in de tropen hebben kleinere variaties, dus een standaarddeviatie van 3 is daar, gemeten in temperatuur, kleiner dan een gebeurtenis met standaarddeviatie 3 in bijvoorbeeld Nederland.” De hittegolf in Frankrijk van  2003, en die van Rusland en Oekraïne van 2010, hebben de top-8 niet gehaald, hoewel die in ons geheugen gegrift staan, door de tienduizenden doden.  Regio Standaard­deviatie Maximum­temperatuur Zuidoost-Azië (1998) 5,1 32,8°C Zuid-Brazilië (1985) 4,3 36,5 Zuidoosten VS (1980) 4,3 38,4 VS (Alaska) (2019) 3,9 23,8 Zuidwest-Peru (2016) 4,2 23 Canada (Alberta) (2021) 4,1 36 Zuidoost-Brazilië (2020) 3,7 36,7 Canada (Yukon) (1969) 3,9 27,3||https://www.nrc.nl//nieuws/2022/07/22/we-krijgen-vaker-weer-van-de-buitencategorie-en-het-wordt-intenser-2-a4137017
2022-07-22||Duitse regering redt energieconcern Uniper en neemt belang van 30 procent||De Duitse regering redt energieconcern Uniper door een belang van ongeveer 30 procent in het bedrijf te nemen. Ook komt er een leningenpakket en een verhoging van het noodkrediet ter waarde van zo’n 15 miljard euro. Dat maakte bondskanselier Olaf Scholz (SPD) vrijdag tijdens een persconferentie bekend, melden Duitse media. De reddingsoperatie kost de Duitse staat zo’n 267 miljoen euro, tegen ongeveer 1,70 euro per aandeel. Naar verwachting zullen de energieprijzen voor Duitse consumenten stijgen vanwege de reddingsoperatie.  Eerder deze maand vroeg Uniper, de grootste Duitse gasimporteur, officieel staatssteun aan. Het bedrijf kwam in de problemen doordat het Russische gasbedrijf Gazprom minder goedkoop gas leverde: door de Nord Stream 1-pijplijn stroomde de afgelopen tijd 40 procent van de capaciteit. Uniper koopt, om aan contractuele verplichtingen te voldoen, gas op tegen hoge prijzen in de daghandel. Eerder schatte de Duitse krant Handelsblatt dat het bedrijf maandelijks 900 miljoen euro verlies lijdt.  Minister van Economie en Klimaat Robert Habeck (Groenen) nam zich voor om Uniper „koste wat het kost” te redden. Het kabinet vreesde dat de mogelijke val van Uniper ook andere – Duitse en Europese – energiebedrijven mee zou trekken. Habeck wilde naar eigen zeggen een domino-effect voorkomen, en vergeleek Uniper met de Amerikaanse zakenbank Lehman Brothers, die in 2008 omviel en een financiële crisis veroorzaakte. ||https://www.nrc.nl//nieuws/2022/07/22/duitse-regering-redt-energieconcern-uniper-en-neemt-belang-van-30-procent-a4137133
2022-07-22||Overal zit ‘extra proteïne’ in, maar is dit nou echt nodig?||Extra proteïne in je pannenkoek of in je noedelsoep. Chocoladepudding en chips met proteïne. Maiswafels en cornflakes: PROTEIN. En dan dus altijd ‘proteïne’, of op z’n Engels ‘protein’ en geen ‘eiwit’. Daarvoor moet je naar de ingrediënten en voedingswaarden op de achterkant. Eiwit is saai, proteïne is gaaf. Eiwit klinkt als ei, proteïne associeer je met fit, sportief, gezond. Nadat eerst de sportrepen en -shakes met extra proteïne de supermarkt binnenkwamen, trok de proteïneprocessie door naar het zuivelschap, om geleidelijk alle hoeken van de winkel te bereiken. Alleen al in de categorie zuivel is de omzet in bijna vijf jaar meer dan verdubbeld van 58 naar 122 miljoen euro, volgens marktonderzoeksbureau IRI. In 2018 waren er dertig zuivelproducten met extra proteïne, dat zijn er nu gemiddeld 51 per winkel. Andere categoriën heeft IRI  nog niet onderzocht, maar online verkoopt Albert Heijn 113 producten met extra proteïne (inclusief gewone kwark) en Jumbo 163.   Het lijkt een beetje op eerdere trends: in de jaren negentig werden light en low fat een hype, aangejaagd door ‘let op vet’-campagnes. Onvermijdelijk volgde daarop de volgende mode: producten ‘zonder toegevoegde suikers’ en  low carb, koolhydraatarm. De aanhangers van low fat en low carb  vochten elkaar de tent uit over wat het grootste kwaad was, vet of koolhydraten. Levensmiddelenproducenten profiteerden ervan. Voor producten met minder vet, suiker of koolhydraten konden ze méér geld vragen. En nu draait alles om proteïne. Met één belangrijk verschil: vet en suiker moesten weg. Proteïne komt er juist bij. Van de drie macro-nutriënten, de voedingsstoffen die energie leveren en waar je lichaam niet zonder kan, lijkt proteïne de pr-oorlog te hebben gewonnen. Er zijn talloze diëten zonder vet en koolhydraten. Maar een dieet zonder eiwit is – behalve bij specifieke aandoeningen – nauwelijks voorstelbaar. Omgekeerd juist: het schrappen van koolhydraten gaat vaak samen met het toevoegen van eiwitten. Met als argument: eiwit verzadigt beter dan vet en koolhydraten en is goed voor de spieren en botten. Allemaal waar. Maar is dat waarom er zoveel proteïneproducten worden verkocht? Proteïne  als koolhydraatvervanger is één verklaring voor de hype. Een ander deel van de populariteit heeft ongetwijfeld te maken met het feit dat steeds meer Nederlanders weleens in een sportschool komen – fitness is in dertig jaar de meest beoefende sport geworden – en je kunt daar nauwelijks om de proteïnepoeders en -shakes heen. Een gratis boostertje na de training, waarom zou je er geen gebruik van maken als het in je abonnement zit?  Elke fitnesstrend sijpelt op een dag onvermijdelijk door naar het brede publiek, aangezwengeld door social media zoals Instagram waar de hashtag ‘protein’ alleen al 28 miljoen berichten oplevert. Een overweldigende stroom smoothies, bowls, sportrepen en spierballenselfies komt je tegemoet. En als het niet bij de sportscholen begon, dan wel bij de verschuivende aandacht van eten en voedingsmiddelen naar afzonderlijke ingrediënten en voedingsstoffen. Een trend die al bestaat sinds wetenschappers de gezondheidseffecten proberen te bewijzen van antioxidanten, aminozuren, probiotica en noem ze maar op. We weten misschien niet waarom je tomaten en spinazie zou eten, er staat immers niet op wat er precies in zit. Maar als aan de cornflakes ijzer, vitaminen, vezels én proteïne zijn toegevoegd, dan moet het wel gezond zijn, toch?  Intussen heb je als haastige consument geen idee of die eiwitten plantaardig zijn of uit koemelk komen en hoeveel je er eigenlijk per portie mee opschiet. Je denkt dat je goed bezig bent, met je proteïne-roomkaas, maar als je 20 gram op je boterham smeert, stelt het ook weer niet zoveel voor. De meeste sportieve mensen hebben geen extra eiwit nodig. „Als je intensief beweegt en goed eet, hoef je niet op je eiwitten te letten”, zegt de Maastrichtse hoogleraar Luc van Loon. Wie veel sport, eet vaak al meer en krijgt zo vanzelf meer eiwit binnen. En als je gezond eet, kom je geen eiwitten tekort.  Er is wel verschil tussen behoefte (minimaal), de aanbevolen hoeveelheid en de optimale hoeveelheid, maar in de praktijk is het een „non-discussie”, zegt Van Loon. „want je komt met normaal eten al makkelijk aan de 1,2 gram eiwit per kilo lichaamsgewicht per dag”, de aanbevolen hoeveelheid bij intensief (kracht)sporten. De eerste uren na een intensieve training worden aminozuren uit eiwitten het meest effectief gebruikt. „Voor de aanmaak en het herstel van spieren kun je net zo goed een kommetje kwark eten als sportreep met veel eiwit. Maar soms is het nu eenmaal handiger om een reep te nemen. Dit soort sportvoeding moet je meer zien als gemaksvoedsel.” Dierlijke eiwitten (in zuivel en vlees) zijn voor het menselijk lichaam makkelijker verteerbaar en beter beschikbaar dan plantaardige. En sommige plantaardige eiwitten hebben een tekort aan specifieke aminozuren.  Maar als je veganistisch eet kun je, ook als sporter, genoeg eiwitten halen uit gewone voeding. „Je moet dan wel gevarieerd en meer eiwitrijk voedsel eten om voldoende eiwit voor de spieren beschikbaar te maken.” De focus op voedingsstoffen gaat hand in hand met een andere tendens: die van gepersonaliseerde voeding. Alles is met slimme horloges en telefoons te meten en te wegen. Als je precies weet hoeveel je beweegt, hoeveel je verbrandt, als je al je  persoonlijke ‘specs’ kent, waarom zou je dan genoegen nemen met algemene richtlijnen voor de gemiddelde Nederlander, zoals de Schijf van Vijf? Wie wil er nou gemiddeld zijn? Niet gek dus om te denken dat jij best wat meer proteïne kunt gebruiken. De vraag is alleen of je daar iets voor moet doen. De proteïne-paradox noemt de Britse voedselschrijver Bee Wilson het: als je je zorgen maakt of je wel genoeg proteïne binnenkrijgt (en als je het eiwitgehalte van je tonijnsalade belangrijker vindt dan de smaak) eet je er waarschijnlijk al meer dan genoeg van.  In sommige delen van de wereld zijn eiwittekorten een serieus probleem, vooral voor kinderen, maar niet in de landen waar proteïnepopcorn en sportpindakaas in de winkel liggen, en waar mensen meer dan 75 kilo (eiwitrijk) vlees per jaar eten. Volwassen mannen krijgen in Nederland gemiddeld 94 gram eiwit per dag binnen, vooral uit vlees en zuivel. Voor vrouwen is dit 71 gram. Aanbevolen wordt 0,83 gram per kilo lichaamsgewicht per dag. Dat is 70 gram per dag  voor een gemiddelde Nederlandse man van 85 kilo en 60 gram voor een vrouw van 72 kilo.  En dan ligt de behoefte, dat wat je minimaal nodig hebt, nog lager: meer dan 0,66 gram per kilo lichaamsgewicht per dag heb je eigenlijk niet nodig.  Dat Nederlanders relatief lang zijn, daar heeft de Gezondheidsraad in zijn aanbevelingen uit 2021 al rekening mee gehouden.  Er zijn wel groepen die iets meer dan die 0,83 gram per kilo kunnen gebruiken, zoals kinderen, zwangere vrouwen en vrouwen die borstvoeding geven. Maar zelfs als de aanbeveling is om 20 tot 30 procent méér  eiwit te eten – dat geldt voor vegetariërs en veganisten – haal je dat waarschijnlijk vanzelf. Wie bewust geen vlees eet, weet meestal ook wel dat er veel eiwit zit in volkorenbrood, peulvruchten en noten.  De enige groep waarover je kunt twisten, zijn ouderen. Voor kwetsbare ouderen is eiwit extra belangrijk, een tekort komt harder aan als je spieren en botten met de jaren achteruitgaan. Maar tegelijkertijd hebben ouderen minder energie nodig. Fysieke inspanning helpt bij de opname van aminozuren in de spieren. Als je minder beweegt, heb je relatief meer eiwit nodig. In onder meer Duitsland geldt daarom voor ouderen een hogere aanbeveling. Maar volgens de Nederlandse Gezondheidsraad is de meerwaarde hiervan niet overtuigend bewezen.    Een bovengrens geeft de Gezondheidsraad niet. Tenzij je nierproblemen hebt, krijg je niet snel te  veel eiwit binnen. Overigens is eiwit wel gewoon een bron van energie: als je meer calorieën eet dan je verbrandt, kom je aan. Dat geldt net zozeer voor eiwit als voor vet en koolhydraten. Als je je er een beetje in gaat verdiepen – en veel sporters doen dat – kun je je makkelijk verliezen in de wereld van leucine, isoleucine en valine. Je kunt de hele dag bezig zijn met de optimale timing voor spiereiwitsynthese. En bijna zou je  vergeten hoe ver sommige voedingsmiddelen van normaal eten af gedreven zijn: een zuiveldrankje met de naam ‘vanille-cookie’, waar helemaal geen vet  in zit, en  trouwens ook geen koekjes, en het zoet uit acesulfaam-K  komt. Of een potje linzen-kikkererwten-bonensoep waarop geen linzen-kikkererwten-bonensoep staat maar ‘protein bowl’. Alsof je jezelf tekortdoet met een beker karnemelk en een bord bonensoep. Alsof gewoon eten geen goed eten is. Op kwetsbare ouderen  is de marketing van al die proteïneproducten – vaak in stoere zwarte verpakking – duidelijk niet gericht. De marketing voor extra proteine lijkt vooral bedoeld voor mensen met extra geld, die extra gevoelig zijn voor gezondheidsclaims. Of op mensen die dat geld niet hebben maar zich wel makkelijk laten ver- of misleiden. In een bakje ‘Melkunie Protein Vanilla 0,2 % fat quark’ zit 10 gram eiwit (per 100 gram) en het kost 1,55 euro. In een even grote portie Zaanse Hoeve magere kwark (0 gram vet) zit 8,5 gram eiwit en het kost 34 cent. Als je een maand lang elke dag  goedkope eiwitten kiest in plaats van prijzige proteïne, heb je je sportschoolabonnement alweer terugverdiend.  AH Maiswafels proteïne bevatten behalve mais toegevoegd erwteneiwit. Dat levert per 100 gram wafel 24 gram eiwit op: 3,6 gram per wafel. In een volkoren boterham, die ook nog beter verzadigt zit 5,6 gram.  Melkunie Breaker high protein is een ‘krachtig’ tussendoortje voor ‘iedereen met een actief leven’. 6 gram eiwit per 100 gram. Maar er zit met 12 gram ook behoorlijk wat suiker in.  HiPRO Protein drink vanille cookie (8 gram eiwit op 100 ml)  roept vooral vragen op. Koekjes om te drinken? En dan geen suiker en vet? Wat drink je dan eigenlijk?  Liga proteïnereep is een ‘bron’ van proteïne. Dat betekent dat minimaal 12 procent uit eiwit moet bestaan. Dat haalt Liga

Holie Granola protein crunch toetert op de voorkant: 20 procent protein. Dat is niet gelogen. Voor de enorme spierballen op het plaatje, moet je zelf nog even flink trainen.  


Pannenkoeken proteïne noemt Albert Heijn ‘de ultieme afsluiter na het eten’. Alsof je dan niet al genoeg energie binnen hebt. Daar hoeft waarschijnlijk geen eiwit meer bij. 


Volkoren havermout proteïne past prima in de Schijf van Vijf. Maar waarom 6 gram extra proteïne als in gewone volkoren havermout per 100 gram ook al 14 gram eiwit zit? Proteïnepap is de helft duurder. 


Philadelphia extra protein bevat 11 gram eiwit per 100 gram. Maar hoeveel roomkaas smeer je nou helemaal op je brood? 20 gram? Dan kom je met een plak kaas verder. 


The Organic Crave paprika & onion protein chips bevat 24 gram eiwit per 100 gram en krijgt een Nutri-score A. Hoe je een product dat niet in de Schijf van Vijf past een gezond imago geeft. 


Zonnatura My lunch break protein bowl. Dat is een heel lang en heel fitnessachtig woord voor iets dat gewoon soep is. En het bevat 4 gram eiwit op 100 gram soep. In een ouderwets blik bruinebonensoep zit meer. 


Smaakt proteïnecracker laat zien dat Smaakt met alle modes meegaat: weinig koolhydraten, veel eiwit, lekker duur met  2,89 euro voor zeven crackertjes.


Friendly Vikings haverdrink chocolade. Je denkt dat je haver drinkt, maar de extra eiwit komt vooral uit tuinbonen. Niks mis mee, maar met wuivend graan heeft het niks te maken. 


Itsu Protein noodles mega miso klinkt aantrekkelijk, met z’n slogan ‘eat beautiful’. Maar met een inhoud van maar 63 gram is 5 gram eiwit niet de vullende maaltijd die je verwacht. 


Koopmans pannenkoeken proteïne in schudfles is het ultieme gemaksproduct voor wie denkt dat beslag maken en voldoende eiwit eten moeilijk zijn. 


AH zoete-aardappelsoep bevat meer linzen dan zoete aardappel en minder eiwit dan de Unox-linzensoep, zonder proteïnepromotie op de voorkant. 


Dalla Costa proteïnepasta bevat, eerlijk is eerlijk, met 31/100 gram véél proteïne. Het heet geen erwtenpasta (die bestaat ook) maar er zit wel 29 procent erwteneiwit in. 


Kellogg’s Special K protein pure chocolade & kokosnoot lijkt in alles gezond, maar het blijven cornflakes, met vet, suiker en dan nog wat eiwit. 

 Holie Granola protein crunch toetert op de voorkant: 20 procent protein. Dat is niet gelogen. Voor de enorme spierballen op het plaatje, moet je zelf nog even flink trainen.   Pannenkoeken proteïne noemt Albert Heijn ‘de ultieme afsluiter na het eten’. Alsof je dan niet al genoeg energie binnen hebt. Daar hoeft waarschijnlijk geen eiwit meer bij.  Volkoren havermout proteïne past prima in de Schijf van Vijf. Maar waarom 6 gram extra proteïne als in gewone volkoren havermout per 100 gram ook al 14 gram eiwit zit? Proteïnepap is de helft duurder.  Philadelphia extra protein bevat 11 gram eiwit per 100 gram. Maar hoeveel roomkaas smeer je nou helemaal op je brood? 20 gram? Dan kom je met een plak kaas verder.  The Organic Crave paprika & onion protein chips bevat 24 gram eiwit per 100 gram en krijgt een Nutri-score A. Hoe je een product dat niet in de Schijf van Vijf past een gezond imago geeft.  Zonnatura My lunch break protein bowl. Dat is een heel lang en heel fitnessachtig woord voor iets dat gewoon soep is. En het bevat 4 gram eiwit op 100 gram soep. In een ouderwets blik bruinebonensoep zit meer.  Smaakt proteïnecracker laat zien dat Smaakt met alle modes meegaat: weinig koolhydraten, veel eiwit, lekker duur met  2,89 euro voor zeven crackertjes. Friendly Vikings haverdrink chocolade. Je denkt dat je haver drinkt, maar de extra eiwit komt vooral uit tuinbonen. Niks mis mee, maar met wuivend graan heeft het niks te maken.  Itsu Protein noodles mega miso klinkt aantrekkelijk, met z’n slogan ‘eat beautiful’. Maar met een inhoud van maar 63 gram is 5 gram eiwit niet de vullende maaltijd die je verwacht.  Koopmans pannenkoeken proteïne in schudfles is het ultieme gemaksproduct voor wie denkt dat beslag maken en voldoende eiwit eten moeilijk zijn.  AH zoete-aardappelsoep bevat meer linzen dan zoete aardappel en minder eiwit dan de Unox-linzensoep, zonder proteïnepromotie op de voorkant.  Dalla Costa proteïnepasta bevat, eerlijk is eerlijk, met 31/100 gram véél proteïne. Het heet geen erwtenpasta (die bestaat ook) maar er zit wel 29 procent erwteneiwit in.  Kellogg’s Special K protein pure chocolade & kokosnoot lijkt in alles gezond, maar het blijven cornflakes, met vet, suiker en dan nog wat eiwit.  Correctie (23 juli 2022): In een eerdere versie van dit artikel stond dat in ‘Melkunie Protein Vanilla’ minder eiwit zit dan in een even grote portie Zaanse Hoeve magere kwark. Dat is hierboven aangepast.||https://www.nrc.nl//nieuws/2022/07/22/overal-zit-extra-proteine-in-maar-is-dit-nou-echt-nodig-a4137131
2022-07-22||OM opent strafrechtelijk onderzoek naar agent die op 16-jarige Jouke schoot||Het Openbaar Ministerie (OM) opent een strafrechtelijk onderzoek naar de agent die begin deze maand gericht op een tractor schoot bij een boerendemonstratie in Friesland. De bestuurder was de 16-jarige Jouke, die wegreed bij een politieblokkade op de oprit bij de A32 ter hoogte van Heerenveen. Jouke bleef ongedeerd, maar het voorval leidde tot veel maatschappelijke discussie over de vraag of de agent wel had mogen schieten.  Volgens de politie schoot de agent gericht omdat er sprake zou zijn geweest van een levensbedreigende situatie; de 16-jarige bestuurder zou geprobeerd hebben om in te rijden op de politieblokkade. Het OM is na bestuderen van de beelden en het horen van getuigen echter tot een andere conclusie gekomen: het leven van de agent zou niet in gevaar zijn geweest, en dus had hij niet gericht mogen schieten op de cabine van de tractor. Het OM begint daarom nu een onderzoek naar poging tot doodslag.  Naast dit incident trokken nog twee andere agenten hun dienstwapen. Eén van hen loste een waarschuwingsschot. Na onderzoek laat het OM weten dat ook in het geval van deze twee agenten er niet genoeg aanleiding was om hun dienstwapen te trekken en te gebruiken, maar dat er geen strafrechtelijk onderzoek volgt. De zaak wordt intern bij de politie opgelost.  Na het schietincident werd de 16-jarige Jouke aangehouden en overgebracht naar het politiebureau in Leeuwarden. Mededemonstranten trokken de dag na het incident richting het politiebureau om zijn vrijlating te eisen. Al snel na Joukes vrijlating volgde er een gesprek met de politie, die de schade aan de tractor vergoedde. Naar aanleiding van het incident liet politiechef Gery Veldhuis in een gesprek met NRC weten dat er voortaan sneller landbouwvoertuigen in beslag genomen zouden worden, zodat er niet nog eens geschoten hoeft te worden. Veldhuis sprak over het incident als een „verkeerde inschatting”.||https://www.nrc.nl//nieuws/2022/07/22/om-opent-strafrechtelijk-onderzoek-naar-agent-die-op-16-jarige-jouke-schoot-a4137135
2022-07-22||Chafina Bendahman: ‘Je moet op je bek kunnen gaan en gesteund worden’||Hoezeer verhalen mensen bij elkaar kunnen brengen, ontdekte Chafina Bendahman (44), oprichter en directeur van ROSE stories, al op jonge leeftijd. „Toen we nog in de Rif in Marokko leefden was mijn moeder de verhalenverteller thuis. ’s Avonds voor het slapengaan vertelde ze mij en mijn broertjes een verhaal, en ze wist toen al hoe een cliffhanger werkte, want ze viel altijd in slaap als het spannend werd. Wij probeerden haar dan wakker te maken, maar moesten tot de volgende dag wachten voor het vervolg.” Met die verhalen, zegt ze, bracht haar moeder haar en haar broertjes liefdevol samen. Wie zorgen in een  tijd van polarisatie juist voor een hechtere samenleving? Wat is hun visie? Hoe spelen ze het klaar? In deze reeks interviews praten we met  ‘verbinders’, eigenzinnige persoonlijkheden  die het lukt om  mensen uit verschillende sociale en culturele kringen samen te brengen. Deze week: Chafina Bendahman Nadat het gezin naar de Haagse Schilderswijk verhuisde, moest ze met vijf van haar broers een kamer delen. Ze hadden geen geld en als jong meisje moest ze leren creatief te zijn. „Ik heb een keer een terracottapot verpulverd en huis aan huis verkocht als rouge.” Ze moet hard lachen als ze het verhaal vertelt. „Arm zijn maakt je creatief.”  En zo leerde ze al op jonge leeftijd de kracht van goede verhalen.  Via films en boeken kreeg ze toegang tot andere levens en werelden. Ze verslond de romans van Isabel Allende, Hersenschimmen van Bernlef werd een favoriet. „Verhalen openen je hart voor anderen en leren je empathie. Ik kreeg begrip voor andere levens, dankzij Hersenschimmen leerde ik wat Alzheimer aanricht.” Maar het wrong dat ze op televisie en in boeken zelden mensen zag die op haar leken. „Ik zat er heel lang op te wachten, maar het kwam maar niet.’’  Zo werd ROSE stories geboren, eerst als een vriendinnen- en kookclub.  Ze besloten om zelf een boek uit te geven.   Dat werd Melk & Dadels, met verhalen en recepten van Marokkaanse moeders in Nederland. „Ik wilde heel graag iets van mezelf terugzien. En ik dacht: misschien moeten we ophouden met verlangen dat iemand anders onze verhalen vertelt. Het kwam echt vanuit mijn hart, vanuit onze moeders, de vrouwen om me heen. We wilden onze geschiedenis en ons erfgoed vastleggen, iets tastbaars achterlaten voor onze neefjes en nichtjes.” Melk & Dadels was een succes en maakte de weg vrij voor een gelijknamige toneelvoorstelling en andere boeken die ze met ROSE stories uitgaf. Foto Khalid Amakran
 De voorstelling kwam er niet zonder slag of stoot, zegt ze. „Het probleem is dat je in Nederland onmogelijk zelf een film of theatervoorstelling kunt maken. Je hebt de instituties nodig, maar zij denken heel erg in hokjes en met een constant wantrouwen: ‘hoe zit het met de kwaliteit, is het geen niche’.” Het vermoeit haar, verzucht ze, dat mensen kwaliteit associëren met een witte huidskleur, „zonder dat ze het doorhebben”. „Dan maak je een kinderboek waarin de personages ergens anders vandaan komen en krijg je de vraag of het mensen wel zal aanspreken. Je moet door zoveel hoepels springen. Dat is echt mijn achilleshiel, die constante twijfel of je wel goed genoeg bent.” Die twijfel staat haaks op de successen die Bendahman boekt met ROSE stories. Zoals de toneelvoorstelling Melk & Dadels, met verhalen van Nederlands-Marokkaanse vrouwen en vertolkt door Nederlands-Marokkaanse actrices. Het publiek is doorgaans vooral wit en ze wilde met die verhalen een ander, bicultureel publiek naar de zalen krijgen. Dat andere publiek kwam, maar  „er was ook veel interesse vanuit het witte publiek, dat net zo genoot van de nieuwe verhalen. Daar smolt ik wel van.’’  Ze is even stil, zegt „als we elkaar maar leren kennen”, stopt weer, en verontschuldigt zich dan voor haar „gezapige” woorden. „Maar het ís wel zo. Ik wil laten zien dat we allemaal mensen zijn met dezelfde gevoelens en verlangens, dat we veel gemeen hebben. Ik ben zelf opgegroeid met boeken en films van mensen die ver van mij af stonden en die me meenamen op avontuur. Toen ik voor het eerst in Amerika was, voelde alles vertrouwd dankzij de series en films die ik had gezien. Dat is de kracht van kunst in welke vorm dan ook.” Met al die boeken, toneelvoorstellingen en inmiddels ook televisieseries en bioscoopfilms zoekt ze niet alleen de verbinding, maar geeft ze ook kansen aan nieuw bicultureel talent om verder te komen in het culturele circuit. „Ik merk dat omroepen en instituten in Nederland hier geen risico’s willen nemen. Maar je moet mensen een kans geven. Je hebt, zeker als autodidact, de ruimte nodig om op je bek te gaan, gesteund te worden en het vertrouwen te behouden.”  Ze moet denken aan haar eerste verjaardag in de eerste klas van de lagere school. Omdat ze thuis geen geld hadden, ging ze, stijf van de stress, zonder traktatie naar school. Juf Trudy nam haar even apart op de gang: ze gaf haar traktaties om uit te delen. „Ons geheim”, had ze gezegd. „Zoiets blijft je je hele leven bij. Een klein gebaar kan zoveel betekenen. Ik wil dat ook, mensen op weg helpen.”  En dat begint en eindigt met verhalen. Omdat die haar zelf ook door moeilijke periodes hielpen. Neem bijvoorbeeld de bioscoophit Meskina, een romantische komedie met een voornamelijk Nederlands-Marokkaanse cast, die een wereldwijd succes werd op Netflix. Het heeft tien jaar geduurd voor ze eindelijk een coproducent vond en de film op haar voorwaarden gemaakt kon worden. De inspiratie ervoor begon bij haar zelf. „Soms verlies je de lust voor het leven en heb je hulp nodig. Ik lag in scheiding, mijn hart was gebroken en ik dacht: ik wil ook zoiets als Eat Pray Love of Under the Tuscan Sun. Ik hou van romantische komedies, je kunt er lekker bij wegzwijmelen en tegelijk hoopvol van worden. Zoiets wilde ik ook maken, universeel en tegelijk heel eigen.” Er verschijnt een  grijns op haar gezicht, ze doet alsof ze een afstandsbediening in haar handen heeft, en vertelt dat ze Meskina regelmatig opzoekt in de Netflix-lijsten, en die daar dan tussen beroemde andere films ziet staan. „Ik maak er iedere keer foto’s van voor op mijn mobiel. Ik kan mezelf dan echt niet censureren, ik ben zo trots, ik vind het zo stoer.”  Netflix is een driejarige samenwerking aangegaan met ROSE stories, om nieuw talent te begeleiden bij hun televisie- of filmcarrière.  Chafina Bendahman fantaseerde daar tien jaar geleden al over. „Een jaar geleden kreeg ik een mailtje van Christopher Mack, ‘director grow creative’ bij Netflix: ‘Ik zie wat jullie doen en vind het interessant, laten we een keer kletsen.’ Twee regels, ik dacht dat het spam was.” Ze is blij met de samenwerking: „Je merkt dat je soms niet meer dan een vinkje bent in een subsidieaanvraag, en als het geld eenmaal binnen is, is er nul ruimte voor je stem. Bij Netflix is dat voor ons écht anders.” Foto Khalid Amakran Het culturele en medialandschap wordt zichtbaar diverser, zegt ze. „Maar er zijn nog altijd te weinig makers van kleur, te weinig vrouwen die programma’s maken, regisseren, schrijven. Dat proberen we met ROSE stories recht te trekken. Voor mij is het de droom dat iedereen mee mag en kan doen.” Inclusie is geen beroep of modetrend, legt ze uit: het zit in haar dna, het besef dat er altijd andere verhalen en perspectieven zijn en dat die een verrijking zijn voor iedereen. ROSE stories gaat daarin voor: op één biculturele man na bestaat het hele team uit vrouwen. Horen witte mannen er voor ROSE stories ook bij? „Definitely”, zegt ze zonder aarzelen. „Maar eerst moet de ongelijkheid weggewerkt worden.” En dat kost tijd. „Iemand zei eens: ‘inclusie is niet een korte sprint, maar een marathon’. Ik hoop dat het een estafette is. Als iemand zich wil aanmelden, geef ik het stokje graag over.” Ze is moe, vertelt ze. Na tien jaar heeft ROSE stories een stevig fundament als uitgeverij en producent en ze is bezig met nieuwe plannen. Maar het liefst, bekent ze, zou ze vrij nemen. Vorig jaar overleed haar vader onverwacht aan corona. Omdat Marokko geen covid-overledenen toeliet, is hij in Zuidlaren begraven. „Door zijn begrafenis besefte ik dat Nederland mijn thuis is.”  Ze deelt niet de angst van veel biculturele Nederlanders voor een rechts klimaat. „Je moet niet denken ‘shit, rechts krijgt steeds meer de macht, straks zijn we niet meer welkom’. Dit ís ons thuis. Ik wil meehelpen bouwen aan mijn land, er iets moois van maken waar iedereen zich thuis voelt. Hier wil ik oud worden.”  Maar eerst zou ze dus wat rust willen. „Ik zou mezelf de tijd willen gunnen om even niks te doen, om het verlies van mijn vader een plek te geven. Ik zou ook meer tijd met mijn moeder willen doorbrengen. De afgelopen tien jaar zijn opgeslokt door het werk.”  Moet ze na al die jaren nu de verbinding met zichzelf aangaan? Ze is even stil en beaamt het dan. Maar, benadrukt ze, de ideeën en plannen blijven komen. „Het hoofd en het hart blijven heel groots dromen.”||https://www.nrc.nl//nieuws/2022/07/22/chafina-bendahman-je-moet-op-je-bek-kunnen-gaan-en-gesteund-worden-a4137134
2022-07-22||Thee van Nederlandse bodem – het duurt even, maar het kan wel||Langs de weg tussen Soerendonk en Gastel, in Noord-Brabant, staat een bord: asperges en aardbeien te koop.  Aan de andere kant van de oprit staat  Flipje, de fruitmascotte. En een bord: Het Zuyderblad. In de schuur achter het huis, ingericht met industriële lampen, Perzische tapijten en vintage meubelen, is een groepje cursisten net klaar met een workshop. Alles over thee die je koud, op kamertemperatuur of met bubbels maakt. Het lijkt hier meer op een horecagelegenheid in een opkomende buurt van een grote stad dan op een boerenschuur. Linda Cebrian-Rampen (38) schenkt thee in een portglas en een cognacglas, lekkerder dan in een mok. Het is een Portugese thee die zijn smaak heeft gekregen doordat-ie gedroogd is in lege portvaten. Voor haar workshops en webwinkel gebruikt ze vaak thee van andere kleinschalige producenten, haar eigen thee van vorig seizoen is helemaal uitverkocht. Buiten staan op ongeveer 1 hectare de theeplanten te wachten tot ze toe zijn aan hun eerste pluk. Een paar rijen jonge planten die net uit Italië komen, maar ook grotere, struikachtige exemplaren, waarvan de toppen nu, half mei, bijna groot genoeg zijn. Een jaar of 25 was ze toen de boekhouder van haar ouders haar voorlegde: wat wil je? Enig kind, opgeleid als illustrator. Haar ouders vroegen niet zelf of ze het bedrijf  wilde overnemen. Ze moest ook kunnen weigeren. „Maar ik wist: als ik nee zeg, gaat het weg. Dan stopt het hier.” Niet alleen het familiebedrijf, met koeien, varkens, asperges en aardbeien, maar  ook iets van de cultuur van de streek. En er stoppen al zoveel boeren. Ze wist ook dat ze het anders wilde doen. Ze had veel gereisd en in China, in een theehuis in Beijing, was ze gegrepen. Door de thee, maar ook door de geschiedenis, de verhalen, de ceremoniële betekenis, de diversiteit aan soorten en smaken. ‘Beleving’, dat is het woord dat ze vaak gebruikt als ze over thee praat. Zo begon langzaam het denken, het lezen, nog meer leren en reizen, overal theeboeren bezoeken. Om te onderzoeken of het zou kunnen, een theeplantage in Brabant. Want als het in Duitsland al dertig jaar gedaan werd, als ze het in Engeland kunnen, zelfs in Scandinavië, waarom dan niet hier? De bodem, zo bleek na onderzoek, was er in elk geval goed genoeg voor. Van haar eerste oogst in 2018 vond ze 300 gram – voor een flinke kop gebruik je 2 gram – genoeg om door experts te laten proeven. „Dat pakte goed uit.” De kwaliteit was al meteen heel behoorlijk. Niet dat ze meteen een bedrijfsmodel had. Van alleen thee verbouwen kun je in Nederland niet leven. Kou is het probleem niet  – in China en India vriest het ook – maar verder van de evenaar groeit de theeplant langzamer en kun je niet het jaar rond plukken, alleen in de maanden juni tot september. Een keer of zes, twee ‘batches’ per pluk. Als je met drie man een hele ochtend plukt, heb je misschien drie kilo aan blad, waarvan uiteindelijk een kwart overblijft als ‘droog product’, als thee. Vorig jaar had ze twintig kilo ‘eindproduct’. Grond en arbeid zijn duur in Nederland. Dat maakt Nederlandse thee te kostbaar voor de supermarkt. „Ik moet er iets bij doen.” Vandaar de rondleidingen, proeverijen en workshops.  „Een stukje agritoerisme.” Linda Cebrian-Rampen verkoopt haar beste thee, pure zwarte en groene thee, allemaal van dezelfde Camellia sinensis, aan restaurants in het hogere segment, zoals vegan restaurant Bij Albrecht in Eindhoven. Of bij een culinair evenement zoals Steinbeisser, voor experimentele gastronomie.  „Thee kan een gerecht net zo goed begeleiden als wijn. En dat past ook bij de trend dat mensen minder willen drinken als ze uit eten gaan. Steeds meer restaurants begrijpen dat.”  Hoewel ze zich erover kan verbazen dat ze op zoveel plekken nog 3 euro durven te vragen voor een zakje met een smaakje. En dat er op het hoogste niveau altijd een sommelier is, maar niemand met verstand van thee. Misschien is het nog te vroeg. „Koffie heeft al een paar revoluties achter de rug. Thee komt pas de laatste jaren op. Tien jaar geleden had ik hier nog niet mee kunnen beginnen.” Zelf heeft ze haar smaak ook moeten ontwikkelen. „Ik dronk vroeger net zo goed smaakjes, zoals zoethout.” En dat is niet eens thee. Nu waardeert ze vooral échte thee. Weliswaar maakt ze van kwalitatief minder goede thee ‘blends’, mengsels met bijvoorbeeld gedroogde aardbeien of verveine. Maar haar special teas zijn puur. De vroege oogst, met het eerste nieuwe blad na de winter, leent zich goed voor groene thee. De oogst later in de zomer, met diepere, complexere smaken, is geschikter om te laten oxideren – zoals een geschilde appel bruin wordt onder invloed van zuurstof, zo verkleuren ook theebladeren – en wordt daardoor zwarte thee. Het is een wonderlijk gezicht. Op zo’n klassiek Nederlands akkerbouwbedrijf waar de oogst normaal in kratten tegelijk van het land komt, is ineens iemand aan het priegelen met heel kleine blaadjes. „Two leaves and a bud”, twee blaadjes met een knopje, dat is alles wat je plukt. „Het lijkt heel idyllisch, maar ik ben vooral bezig met onkruid wieden.”  En dan de schuur, daar staan tafels met platte rieten manden, grote woks waarin de theebladeren op hoge temperaturen gedroogd worden, apparaten waarin het blad gekneusd en gerold wordt om de aroma’s uit het blad vrij te laten komen en roostermachines zo groot als wasdrogers, met instructies in Chinese tekens. „Het proces hier lijkt nog het meest op de manier waarop veel boeren in China thee maken.” Kleinschalig, deels handmatig. Je voelt hier aan alles: het vraagt lef om in Nederland zo’n verfijnd product te maken, dat bovendien stoelt op ambachten en tradities die duizenden jaren nodig hadden om geperfectioneerd te worden. „Hoe meer je door al die landen reist, hoe meer respect je krijgt”, zegt Linda. China, Taiwan, India, Japan, allemaal met hun eigen karakteristieken. „Japanse theeproductie is heel geavanceerd. Maar Georgische plantages uit de Sovjet-tijd, gericht  op massaproductie, zijn ook heel bijzonder.” Elke batch kan weer nét anders uitpakken onder invloed van vochtigheid, zonlicht en temperatuur. Na de pluk moet je bijna van uur tot uur ruiken om te bepalen wanneer je het oxideren wilt laten stoppen en met wokken begint. In een logboekje houdt Linda van elke batch alle details bij, zo leert ze van zichzelf. En zo leert ze van andere Europese theepioniers, die het op hun manier doen. „Vanavond spreken we ons groepje weer online. Waar liep jij tegenaan? Hoe heb je dat opgelost?” Als akkerbouwer werk je misschien samen met de buurman. Bij Linda komt zondag een theeboer uit Frankrijk helpen bij de eerste pluk.  Een Ferrari of drie vakanties per jaar zal ze als theeboer niet bij elkaar sparen. Daar doet ze het ook niet voor. „Zo’n mooi bedrijf behouden, een traditie voortzetten, op mijn eigen manier. Zingeving is een zwaar woord. Maar voldoening, dat geeft het zeker.”||https://www.nrc.nl//nieuws/2022/07/22/thee-van-nederlandse-bodem-het-duurt-even-maar-het-kan-wel-a4137130
2022-07-22||Samsung: 191 miljard dollar voor nieuwe chipfabrieken in Texas|| De Amerikaanse staat Texas verandert de komende jaren in een centrum van de chipindustrie door een mega-investering van Samsung. De Zuid-Koreaanse chipmaker wil 191 miljard dollar (188 miljard euro) uittrekken voor de aanleg van elf nieuwe grote chipfabrieken rondom de steden Austin en Taylor. Het is een van de grootste investeringen ooit van een buitenlands bedrijf in de VS. Samsung heeft al een chipfabriek in Austin en is  de grootste werkgever in de regio, meldt de lokale krant Austin American Gazette.  Samsung (omzet 213 miljard dollar) is al begonnen aan de bouw van  een nieuwe fabriek in Texas, een investering ter waarde van 17 miljard dollar. Elf nieuwe fabrieken, te bouwen in de komende twintig jaar, zouden 10.000 extra banen opleveren.  Samsung legt zich nog niet vast met de investering van 191 miljard, maar wil met de aankondiging alvast aanspraak maken op mogelijke belastingvoordelen. Eerder kondigde ook de Nederlandse chipfabrikant NXP volgens The Wall Street Journal aan zijn Texaanse fabriek uit te breiden, een investering van circa 1 miljard dollar. De VS willen minder afhankelijk worden van chipproductie in Azië (met name Taiwan) en stimuleren fabrikanten om Amerikaanse fabrieken te bouwen. Het doel is de snelgroeiende Chinese chipindustrie de wind uit de zeilen te nemen. Chipfabrikanten kunnen nu ‘shoppen’ op zoek naar regio’s met het beste vestigingsklimaat. In de VS ligt een plan klaar om 52 miljard dollar aan subsidies te verstrekken voor de ontwikkeling van de Amerikaanse halfgeleidesector. Deze ‘CHIPS Act’  – de afkorting staat voor Creating Helpful Incentives to Produce Semiconductors – lijkt na jarenlang getouwtrek komende week eindelijk door het Congres goedgekeurd te worden. De Amerikaanse chipfabrikant Intel, die twee grote fabrieken bouwt in de staat Ohio, legde al demonstratief de bouwwerkzaamheden stil in om een akkoord voor de CHIPS Act af te dwingen. Ook de Europese Unie wil, om toekomstige chiptekorten te mijden, meer halfgeleiders  binnen de eigen grenzen produceren. De EU keurde begin dit jaar een stimuleringsplan van 43 miljard voor de chipsector goed. In dat kader krijgt Intel  6,8 miljard dollar voor de bouw van een 20 miljard kostende fabriek in het Duitse Magdeburg.  De uitbreidingsplannen van Samsung zullen ook extra omzet leveren voor ASML, de Nederlandse fabrikant die absolute marktmacht heeft als het gaat om de meest geavanceerde lithografiemachines. Afgelopen maand was de top van Samsung in Veldhoven op bezoek en bestelde alvast de nieuwste generatie lithografiemachines – apparaten die 400 miljoen euro per stuk kosten en vanaf 2024 geleverd worden. Ook TSMC en Intel hebben zulke machines besteld. ||https://www.nrc.nl//nieuws/2022/07/22/samsung-191-miljard-dollar-voor-nieuwe-chipfabrieken-in-texas-a4137128
2022-07-22||Krielhaan (m) met goede stembanden||Kukelekuuuuuuuuu, kuuuukelekuuuuuuuuuu, klinkt het vanuit een buitenhok aan de rand van de binnenplaats. Subtiel? Nee, krielhaantje Stef wil wel even laten weten dat hij hier zit. Hij is misschien klein van stuk, maar het geluid dat hij maakt, is zonder twijfel groots te noemen. Tot een paar weken geleden deelde hij gezellig het hok met een babygans, maar die is ondertussen geadopteerd. Nu is hij alleen, en er zijn geen gegadigden. Zonder dat Stef het weet heeft hij dat te ‘danken’ aan zijn grote trots, zijn stembanden. En hij is niet het enige haantje dat hier zit.  „Het is in deze omgeving best wel een probleem ja”, zegt locatiemanager Jessica Wetzler van het Dierenbeschermingscentrum in Born in Limburg. Hier komen vaak haantjes binnen. „Laatst hadden we er 22 tegelijk, allemaal gedumpt.”  Ze komen dan in het centrum terecht en worden allemaal op de site geplaatst, met een naam en korte omschrijving. Maar populair zijn ze niet. Dat is ook niet zo gek. Met een haan in de achtertuin is een burenruzie zo ontstaan. Medewerkster Heidi Ossen probeert dapper, met gevaar voor haar gehoor, Stef uit zijn huisje te krijgen zodat hij op de foto kan. Hij blaast zich helemaal op, strekt zijn nek, zet zijn nekveren zo bol mogelijk uit en doet heel stoer. „Nou nou”, zegt Ossen. „Nu ben ik echt onder de indruk. Hier, heb je een meelworm.” Stef kalmeert enigszins. Deze haantjes, vermoeden ze bij het centrum, komen bij  hobbybroeders vandaan – mensen die kippen in de achtertuin hebben voor de eitjes, en dan besluiten dat het weleens leuk is enkele eitjes uit te laten broeden. „Want dat is zo gezellig, denken ze dan.” Maar een legkip legt niet alleen maar kippen, uit dat ei kan ook een haan komen. „Leuk en schattig, tót ze gaan kraaien natuurlijk”, zegt Ossen. En dan zitten ze opeens met haantjes in het hok en hun handen in het haar, want wat moet je met een haan. „Je kan ze niet eens eten, er zit geen vlees aan.”  In een kippenhok kan een haan (één haan!) voor de sfeer best goed zijn. Hij zorgt voor rust onder de hennen, waakt over zijn vrouwen en waarschuwt voor gevaar, zoals een  kat of roofvogel. Met het benoemen van  deze voordelen in regionale media worden  soms toch weer   haantjes uit het asiel gehaald.  Stef heeft nog niet zoveel geluk gehad. Hij kukelekuut maar door in zijn hok. En dan, klik, heeft de fotograaf hem vastgelegd, met de snavel open. „Je wordt beroemd Stef”, zegt Ossen. Hij is er stil van, eventjes. ||https://www.nrc.nl//nieuws/2022/07/22/krielhaan-m-met-goede-stembanden-a4137126
2022-07-22||Vlaardingen en zijn desolate aantrekkelijkheid||Onvergetelijke beelden. Ik zit bij mijn vader achter op de fiets. We gaan over een dijk. Langs de weg onmeetbaar hoge bomen, in de afgronden beneden monumentale huizen. Die dijk is voor mij hoger dan de hoogste berg die ik van prentenboeken ken. Ik ben drie. In een andere fietsgebonden herinnering aan Vlaardingen zie ik een reusachtig schip door een rivier varen, breed als een meer en diep als de zee. Oerindrukken: hoogte, diepte, verte, grootsheid, wonderen. De ontdekking van de wereld, daar. Uit bittere ervaring ken ik de bedrieglijkheid van het geheugen. Eerst poolshoogte nemen met mijn vader, dan verder op de fiets. Vlaardingen is minder erg dan ik dacht. Typische havenstad, ruwe bolster vol verweerde monumenten, opvallend vaak in ongerestaureerde staat. De Grote Kerk werpt een middeleeuwse schaduw over de Markt, die er als een ring omheen ligt, badend in een half macaber, half gezellig semi-duister. Ik voel me vreemd thuis. Vlaardingen heeft wat Dordrecht heeft, een soort desolate aantrekkelijkheid. Hier streken mijn ouders in 1968 neer toen mijn vader er een baan vond. Keurig buurtje, nette mensen zoals buurman Edelschaap, die mijn leven redde door me met zijn Renault 8 naar het ziekenhuis te brengen toen ik bleekmiddel had ingeslikt. Doodsschrik scherpt de blik. De verpleegster die me na het leegpompen van mijn maag een snoepje gaf, zou ik nog blind herkennen. Er was geen auto, dus mijn ouders fietsten. Vanwege de vervuilingsoverlast zochten ze zoveel mogelijk het platteland op. Regelmatig kwamen autootjes met een megafoon op het dak de nadering van een gifwolk melden. Dan gingen ramen en deuren dicht tot het sein op veilig sprong. Daar, achter op een fiets op weg naar schone lucht, heb ik mijn eerste blijvende herinneringen ingeademd. Met de Zwaluw rijd ik vanaf ons huisje richting haven. Via de Marnixlaan kom ik in een bijna landelijk niemandsland tussen Westwijk en centrum. Dan rijd ik op de Maassluissedijk de dijkherinnering binnen, echter dan echt. De bomen nog hoger, de huizen onderaan de dijk precies zoals ik dacht. Alleen de schaal klopt niet. Het dijklichaam is geen schim van de berg in mijn hoofd, hooguit tien meter. Toch zijn de beelden even indrukwekkend als destijds. Ik zie zo puur als toen mijn vroegste indrukken herleven. Verwondering sterft nooit. De fietstocht die Bas van Putten maakte. Infographic NRC
 Dat schip kan overal geweest zijn. Maar ik heb de haven nog niet bereikt of ik zie aan de horizon de Maas liggen. Spoor en Galgkade over, door op de Westhavenkade en daar is hij, aan beide kanten geflankeerd door tanks, fabrieken, schoorstenen en aangemeerde schepen. Verderop ploegt een binnenvaartscheepje brommend tegen de stroom in. Dan naderen de grote jongens. Eerst een enorm containerschip, daarna de Navita uit Madeira. Zoiets kan mijn oerschip zijn geweest. Hoog als een flatgebouw, rank als een kano. Het gordijn van het geheugen opent zich en daar ligt poedelnaakt het wonder dat je toen niet kon verwoorden maar wel voelde; dat zoiets niet omsloeg en niet zonk. Daar gaat hij, kaarsrecht langzaam als een oude heer van stand met een rollator.  Ik denk aan die dijk. Misschien was dat zeeschip van destijds een kottertje van twintig meter. Het kinderoog maakt alles groter. Ik vermoed dat ik in 1968 die indrukken onderging zoals geen kind nu meer zou kunnen. Dat heeft op die leeftijd alles al gezien, kiekt later achteloos een Insta-plaatje en vergeet. Wij hadden geen internet en geen tv. Er was één realiteit, de echte. Wat die vermag, ontdek ik nu. „Géén foto’s maken!”, brulde ik mijn kinderen toe toen ze in een prachtig sneeuwlandschap hun smartphones uit de zakken trokken, „dan bevriest de ervaring!” Het beeld wordt de norm die de ontvankelijkheid voor alle volgende ervaringen in de weg zit. Dan moet het voortaan net zo mooi als toen zijn, maar dat kan niet, want je kunt alleen ervaren in het nu. Terwijl de niet vereeuwigde herinneringen je veranderen door in je fantasie te transformeren tot de openbaring die ze altijd zullen blijven. Dat ik ooit zo gelijk zou krijgen, bedenk ik op een bankje aan de Maaskade, terwijl ik de Navita aan de einder zie verdwijnen. Ik zie nog steeds iets onbeschrijflijks, de reus die blijft drijven. De realitycheck corrigeert het geheugen, niet het mysterie. Bevredigd fiets ik via de Westhavenkade in bedremmeld kindertempo terug naar af.||https://www.nrc.nl//nieuws/2022/07/22/vlaardingen-en-zijn-desolate-aantrekkelijkheid-a4137125
2022-07-22||Lichamen dochter en vader kano-ongeluk Veluwemeer gevonden||Ook de lichamen van de dochter (5) en vader (42) van het Duitse gezin uit Wuppertal, dat donderdagmiddag mogelijk met een kano is omgeslagen, zijn gevonden. Dat meldt de politie vrijdag. Alle slachtoffers zijn nu gevonden. Drie van de vier gezinsleden zijn overleden.   Het lichaam van de moeder (32) werd donderdag al gevonden. Die middag kreeg de politie een melding dat er een kind op het Veluwemeer te water was geraakt, waarna een grootschalige reddingsactie werd opgezet. Een 7-jarig meisje werd levend op een boei gevonden en naar het ziekenhuis gebracht, waar zij nog steeds verblijft.  De politie onderzoekt nog waardoor het gezin op het water in de problemen kwam. Mogelijk is de kano omgeslagen of is er veel water in de kano terechtgekomen door een andere boot die langsvoer. Het gezin droeg volgens de Kustwacht geen reddingsvesten.  Dit bericht is geactualiseerd om 13.25.||https://www.nrc.nl//nieuws/2022/07/22/lichaam-vader-na-kano-ongeluk-veluwemeer-gevonden-a4137121
2022-07-22||‘Omdat we geld genoeg hebben, kunnen we  ‘slordig’ leven’||Froukje: „We wonen sinds drie jaar op Schoonschip, een duurzame drijvende wijk in Amsterdam-Noord. Samen met vrienden hebben we dat via ‘collectief particulier opdrachtgeverschap’ gerealiseerd. Er liggen dertig houten arken die verbonden zijn via een steiger.” David Snellenberg (53)  en Froukje Jansen (45)  zijn vijf jaar samen en wonen in Amsterdam. David studeerde aan de Hogeschool voor de Kunsten in Utrecht, Froukje volgde een dansopleiding aan de Theaterschool. Ze werkte onder meer voor het tv-programma 6pack en omroep Llink. David is oprichter en eigenaar van reclamebureau Dawn. Hij heeft een zoon, Parker (7), uit een eerdere relatie, die de helft van de tijd bij David en Froukje woont. Hun gezamenlijk inkomen ligt rond de vijf keer modaal. David: „Ik woonde in het centrum van de stad, maar het was geen moeilijk besluit om hier naartoe te komen toen Froukje hier ging wonen. In het centrum draait alles om behoud van het bestaande, van veelal rijke, witte mensen. In Noord is juist van alles in beweging, groeit van alles. Die verschillende werelden naast elkaar maken het spannend. Noord is het Rotterdam van Amsterdam.” Froukje: „We wonen eigenlijk in een laboratorium. Ons wijkje is een experiment hoe je met energie omgaat. We delen energie via een smart grid. Als David en ik stroom overhouden omdat we er niet zijn en de buren hebben een feestje, dan gaat onze energie naar hen. De kennis die hier wordt opgedaan, wordt ingezet om de energietransitie te versnellen.” David: „Het is ook een sociaal experiment. De huishoudens hier moeten voortdurend afspraken maken met elkaar. Over het gebruik van steigers, over het delen van auto’s.” Froukje: „Er zijn allerlei werkgroepen: voor de gemeenschappelijke moestuin, voor de energievoorziening, de groenvoorziening..” David: „Dat gaat veel sneller dan wanneer de overheid daar over moet beslissen.” Froukje: „Ik heb de dansopleiding gedaan aan de Theaterschool in Amsterdam. Ik belandde bij het tv-programma 6pack, maar ging me steeds meer zorgen maken over het klimaat, het verlies aan biodiversiteit en de almaar groeiende polarisatie in de samenleving. Nu leid ik debatten, ben ik dagvoorzitter en maak ik programma’s over deze onderwerpen en hoe te veranderen. Tijdens corona was het even rustig, maar nu heb ik weer volop werk. ” David: „Ik ben eigenaar van een reclamebureau, Dawn. Onlangs zijn we samengegaan met Springbok, we hebben nu zo’n 350 medewerkers. We werken voor merken die meer willen dan hun omzet vergroten, die iets willen toevoegen aan de maatschappij. Bedrijven die morgen nog relevant willen zijn, hebben een missie om het leven van hun klanten te verbeteren. Bijvoorbeeld minder verpakking en minder vlees. Ik denk dat communicatie dé manier is om snel resultaat te boeken. Ik heb de kunstacademie gedaan en reclame is een soort toegepaste kunst. Je moet een boodschap vormgeven, met muziek, beeld en tekst.” Froukje: „David werkt zo’n vijftig uur per week, maar slaagt er toch in ’s avonds bijna nooit te werken. Dat vind ik heel fijn.” David: „Ik heb een hekel aan thuiswerken. Het liefst laat ik mijn laptop op kantoor. Verder heb ik zakelijk altijd wel een probleem op te lossen en dan ben ik ook graag op kantoor. Thuis is veel sociaal verkeer, doordat mijn zoon Parker hier de helft van de tijd is en doordat veel vrienden om ons heen wonen die even aanlopen. Eigenlijk is het hier net een oude Amsterdamse volksbuurt, maar dan anno 2022.” Froukje: „Als het even kan, ga ik  de natuur in met de hond. Zij is het beste excuus om naar buiten te gaan.” David: „Froukje is onze sociale motor. Zonder haar zou ik minder snel anderen opzoeken. Dan zou ik meer wandelen, hardlopen, aan mijn bootje klussen en de bergen ingaan.” Froukje: „David heeft mij aangestoken met zijn liefde voor de Alpen.” David: „Ik vind het waanzinnig lekker om boven de 4.000 meter te zijn. Plan maken, vroeg op pad, stevig doorlopen. Ik heb drie etappes van een week van de GR5 [een langeafstandswandelpad] gelopen in Frankrijk.” Froukje: „Maar we lopen ook veel in het bos, op het strand of in de Ardennen. We vinden bewegen gewoon heel fijn.” David: „Je nietig voelen te midden van die hoge bergen en het gevoel dat die Alpen er al heel lang zijn en ik maar een passant ben, is heel rustgevend.” Froukje: „We proberen zo duurzaam mogelijk te leven. We kopen weinig, maar wel goede spullen. David geeft meer geld uit aan kleding dan ik.” David: „We eten verantwoord en als we uit eten gaan, doen we dat in goede restaurants. We reizen wel, maar niet exorbitant veel.” Froukje: „Eigenlijk geven we niet zoveel geld uit. Deze tafel bijvoorbeeld is van Marktplaats.” David: „Omdat we genoeg geld hebben, kunnen we ‘slordig’ leven. Impulsief. We hoeven niet lang na te denken over een uitgave. Dat is heel prettig. Al geven we in de praktijk weinig uit, want er huist toch een beetje een calvinist in mij.” Froukje: „We hoeven geen villa of gouden horloge. Onze kwaliteit van leven zit ’m in andere dingen.” David: „We hebben veel media-abonnementen. Ik wil weten wat er speelt in de wereld om zo met mijn klanten beter hun koers te kunnen bepalen. De gesprekken die ik voer op de sportschool, helpen daar ook bij.  Daar komen agenten, marktkooplui, taxichauffeurs, schoonmakers. Het valt me op dat de meeste mensen het goede nastreven.” Froukje: „Soms filosoferen we over een tweede huis. Laatste idee was Italië, maar dat kan morgen weer veranderen.” David: „Een huis meer in de natuur, al hebben we het nu nog te druk in Amsterdam.” Froukje: „Maar het is leuk erover na te denken.” David: „Onze toekomst is gewoon niet vastomlijnd.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Wonen David en Froukje wonen in een duurzaam, drijvend, houten huis in Amsterdam-Noord. Vervoer Ze doen in Amsterdam veel op de fiets. Ze hebben ook een elektrische auto. Sport David en Froukje houden erg van wandelen. Froukje danst ook een avond in de week en doet veel yoga. David sport viermaal per week in de sportschool. Sparen Froukje legt geld opzij voor haar pensioen. Ze zit ook bij een Broodfonds, als verzekering tegen arbeidsongeschiktheid. David spaart niet, maar belegt en investeert, onder andere in start-ups. Huisdier Windhond Roma Vakantie Wandelen in de bergen of naar zee om te surfen. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/22/geld-genoeg-dus-we-kunnen-slordig-leven-a4137124
2022-07-22||Sonnet met palmen aan de Amstel||Zoals het ooit traditie was te hopen op een Elfstedentocht en unox-achtig, de volksaard, Avercamp en snert indachtig, in zelfgebreide truien rond te lopen,  wil het gebruik dat ik elk jaar een fijn en heet sonnet dicht voor verhitte dagen, waarin Oudhollands en gezellig klagen het mooie weer betreft en zonneschijn.   De palmen aan de Amstel geven geen verkoeling. De siësta wordt verzucht. Cicaden kraken op gebarsten land.   Voor ommekeer zijn wij al te ver heen.  De toekomst zindert in de buitenlucht. Records staan zelfs niet eens meer in de krant.  20 juli 2022||https://www.nrc.nl//nieuws/2022/07/22/sonnet-met-palmen-aan-de-amstel-a4137123
2022-07-22||Krassen  als Rembrandt,  de opbloei van etskunst rond 1900||In de krappe eeuw tussen 1850 en 1940 bestond in de kunstwereld in Europa en de Verenigde Staten een opvallende belangstelling voor het maken van etsen. Schilders zoals de Fransman Édouard Manet, de Amerikaan James Abbot McNeill Whistler en de Nederlander Willem Witsen gingen prenten maken die niet zomaar reproducties waren van bestaande uitbeeldingen in bijvoorbeeld schilderijen. Zij maakten van hun etsen nieuwe, zelfstandige kunstwerkjes. Rembrandt, die naast schilder ook een productieve en experimentele prentenmaker was, vormde daarbij een van de grote voorbeelden. Een tentoonstelling in het Rembrandthuis presenteert dan ook een selectie van etsen van zijn hand, in relatie tot enkele tientallen werken die voortkwamen uit deze ‘Etching Revival’.  Zo moet Rembrandts grote, ruim twintig bij bijna dertig cm brede, prent De drie bomen (1643) in de negentiende eeuw enorm populair zijn geweest. De hoge onweerslucht boven het vlakke landschap is deels in grillige en deels in strak diagonaal geplaatste lijnen weergegeven. Eenzelfde dreigende atmosfeer met een gordijnachtige weergave van een regenbui kenmerkt de ets van een verlaten slagveld (1872), gemaakt door de ietwat vergeten Engelse schilder John Charles Robinson.  Het voorbeeld van Rembrandts experimenteerdrift met onder meer de techniek van de droge naald blijkt uit de prent die de Zweedse kunstenaar Anders Zorn maakte van Rosita Mauri (1889). Het blad toont de lachende Spaanse ballerina en danslerares bijna ten voeten uit. Haar gestalte is opgebouwd uit korte krasjes die met de etsnaald direct in de koperplaat zijn gezet.  Op het bijschrift had wel vermeld mogen worden dat dit een speciale editie van de prent is die in 1891 in een oplage van 150 verscheen bij de Gazette des Beaux-Arts. De naam van het kunsttijdschrift, gedrukt onder de voorstelling, kan nu doen vermoeden dat het een plaatje uit het mechanisch vermenigvuldigde periodiek betreft. Andere vergelijkingen met Rembrandt blijven heel algemeen: het portret dat Manet maakte van de dichter Charles Baudelaire – in profiel en in weinig meer dan omtreklijnen – heeft met Rembrandts portret van de schilder Jan Asselijn alleen gemeen dat beide geportretteerden een hoge hoed dragen.  En ook Rembrandts Lezende vrouw (1634) is slechts wat de thematiek betreft vergelijkbaar met aantrekkelijke voorstellingen door onder meer Henri Fantin-Latour.  Het thema van vrouwen als kunstenaars, zoals Mary Cassatt en Berthe Morisot, staat helemaal los, maar levert wel een van de vrolijkste prenten in de expositie. Het Surinaams dansfeest (1940), met een groep swingende en gitaar, conga en maraca’s spelende mensen van bovenaf gezien. De prent is gemaakt door de Nederlands actrice en beeldend kunstenaar Nola Hatterman die zich in Suriname vestigde. Hattermans blad is een litho (steendruk) en geen ets, en zo roept de tentoonstelling op wel meer plaatsen vragen op over de samenhang met niet alleen Rembrandt, maar ook met de herleving van de etskunst omstreeks 1900. De aanleiding van de presentatie blijkt in de eerste plaats een recente schenking door kunsthistorica en boeken- en prentenexpert Neeke Fraenkel-Schoorl (1942).  De gevarieerde donatie van 400 prenten en 200 stuks andere grafiek is door haarzelf gedocumenteerd in een fraai geïllustreerde, Engelstalige publicatie.   Félix Bracquemond, Het terras van Villa Brancas, 1876. Ets, Museum Het Rembrandthuis, Amsterdam   Museum Het Rembrandthuis Expositie Rembrandt Revival. T/m 30/10. Museum Het Rembrandthuis, Amsterdam. Inl.: rembrandthuis.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/22/ze-gingen-etsen-in-de-geest-van-rembrandt-kunstenaars-rond-1900-a4137122
2022-07-22||‘René Descartes nam de angst voor wetenschap weg. Kritiek op hem is onterecht’||Hij is een van de filosofen die eeuwige roem wisten te vergaren met een rake slagzin. In zijn geval: cogito, ergo sum (ik denk, dus ik ben). René Descartes (1596-1650) wordt gewoonlijk beschouwd als „de grondlegger van de moderne filosofie”. Aldus Bertrand Russell in A History of Western Philosophy (1945). Russell noemde dat „terecht”. Met zijn systematische twijfel aan alles wat bestaat, zijn zoektocht naar „heldere en onderscheidende” inzichten en naar een „schokvrij fundament” voor kennis, had Descartes de weg vrijgemaakt voor de natuurwetenschap. Hij vond dat fundament in het cogito: aan het ervaringsfeit van het denken zelf valt niet te twijfelen. Precies die prestatie leverde de Franse denker ook golfjes van kritiek op, die in de latere twintigste eeuw aanzwollen tot een tsunami. Zijn rationalisme zou een heilloze kloof hebben geopend tussen individu, gemeenschap en natuur, zou dierenhaat hebben gerechtvaardigd (omdat hij vermoedde dat dieren een soort machines waren) en zou het denkende subject hebben vervreemd van de wereld – ‘typisch westers’. Kortom, zonder Descartes geen vernietiging van de aarde. Heidegger, Wittgenstein, Sartre en vele andere filosofen bekritiseerden Descartes’ rationalisme en sciëntisme. Neurowetenschapper Antonio Damasio maakte de kritiek salonfähig met zijn bestseller Descartes’ Error (1994). Han van Ruler (1963) is hoogleraar intellectuele geschiedenis aan de Erasmus Universiteit Rotterdam.  Hij promoveerde op Descartes.  Zijn onderzoeksproject Decoding Descartes beoogt een moderne herwaardering van het werk van de Franse filosoof. Allemaal volstrekt ten onrechte, zegt Descartes-kenner Han van Ruler. Hij is hoogleraar aan de Erasmus Universiteit Rotterdam en al jaren bezig met een rehabilitatie van de gesmade Fransman. De jongste zet daarin is Van Rulers inleiding bij een gloednieuwe vertaling van Descartes’ Meditaties over de eerste filosofie, in 1641 voor het eerst verschenen in het Latijn. Bij de presentatie van het boek in Amsterdam sprak hij een „Ode aan Descartes” uit. Waarom is een ode aan Descartes nodig? „Omdat hij de kop van Jut geworden is in de westerse filosofie. Boeken in de filosofie van het bewustzijn of de geest – of in de neurowetenschappen – beginnen bijna altijd met distantie ten opzichte van Descartes: wat we in elk geval niet moeten hebben is zoals Descartes het deed. Zijn dualisme met name, een term die Descartes trouwens zelf nooit gebruikt.” In de Meditaties ontwikkelt de filosoof zijn ideeën over materie en geest, het cogito (én God, want die moest wel overeind blijven in de nieuwe wetenschap). Van Ruler onderstreept in zijn inleiding bij de vertaling nog eens het radicaal vernieuwende van de filosofie van Descartes. Hij schrijft: „Bij Descartes is de ‘ziel’ niet langer de motor van lichaamsprocessen, maar enkel een persoonlijke ‘binnenwereld’, een ruimte van mentale ervaring die van een heel andere orde is dan de wereld van het tastbare.” Bij Descartes wordt de wereld een empirisch proces dat je wetenschappelijk kunt beschrijven Maar daarmee opende hij toch de kloof tussen mens en wereld waar zijn critici zo’n hekel aan hebben: het ‘materialistische wereldbeeld’? „Ik denk dat je dat anders moet zien. Descartes probeerde het bewustzijn of de menselijke ‘ziel’ juist serieus te nemen door het begrip uit de wetenschap te halen. Je kunt het niet blootleggen met het instrumentarium van de natuurwetenschap.” De precieze vertaling van de Meditaties door C.L. Vermeulen is eigenlijk het vierde deel in een reeks uitgaven van het oeuvre van Descartes waarmee de filosofische uitgeverij Boom in 2008 begon, maar die wegens gebrek aan succes werd gestaakt. Bij de vertaling zijn voor het eerst grote delen opgenomen van de tegenwerpingen die Descartes op zijn meditaties ontving en beantwoordde. Wat je moet begrijpen, zegt Van Ruler, is de turbulente intellectuele context van de zeventiende eeuw. „Alles was in beweging. Descartes ageerde tegen het ‘bezielde’, aristotelische wereldbeeld van de middeleeuwse scholastiek. Daar kwamen we niet verder mee. Bij Aristoteles bestaat de werkelijkheid uit individuele dingen die actief en doelgericht op elkaar inwerken. Mensen, dieren, stoelen, tafels, sterren. Bij Descartes verdwijnt dat. Bij hem wordt de wereld een empirisch proces dat je wetenschappelijk kunt beschrijven. En daarnaast heb je dan dat cogito, het ‘ik’ dat zich ergens van bewust is, en dat je op een ándere manier moet onderzoeken.” Descartes had geen goed woord voor bewustzijn en noemt het dan maar ‘denken’ U noemt hem miskend. Maar hij heeft toch ook veel navolging gekregen? Over het ‘harde probleem’ van het bewustzijn wordt ook nu nog volop gedelibereerd in de filosofie van de geest. „Er is iets heel geks gebeurd. Neurowetenschappers vallen Descartes aan, terwijl ze vaak eigenlijk hetzelfde beweren. Neem Damasio. Hij baseert zich op het schoolboek-idee van Descartes: keihard dualisme van lichaam en geest. En dan zegt hij: Descartes heeft het niet begrepen want gevoelens zijn verankerd in het lichaam, in ons neurologisch systeem. Klopt. Wie zei dat drie eeuwen eerder ook al? Ja, Descartes in een ander boek, Les passions de l’âme (1649). Damasio probeert Descartes te weerleggen maar hij beweert gewoon hetzelfde. En daar doet hij dan een boek lang over! Kijk, Descartes had geen goed woord voor bewustzijn en noemt het dan maar ‘denken’ – en wij associëren dat met afstandelijk nadenken, peinzen, piekeren. Maar cogito kan ook slaan op de gewaarwording van pijn, je ergens van bewust zijn, van wat dan ook.” Damasio is een neurowetenschapper, Descartes kreeg ook serieuze kritiek van beroepsfilosofen. „Daar geldt vaak hetzelfde voor. Gilbert Ryle, met zijn invloedrijke boek The Concept of Mind (1949), zelfde verhaal. Hij denkt dat Descartes een categoriefout maakt met het cogito, zoals iemand die denkt dat er naast alle gebouwen van de universiteit van Oxford ergens ook nog een aparte ‘universiteit van Oxford’ staat. Nee, maar dat is precies wat Descartes wilde zeggen. Ons begrip van de geest of de ziel is geen ‘ding’ naast de materiële; het speelt geen rol in de wetenschappelijke beschrijving van de werkelijkheid, we treffen het in onszelf aan als bewustzijn.” Wat is een ‘ik’ eigenlijk? Descartes zegt het zelf ook: het is niet goed onder woorden te brengen, maar het is er wel Maar dan ontstaat het ‘interactie-probleem’. Hoe kan het bewustzijn invloed hebben op materiële dingen die er los van staan? „Ja, de pijnappelklier zou dat contact volgens Descartes mogelijk moeten maken. Daar wordt dan altijd op gewezen om zijn ideeën niet serieus te hoeven nemen. Maar in feite ontkent Descartes het interactieprobleem. Het idee dat de ziel het lichaam zou moeten ‘aansturen’ of zoiets, als een motor in een auto, dát is nou een categoriefout. We hebben de wetenschap om fysieke processen te beschrijven, dat is één. We kennen onszelf van binnen, ons bewustzijn, dat is twee. En we weten dat we een lichaam hebben dat ons allerlei emoties toespeelt. Klaar.” Hoe relateer je die twee dan wél, als de een de ander niet aanstuurt? „Dat is een goeie vraag, maar volgens Descartes geen metafysisch probleem. Geest en lichaam relateren doen neurowetenschappers nu elke dag. Als Descartes vandaag de dag zou leven, heeft een Amerikaanse historicus van de filosofie wel eens gezegd, zou hij in een ziekenhuis aan een MRI-scan staan. Dat geloof ik ook. Descartes was de eerste neurowetenschapper.” Descartes trekt uit de ervaring van het denken de conclusie dat er iets bestaat dat denkt, het ik. Maar hij kreeg toen al kritiek op die redenering. Er kunnen gedachten zijn zonder een ‘iets’ erachter. „Ja, maar wat is een ‘ik’ eigenlijk? Descartes zegt het zelf ook: het is niet goed onder woorden te brengen, maar het is er wel. Het is het eerstepersoonsperspectief dat we hebben op de werkelijkheid, in tegenstelling tot de derdepersoonsbeschrijvingen die je vindt in de wetenschap. Zoals Wittgenstein zegt in zijn Tractatus logico-philosophicus: het subject behoort niet tot de wereld, maar is een grens van de wereld.” Wetenschap hoeft verwondering niet in de weg te zitten Descartes verdient volgens u ook op een andere manier herwaardering: als wetenschapper. „Hij was echt een groot wetenschapper. Zijn fysica klopte niet, die is al heel snel ingehaald door Newton. Maar hij deed heel goed onderzoekswerk in de optica, in de wiskunde. Hij ontwikkelde een goed begrip wat een natuurwet eigenlijk is. Maar hij is wel zo goed als verdwenen uit het Rijksmuseum Boerhaave! Heel vreemd. Het hangt samen met het ingesleten beeld van Descartes als een metafysicus van God en de ziel. Tja, dat is de schuld van de filosofen, daar kunnen die wetenschapshistorici ook niks aan doen.” Hij moet weer een plek krijgen in dat museum? „Ja natuurlijk. Hij moet vooraan!” Wat is de belangrijkste les van Descartes? „Wetenschap hoeft verwondering niet in de weg te zitten, over de wereld of over de manier waarop wij die subjectief beleven. Neem de huidige interesse in genderidentiteit, dat zijn dingen die je wetenschappelijk kunt onderzoeken waarbij je toch iedereen in zijn waarde laat. Descartes wilde de angst voor wetenschap wegnemen. Dat is nog steeds heel relevant.” Conservator Ad Maas laat in een reactie op de opmerking over Descartes’ geringe plaats in Rijksmuseum Boerhaave weten: „Het is een terechte vraag gezien Descartes’ enorme betekenis voor de wetenschap. De reden dat hij toch weinig voorkomt – we tonen wel een portret van hem –  is een museale. Descartes was een denker, en zijn wereldbeeld en theorieën zijn abstracties die lastig in een museumcontext te verbeelden zijn. We hebben ook geen objecten die aan hem verbonden zijn. Mochten we daarover kunnen beschikken, dan zouden we daar onmiddellijk een plaats voor inruimen.” ||https://www.nrc.nl//nieuws/2022/07/22/rene-descartes-nam-de-angst-voor-wetenschap-weg-kritiek-op-hem-is-onterecht-a4137120
2022-07-22||Ze overleefde het concentratiekamp, maar het concentratiekamp leeft verder in haar||De telefoon. Moeder neemt op: „Ja, daar ben ik.” Dochter aan de andere kant: „Ik ook.” En zo is het. De moeder is er. Zij wel. Maar of Lous Hoogendijk-De Jong ook echt  leeft? De dochter heet Oeke Hoogendijk en zij filmde  haar moeder in het huis dat ze al jaren niet meer heeft verlaten en noemde de film die dat opleverde Housewitz (donderdagavond bij de EO). Haar moeder overleefde het concentratiekamp, maar het concentratiekamp leeft verder in haar. We zien haar scharrelen door haar overvolle kamers en liggen op een bed vol lappen, afstandsbedieningen en één kat. Ze  kijkt, als ik me niet vergis, naar video-opnames van het reisprogramma Rail Away. Dag en nacht, steeds weer diezelfde gefilmde treinreizen. Zo is ze al in IJsland geweest, Finland, Zuid-Afrika („Vreselijk saai”), Thailand en Zwitserland. Onbegrijpelijk dat mensen ook echt in zo’n trein stappen, zegt ze. Laat haar maar „lekker thuis”. Van reizen heeft ze nooit gehouden. Kampéren? Ze heeft drie jaar gekampeerd. Westerbork. Theresiënstadt. Met haar moeder. Haar vader, haar broer en zijn verloofde gingen naar Auschwitz. „Gas. Klaar.” Dood. „Alles waar ik bang voor was, gebeurde toch.” Vijftien jaar filmde Oeke Hoogendijk haar moeders bestaan, want leven kun je het bijna niet  noemen. Je hoort hun telefoontjes. Meestal belt moeder . Ze heeft boodschappen nodig, of troost. Dochter, met dezelfde mooie stem, luistert.  Soms  biedt ze aan even langs te komen. Geen denken aan. Het is al niet meer nodig.  In haar mooiste jurk en met gekapte haren laat Oeke  haar  moeder plaatsnemen aan de keukentafel. Foto’s erbij van haar moeders vader en broer Leendert. Een drie-eenheid waren ze, begint ze. Samen schaatsen, samen luisteren naar de Matthäus Passion. Binnen twee zinnen is ze al bij het slot: „Ik ben blijven leven.”  Ze heeft overwogen er zelf ook een einde aan te maken, zegt ze tegen haar dochter. „Dat weet je." Maar ze is er nog, en daar is alles mee gezegd. Met de man die vier jaar met haar getrouwd bleef, kreeg ze drie kinderen. Haar twee zoons Arthur en Martijn zetten, zachtjes mopperend over „de teringzooi”, een joekel van een kerstboom bij haar neer, omdat zij – ziende de kerstversiering in het huis van de kampcommandant – zichzelf daar en toen beloofde nooit meer een kerst zonder boom te vieren.  Dit is een film over een moeder in al haar eenzaamheid, verdriet en, heel soms, vrolijkheid. Er zijn meer mensen die dat proberen, maar vaak gaat het dan stiekem toch over de filmmaker zelf. Hier niet. Geen voice-over die iets duidt – of erger nog, gevoelens woorden geeft. Geen interviews van Oeke met haar broers over hun moeder en hoe moeilijk zij het ongetwijfeld met haar oorlog hebben.  Oeke vindt in haar moeder zelfs een nog dogmatischer documentairemaker. Ja, ze heeft haar dochter ooit toestemming gegeven te filmen. Maar na een paar jaar heeft ze geen zin meer om „in het spoor” van haar dochter te lopen. „Ik heb een eigen wil, wens en visie.” Geen moeizame gesprekken voor de camera, en liever ook niemand meer áchter de camera. Als je me wil laten zien, zegt haar moeder, zet dan webcams in mijn huis neer. „Dán krijg je mijzelf.” De webcam gericht op de keuken: moeder rommelt in de kasten. Laat wat vallen. „Kut.” Of ze zegt: „Ik wou dat ik dood was.” Dan: „Ik heb geen trek.” Dan: „Gelukkig heb ik goed geslapen.” Daarna maakt ze een boterham met kaas.  Webcam 2 staat gericht op haar bed. 04:55. Ze zegt: „Ik durf niet te gaan slapen.”  Televisie aan. Treinen. 04:56.  „Ik kan niet meer, ik ga slapen.” Koptelefoon op. Matthäus Passion. Erbarme dich.  4 mei, ‘s avonds laat, telefoontje naar haar dochter. „Ik ben de hele dag al in Westerbork.” Nog voor haar dochter kan aanbieden te komen, gaat de hoorn erop. „Laat mij maar even.”   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/22/ze-overleefde-het-concentratiekamp-maar-het-concentratiekamp-leeft-verder-in-haar-a4137116
2022-07-22||Trump ‘verloochende zijn eed en gaf groen licht voor geweld’ zegt commissie||Oud-president Donald Trump verzaakte in de drie uur dat de Capitoolbestorming plaatsvond zijn plicht het Congres te beschermen en hij gaf daarmee „groen licht” voor geweldplegingen. Dat stelde althans de commissie van het Amerikaanse Huis van Afgevaardigden die onderzoek doet naar de gebeurtenissen van 6 januari 2021 in de achtste hoorzitting die in de nacht van donderdag op vrijdag werd uitgezonden. Ondanks herhaalde oproepen van familieleden en naaste medewerkers om het geweld te sussen, bleef Trump zijn aanhangers vieren. Zo noemde hij ze per tweet „heel bijzonder”.   In deze achtste zitting werd dieper ingegaan op de rol die de voormalige president speelde tijdens de bestorming. Enkele van zijn belangrijkste medewerkers getuigden, onder wie woordvoerder Sarah Matthews en veiligheidsadviseur Matthew Pottinger. Aan de hand van die getuigenissen stelde de commissie dat Trump zich passief gedroeg tijdens de Capitoolbestorming - hij keek televisie en deed niets om te helpen terwijl de aanval op dat moment plaatsvond.  Matthews en Pottinger veroordeelden beiden een tweet van Trump over zijn toenmalig vicepresident Mike Pence, waarin Trump zei dat Pence niet de „moed” had gehad om „ons land en onze grondwet te verdedigen”. Daarmee verwees Trump naar de onwil van de vicepresident om de legitieme verkiezingsuitslag - de winst van Joe Biden - te verwerpen. Volgens Pottinger en Matthews zweepte deze tweet Trumps aanhangers in het Capitool op.  „Hij had dat niet moeten doen”, aldus Matthews. „Hij had tegen deze mensen moeten zeggen dat ze naar huis moesten gaan en het geweld moeten veroordelen.” Volgens Matthews had Trump op ieder moment naar het spreekgestoelte in de persruimte kunnen lopen om zijn aanhangers een halt toe te roepen, maar weigerde hij dat.  Onder meer hoofdjurist Pat Cipollone van het Witte Huis en Trumps dochter Ivanka probeerden de president er in de drie uur van de bestorming toe te bewegen iets te doen. Volgens Cipollone moest Trump „snel” tegen de bestormers zeggen dat ze moesten vertrekken.  Verschillende getuigen vertelden dat Trump weigerde zijn minister van Defensie, de minister van Binnenlandse Veiligheid of de procureur-generaal te bellen om iets te doen tegen het geweld. Tijdens de hoorzitting werd een audiofragment afgespeeld van de voormalige baas van de Amerikaanse strijdkrachten, topgeneraal Mark Milley. Daarop was te horen dat Milley met verbazing reageerde op de lakse reactie van Trump. „Jij bent de opperbevelhebber. Er is een aanval gaande op het Capitool van de Verenigde Staten van Amerika. En er is niets? Geen oproep? Niets? Nul?”   Adam Kinzinger, een van de Republikeinse commissieleden, stelde dat de president zelfs tevreden was over het geweld. Volgens hem bereikte de menigte het doel van president Trump, dus „koos hij ervoor om niet in te grijpen”. „Deze man van ongebreidelde destructieve energie kon op 6 januari 187 minuten lang niet in beweging worden gebracht”, zei commissievoorzitter Bennie Thompson tijdens de hoorzitting. „Niet door zijn assistenten, niet door zijn bondgenoten, niet door de gewelddadige relschoppers, of de wanhopige smeekbeden van degenen die de menigte het hoofd boden. Hij was niet in beweging te brengen.” Thompson, die vanwege een coronabesmetting via een videoverbinding sprak, benadrukte dat er voor de aanval op het Capitool verantwoording moet worden afgelegd, „helemaal tot aan het Oval Office”.  Hoewel het de achtste hoorzitting was, was het pas de tweede keer dat de hoorzitting tijdens primetime - 20.00 uur aan de Amerikaanse oostkust - werd uitgezonden. In september worden er nieuwe hoorzittingen gehouden als nieuw bewijsmateriaal en getuigen blijven binnenstromen, zei de Republikeinse vicevoorzitter Liz Cheney. „Deuren zijn geopend, nieuwe dagvaardingen zijn uitgevaardigd en de dam begint te breken.” ||https://www.nrc.nl//nieuws/2022/07/22/trump-verraadde-zijn-eed-en-gaf-groen-licht-voor-geweld-zegt-commissie-a4137114
2022-07-22||Het ongemak rond vrouwenvoetbal|| Morgen spelen de Oranje Leeuwinnen op het EK de kwartfinale tegen Frankrijk. Lang was er nauwelijks interesse voor vrouwenvoetbal, maar sinds Nederland in 2017 Europees Kampioen werd, is de aandacht ervoor groter dan ooit. Sportredacteur Daniëlle Pinedo kijkt terug op de geschiedenis van vrouwenvoetbal, die bol staat van de strijd tegen vooroordelen en achterstelling. Hoe gelijkwaardig is vrouwenvoetbal anno 2022?||https://www.nrc.nl//nieuws/2022/07/22/het-ongemak-rond-vrouwenvoetbal-a4137115
2022-07-22||Het geheim van Shakespeare: wie was hij eigenlijk?||Geen schrijver zo beroemd als William Shakespeare (1564-1616). Nog dagelijks wordt zijn werk wereldwijd gespeeld in talloze uitvoeringen en adaptaties. Wat is het geheim van die stukken, dat ze nog steeds zo tot de verbeelding spreken? Waarom blijven we teruggrijpen op klassiekers als MacBeth, King Lear of Richard III? Deze zomer spreekt Michel Krielaars in Tussen de regels met tal van kenners en liefhebbers om daar een antwoord op te vinden. In deze eerste aflevering gaat hij in gesprek met acteur Gijs Scholten van Aschat over de vraag: wie was Shakespeare eigenlijk?||https://www.nrc.nl//nieuws/2022/07/22/het-geheim-van-shakespeare-wie-was-hij-eigenlijk-a4137113
2022-07-22||Veiligheidstroepen Sri Lanka ontmantelen kamp van antiregeringsdemonstranten||Sri Lankaanse veiligheidstroepen hebben in de nacht van donderdag op vrijdag de belangrijkste protestlocatie van antiregeringsdemonstranten in de stad Colombo ontmanteld, meldt persbureau AFP. Op de boulevard Galle Face hadden zich sinds maart demonstranten verzameld en bivakkeerden honderden mensen in tenten. Hun aantal was in de afgelopen week, na het vertrek van de vorige president Gotabaya Rajapaksa, geslonken. Het kampement zou zijn afgebroken. Ook de demonstranten die zich voor het presidentieel kantoor hadden gevestigd, zijn daar volgens berichten hardhandig geruimd. Persbureau Reuters meldt op basis van een verklaring van een politiewoordvoerder dat bij de inval negen demonstranten zijn opgepakt. De politie stelt dat de demonstranten zijn verwijderd omdat de bezetting van een overheidsgebouw illegaal is, zoals de nieuwe president Ranil Wickremesinghe eerder had gezegd. Op beelden is te zien dat oproerpolitie en veiligheidstroepen in de vroege uren te werk ging, waarbij het tot enkele botsingen kwam met activisten. Protestleiders zeggen tegen persbureau AFP dat zijzelf van plan zouden zijn geweest om het gebied vrijdagmiddag te verlaten. De ontruiming komt een dag nadat  Wickremesinghe werd beëdigd als nieuwe president van Sri Lanka. Hij stelde eerder de noodtoestand in in heel Sri Lanka: „Als je probeert de regering omver te werpen, het kantoor van de president en het kabinet van de premier te bezetten, is dat geen democratie, het is tegen de wet”, waarschuwde hij de demonstranten. De boulevard Galle Face zou inmiddels zijn afgesloten voor passanten en er zijn nog veel veiligheidstroepen aanwezig. De newssite Daily Mirror toont beelden waarop te zien is dat in de ochtend spandoeken worden verwijderd van de locatie waar in afgelopen maanden demonstranten verzamelden.  Internationale instanties als de Europese Unie uitten vrijdag hun afkeuring over het brute optreden, die wordt gezien als grove inperking ven vrijheid van expressie. De Britse en Amerikaanse diplomatieke missies in het land roepen de Sri Lankaanse regering op tot „gematigd optreden door de autoriteiten” en „onmiddelijke toegang tot medische hulp voor gewonden” onder de getroffen demonstranten. Journalisten van de omroep BBC die aanwezig waren op het kampement hebben verklaard dat zij bij de actie werden „aangevallen” door militairen, die ook hun materieel afpakten en beelden wisten. Wickremesinghe vervangt Rajapaksa, die na maandenlange protesten toegaf aan de eisen van demonstranten en vorige week vertrok. Hij was onder Rajapaska sinds maart premier van het Zuid-Aziatische land. Op 10 juli escaleerden de acties van demonstranten en bestormden ze vanaf Galle Face het presidentieel paleis en andere overheidsgebouwen in Colombo. Rajapaksa ontvluchtte Sri Lanka kort daarna. Hij vloog naar de Malediven en vervolgens naar Singapore, van waaruit hij officieel ontslag nam. Wickremesinghe nam geen ontslag, hoewel hij dat aanvankelijk had aangeboden, en accepteerde in plaats daarvan de functie van waarnemend president, totdat hij woensdag in een parlementaire stemming werd aangewezen als nieuwe president. Vrijdag is in de loop van de ochtend ook de nieuwe premier ingezworen. Dat Wickremesinghe nu regeringsleider is, heeft de onvrede van critici niet weggenomen. Zij zien hem als pion en handlanger van Rajapaksa en zijn familieleden. De Rajapaksa’s die worden gezien als een politieke dynastie, maken al jarenlang de dienst uit op het eiland. De demonstranten verwijten de Rajapaka’s nepotisme en frauduleus handelen. De grote demonstraties die sinds maart dit jaar in heel Sri Lanka plaatsvonden, ontstonden naar aanleiding van de economische crisis waarin het land zich bevindt. Sri Lanka heeft torenhoge internationale schulden die het niet kan voldoen, en kampt met tekorten aan voedsel, brandstof en andere basisvoorzieningen.||https://www.nrc.nl//nieuws/2022/07/22/veiligheidstroepen-ontmantelen-het-belangrijkste-anti-regering-protestkamp-van-sri-lanka-a4137112
2022-07-22||Natuurbezoek op afspraak is voor veel Fransen even wennen||Als  Chloe Doyle (26) tijdens een wandeling in het Zuid-Franse Parc national de Calanques  twee beveiligers ziet staan, weet ze: dit is niet goed. De Australische toerist ziet ze vanaf een grote rots waar ze alleen met een ijzeren ladder vanaf kan komen. Een van de   mannen  zwaait met zijn armen en roept iets  in het Frans, maar Doyle en haar vrienden Claire Hockings (26) en Josh Lamb (25) verstaan het niet en dus klauteren ze de  drie meter hoge ladder af. De warme zon schijnt op hun blonde hoofden.  Als ze hijgend en zwetend beneden aankomen, vertelt beveiliger Mohamed Belbacha – een  kleine man met vriendelijke ogen en een grote glimlach – met handen en voeten  dat het inderdaad niet goed is. Op de achtergrond klinken luide krekels; het ruikt er naar zilt, hete aarde en naaldbomen. Het Australische trio had  moeten reserveren om de Calanque de Sugiton – een van de   bekendste zwemplekken van het nationale park – te mogen bezoeken.  Beveiliger Jean-Baptiste Ramiliarisoa houdt toezicht bij het Parc national de Calanques. Marseille.  Foto Maite Baldi Nee, ze kunnen niet bij Belbacha een kaartje bemachtigen – het is al lang volgeboekt. En nee, ze mogen niet even één duik nemen in het blauw-groene zeewater dat op zo’n honderd meter afstand aanlokkelijk glinstert in de zon. Ze moeten  rechtsomkeert. „Je suis vraiment désolé.”  Van 10 juli tot 21 augustus moeten alle bezoekers van de calanque de Sugiton   zich vooraf online aanmelden. Er is per dag ruimte voor vierhonderd mensen: beduidend minder dan de vele honderdtallen  die er de afgelopen jaren dagelijks kwamen in de zomer. Op piekdagen bezochten  zelfs 2.500 mensen de calanque, een zee-inham van enkele tientallen meters breed. Er zijn nog 26 calanques  in  het nationale park dat ligt tussen Marseille en Cassis, maar ‘Sugiton’ is bijzonder populair omdat het relatief makkelijk bereikbaar is en  een strandje heeft. De invoering van de vergunningsplicht was nodig omdat de calanque lijdt onder de „explosie van bezoekers” die het nationale park de afgelopen jaren heeft gezien, vertelt directeur Nicolas Chardin een dag eerder in zijn kantoor in Marseille.  „Voorheen bezochten mensen Marseille  alleen  als ze op doorreis waren naar Noord-Afrika of Corsica. Maar de laatste tien jaar zijn de stad en haar omgeving ontdekt als een toeristische bestemming.” Sinds de coronapandemie nam het aantal bezoekers in het park  verder toe. „Het was echt gestoord”, zegt de Roemeense  Tiberiu Dragan (32), die in het nabijgelegen Aix-en-Provence woont en de calanque de Sugiton al jaren bezoekt. Liggend op een handdoekje op de witte rotsen  – hij heeft wél  gereserveerd – wijst hij naar de overkant van het heldere zeewater. „Daar waar je nu twee of drie personen ziet, zag het altijd zwart van de mensen. Ze zaten op handdoeken tegen elkaar aan of hingen  in hangmatten  tussen de bomen.”  Het vele bezoek heeft tot ernstige erosie geleid. Duidelijk is te zien hoe de witte, glimmende rotsen rond de inham steil naar beneden lopen: alle reliëf is door de vele passerende schoenzolen afgesleten. Ook zijn de wortels van de geurige pijnbomen die  enige verkoeling bieden op warme dagen deels of volledig blootgelegd. „Die wortels hoor je  helemaal niet te zien”, zegt Chardin. „Als dit zo doorgaat, zullen  die bomen doodgaan en in het water vallen. En het lukt jonge bomen niet te wortelen in deze geërodeerde grond.” Eerdere maatregelen, zoals het afzetten van delen van de calanque met hekjes, hielpen niet voldoende. „Het invoeren van een vergunningsplicht was  de allerlaatste manier om in te grijpen voor de natuur onherstelbaar verandert.” Ik begrijp het wel, dit soort plekken moet niet vertrapt worden door stromen toeristen. Maar het is wel klote Chloe Doyle Toerist Het was spannend voor het  park om  – als eerste nationale park in Frankrijk – een vergunningsplicht in te voeren. „In Frankrijk leeft sterk het gevoel dat de toegang tot natuurlijke gebieden vrij hoort te zijn”, zegt Chardin. Dit beaamt directeur van het netwerk voor natuurgebieden Grands Sites de France Soline Archambault. Zij zegt telefonisch dat „het filosofische idee leeft dat natuur van iedereen is en dat zij voor ons beschikbaar moet zijn”. Dat zou voortkomen uit het idee dat natuur niet iets elitairs mag zijn; iets wat alleen voor de rijken beschikbaar is.   Om onrust te voorkomen bedachten Chardin en zijn collega’s een zo eerlijk mogelijk systeem: drie dagen van tevoren gaat de inschrijving open, het is gratis, wie het eerst komt wie het eerst maalt, en men mag maximaal acht keer per seizoen reserveren. Over het algemeen is de invoering soepel verlopen, zegt zowel Chardin als de beveiligers bij de twee controlepunten. Slechts zo’n 3 procent van de mensen die aankomen, heeft geen toegangsbewijs en de meesten accepteren het slechte nieuws. „Ze zijn vaak teleurgesteld en moe, maar de meesten begrijpen dat het nodig is”, vertelt hoofd van de beveiliging Boina Bouba in het tentje bij ingang na het ‘gemakkelijke’ pad van 45 minuten.  Zo ook de Australiërs. Doyle vertelt dat ze ruim twee uur in de  hitte hebben gelopen en geklommen over het moeilijkere toegangspad; Hockings moest halverwege huilen omdat ze met haar Adidas-sneakers  steeds uitgleed. „Ik begrijp het wel, dit soort plekken moet niet vertrapt worden door stromen toeristen”, zegt Doyle. Maar als ze eerlijk is: „het is wel klote. Vooral omdat we zó dichtbij zijn”, zegt ze gebarend naar de calanque. Het zeewater klotst tegen de witte rotsen, af en toe springt iemand vanaf een hoge rots de zee in of dobbert een kayak voorbij. „Ik kan het zien, ik kan het  bijna proeven, maar ik mag er niet heen.”  Australische toeristen zonder kaartje keren terug.  Foto Maite Baldi Niet iedereen is zo begripvol. Zo zijn er vooral Franse mensen die toegang eisen of forceren. Bouba en zijn collega Said vertellen over een drietal jongeren dat zich enkele dagen eerder langs de opgestelde barricade drukte. „Ze zeiden: we zijn Marseillais dus we hebben recht op toegang.” Uiteindelijk moest de politie erbij komen en kregen de drie  een boete van 68 euro. En hoewel Chardin veel media-optredens heeft gedaan, er een socialemediacampagne is opgetuigd en er vanaf de parkeerplaatsen borden langs de paden staan waarop staat dat reservering verplicht is, zit er een fors knelpunt in de informatievoorziening: de taal. Alle informatie is in het Frans. Zo zeggen Doyle, Hockings en Lamb  dat ze de borden wel hadden gezien, maar er geen acht op hadden geslagen. „Ik zag een QR-code op de borden en ik ging er vanuit dat je daarmee extra informatie kon krijgen over het gebied of zo”, zegt Doyle. Hockings zegt dat ze „nooit had kunnen bedenken dat je zou moeten checken of je een reservering nodig hebt om te kunnen zwemmen in de zee”.  Dragan zegt dat hij enkel wist dat hij moest reserveren dankzij zijn vriendin die Frans spreekt. Het park is op de hoogte van het euvel: Chardin vertelt dat momenteel met spoed extra Engelstalige borden worden gemaakt. Ook elders in Frankrijk probeert men het massatoerisme te beperken om de natuur te beschermen. Op een aantal kleine eilandjes rond Corsica zijn sinds deze zomer  quota van kracht voor het aantal bezoekers dat er mag komen. En in tal van natuurgebieden wordt al jaren gestreden tegen surfréquentation(te veel bezoekers), vertelt Soline Archambault van de Grands Sites de France. „De 49 sites die bij ons zijn aangesloten [het Parc National de Calanques behoort hier niet toe, red.] ontvangen 38 miljoen bezoekers per jaar. Dus het is geen nieuw fenomeen dat we maatregelen om de natuur te beschermen tegen te veel bezoek. We zijn altijd op zoek naar de balans tussen het uitnodigen van bezoekers en het beschermen van de natuur en de leefomgeving van mensen die erin wonen.”  In het kader van natuurbescherming worden bijvoorbeeld parkeerplaatsen weggehaald en   gebieden ‘gehernaturaliseerd’. Ook zijn er  natuurbeschermers  die bezoekers „bewust maken dat ze zich in fragiele omgevingen bevinden”. De invoering van een vergunningsplicht is dus maar één van de methodes, maar het gaat wel een stap verder, zegt Archambault. „Hiermee ontstaat wellicht het inzicht dat een natuurgebied niet altijd voor iedereen open hoeft te zijn.” En heel misschien, als meer gebieden volgen, wordt reserveren om te kunnen zwemmen ooit wel een vast onderdeel van een dagje de natuur in.||https://www.nrc.nl//nieuws/2022/07/22/natuurbezoek-op-afspraak-is-voor-veel-fransen-even-wennen-a4137091
2022-07-22||Neem bij seksualiteit en relaties een voorbeeld aan zeedieren||Behalve een provocateur en een taalvernieuwer bleek er in Hugo Brandt Corstius ook een dierenliefhebber te huizen. In 2009, vijf jaar voor zijn dood, schoof hij aan bij het tv-programma Boeken om te praten over wat zijn voorlaatste boek zou blijken, het prachtig getitelde Mensenarm dierenrijk. Op tv had Brandt Corstius het onder meer over de ironie van de technologische vooruitgang, die het menselijke leven niet langer zou vergemakkelijken, maar juist tegenwerken. Nee, dan de mieren. Die kunnen weliswaar niet praten, en machines ontwerpen ze ook niet, maar wat kunnen ze goed samenwerken. We kijken op ze neer, maar eigenlijk kunnen we wat van ze opsteken.  Een vergelijkbare denktrant is te vinden in diepdiepblauw, het behoorlijk naar het essay overhellende romandebuut van Nikki Dekker (1989). Afwisselend lees je er in over hoeveel moeite het mensen kost om relaties met elkaar aan te gaan en te onderhouden, en over hoe soepeltjes dieren dat aanpakken. En specifieker: zeedieren. Dekker (die geen bioloog is) zal zich grondig in de onderwaterwereld hebben verdiept en stort talloze feiten over de lezer uit: dat potvissen in een soort morsecode met elkaar communiceren, dat de octopus niet zozeer ‘dom’ is (zoals Aristoteles nog optekende) maar eerder nieuwsgierig, dat niet elke paling evenveel haast heeft om in de Sargassozee te komen en dat zeepaardjes ‘uit absolute noodzaak’ monogaam zijn. Dekkers maritieme portretjes vallen zonder uitzondering in het voordeel van het beschreven dier uit. Wat zit het allemaal wonderlijk in elkaar.  Maar je moet er wel goed voor kijken en je vooroordelen aan de kant zetten. Zomaar twee treffende zinnetjes: ‘Elk jaar worden wereldwijd tien mensen door een haai gedood. Elk jaar worden 100 tot 250 miljoen haaien door een mens gedood.’ Dat die haaien niet vaker wraak nemen. Aan diepdiepblauw ligt geen onschuldige dierenliefde ten grondslag. In de persoonlijke tekstdelen lezen we namelijk over een worstelende ik-figuur die er al vanaf het prille begin niet helemaal bij hoort en die ook later – in een overigens nog steeds erg pril leven – nooit echt en definitief bij iemand landt. Het is een verslag uit het hart van het millennialleven: internationaal (we zijn overal en nergens), hedonistisch (feestjes bij de vleet) en vloeibaar, waarbij vooral de traditionele sekse- en seksualiteitslabels het moeten ontgelden. Laten we wat dat laatste betreft een voorbeeld aan de waterdieren nemen, want die houden ook niet van hokjes. Ten dele is dit een boek over het vanzelfsprekende van de zee. Als romanschrijver is Dekker nog niet helemaal rijp. Aan haar temperament en wrok zal het niet liggen, daar lijkt ze nog jaren uit te kunnen putten, maar voor een tekst van langere lengte is ze te voorspelbaar en krijgt het uitserveren van dat zeebanket op den duur iets routineus. Het is ruw materiaal waar ze mee werkt, dat in een ingekookte vorm meer indruk had gemaakt. Nu worden er nog allerlei vrienden, vriendinnen en relaties behandeld, terwijl juist de losgezongen, dus anti-sociale delen de meeste indruk maken, zoals  in het puur beschrijven van een sensatie, zoals zwemmen. En ze is ook grappig als ze de ander niet helemaal serieus neemt. Vroeger al, chattend via het aloude MSN: ‘Het blauwe poppetje van MSN springt op en neer in beeld. Ik draag mijn favoriete trui: een witte harige met een ijsbeer erop. Als  hij vraagt wat ik aanheb, zeg ik: een kort zwart jurkje. Als hij vraagt wat ik drink, witte wijn. Op het bureau staat een beker Fristi.’  

●●●●●
||https://www.nrc.nl//nieuws/2022/07/22/neem-bij-seksualiteit-en-relaties-een-voorbeeld-aan-zeedieren-a4137064
2022-07-22||Column | Huur betalen voor een huis dat er wellicht niet eens meer is, wat een triest beeld||Ik kreeg een berichtje van de enige goede vriend die geen WhatsApp gebruikt, een van de vele dingen die hem bijzonder maken. Het was een foto van een schilderij. Een schets, waarschuwde hij, slechts een schets. Gemaakt door een kunstenares die hij kent en van wie ik met liefde iets aan mijn muur wilde hangen. Amsterdams straatbeeld, warme kleuren. Grachtenpanden, bootjes, fietsen tegen een brug. Haar schildersezel stond op de plek in hartje centrum waar ze was gaan zitten ter inspiratie. „Wat romantisch”, appte mijn vriendje toen ik hem de foto liet zien. Het was zeker een romantische voorstelling, dacht ik. Al was het alleen al omdat er geen rolkoffer of straatvuil te bekennen was. De goede vriend in kwestie is Andrei, Rus tegen wil en dank. Geboren in het verkeerde land, zoals hij zelf zegt. In de beginmaanden van de oorlog in Oekraïne zag ik hem wegkwijnen op zijn kamer, de hele dag Russische nieuwsprogramma’s en interviews op de achtergrond. Vrolijker werd hij er niet van, maar wegkijken was geen optie. Hij zat met een groot gevoel van schuld en vooral machteloosheid.   Hij besloot vrijwilliger te worden bij een opvang en ontmoette daar Alina, de kunstenares. Ze was samen met haar moeder en een vriend, ook kunstenaar, gevlucht vanuit de zuidelijke havenstad Odessa. Ze verbleven op een boot voor het Java-eiland. Alina schilderde op haar kleine kamer, Andrei kocht en bracht spullen. Hij werd een soort muze, net als de stad waar ze het mee moest doen, nu de stad waar ze van hield niet meer veilig was.  In een van de eerste weken zei hij me dat hij haar wilde helpen schilderijen te verkopen. Alina had hem verteld dat ze nog steeds de huur van haar flat in Oekraïne moest betalen. „Is dat niet knettergek?” zei Andrei. Dat was het. Slechts drie weken geleden werd een appartementencomplex in Odessa nog verwoest door een raketaanval. Huur betalen voor een huis dat er wellicht niet eens meer is, wat een triest beeld. Een maand geleden ontmoette ik Alina. Ze stelde werk tentoon in een buurtcentrum in Amsterdam-Oost, alles was gemaakt sinds haar vlucht. Ik had haar portfolio daarvoor al eens gezien – optimistisch, kleurrijk werk, ook van Odessa. Nu hing er donkerder, deprimerender werk. Oorlogsbeeld, bedoeld als therapie. Trauma op canvas, verdriet in elke penseelstreek. Ze stond mensen met Andrei als tolk wat beduusd te woord. Ze moest praten over iets waarover ze liever niet praatte. Ik vond haar schilderijen prachtig  en zei Alina  dat deprimerende beelden ook heel mooi konden zijn. Ze glimlachte en was het met me eens.      Te midden van  de oorlogsverwerking hing dat opgewekte beeld van Amsterdam. De bootjes op het water, elke keer die fietsen. Ik zei dat ik het een eer zou vinden als ze wat voor mij wilde schilderen. Inmiddels zit Alina niet meer op die boot, maar in een hotel elders in de stad. Het is er te klein om te schilderen. Andrei zou graag een ruimte voor haar vinden. Tot die tijd zit ze met haar ezel op straat, de ellende wegschilderend.   ||https://www.nrc.nl//nieuws/2022/07/22/vluchtkunst-2-a4137065
2022-07-22||Column | De fixatie op andermans hypocrisie maakt ons luie denkers||Ik geniet de laatste tijd erg van hypocrisievermaak. Dat is het lekkere gevoel dat je krijgt van het blootleggen van ongerijmdheden in de politieke denkbeelden van mensen met wie je het toch al niet eens was. Door de oneindige hoeveelheid screenshots en filmpjes van wat iedereen ooit heeft gezegd, wordt het steeds makkelijker mensen te betrappen op contradicties. Antivaxxers die lichamelijke integriteit als het hoogste goed zien, tot het gaat om abortus. Mensen die schreeuwen dat het totalitarisme heeft gewonnen bij het zien van een mondkapje in de trein, maar klimaatzorgen afdoen als hysterisch. Ik krijg er geen genoeg van. En ik lijk niet de enige. De  voxpopvideo’s van Roel Maalderink, waarin voorbijgangers tijdens straatinterviewtjes eerst uitleggen dat de boerenprotesten geen strobreed in de weg moet worden gelegd, en in één adem door verklaren dat klimaatdemonstranten vooral de orde niet mogen verstoren, zijn hypocrisievermaak in pure vorm en onverminderd populair. Maar hoe meer ik er van kijk, hoe meer ik vrees: de ontmaskering van andermans dubbele standaarden voelt iets te fijn. Als je een heel goed gevoel dreigt te krijgen over jezelf, is het meestal tijd voor argwaan. Ik voel me als kijker mega-intelligent, alsof ik heel knap een zoek-de-verschillenplaatje heb opgelost. En ik voel me een morele topper. Het valt in dezelfde categorie als het zorgwekkend fijne gevoel van leedvermaak dat me bekruipt als ik de zaak-Sywert volg. Blijkbaar zit er een diep verlangen in mij, een licht wrede impuls, om een ander van wie ik toch al een lage pet ophad, ontmaskerd te zien worden. Maar er schuilt een praktisch gevaar in dat triomfantelijke glimlachje na een succesvolle hypocrisievondst. Wat levert al dat ontmaskeren in feite op? Het lijkt alsof we na een shot hypocrisievermaak allemaal stoppen met denken. Het ultieme bewijs van het eigen gelijk is geleverd. Terwijl de echte vraag is: waaróm roepen klimaatactivisten dan zoveel weerstand op? Wat moeten we met de dubbele standaard van de politie? De kous is nog lang niet af, maar het voelt alsof het debat al is gewonnen. Ander voorbeeld. Een populair argument in het abortusdebat in de VS gaat ongeveer als volgt: de mensen tegen abortus zeggen dat ze zo pro life zijn, maar zijn wél voor de doodstraf. Aha! Schaakmat? Nee. Zo’n constatering moet het beginpunt van het denken zijn. Want terwijl je tevreden achteroverleunt, in je sas met je scherpe oog, gaan de Republikeinen er doodleuk met het Hooggerechtshof vandoor. Het was ook de tragiek van het satirische programma The Daily Show onder Jon Stewart, dat een dagtaak had aan het belichten van de dubbele standaard van Fox News, maar de facto nooit iets bereikte. De zelfgenoegzame fixatie op andermans hypocrisie maakt ons luie denkers. Onze obsessie met ontmaskering staat überhaupt een heldere blik op de wereld in de weg. Het voelt zó fijn om mensen te betrappen op huichelarij, te ontdekken wat ze stiekem vinden, dat we steeds op zoek gaan naar slechtheid die wordt verbloemd. Terwijl  openbare misstanden en slechte plannen voor het oprapen liggen. Stel je voor dat Poetin in de jaren voor de oorlog zijn koloniale haatobsessie met Oekraïne niet uitgebreid openbaar had verkondigd, maar stiekem onder de pet had willen houden. En dat  die via geheime opnamen tóch naar buiten was gekomen. Hadden we er dan meer interesse voor gehad? Of wat als het tekortschietende klimaatbeleid van Rutte alleen zou worden gelekt in geheime geluidsopnames, in plaats van netjes aangekondigd in elk nieuw regeerakkoord. Dat er een groezelige video online zou verschijnen, onhandig gefilmd, waarin Rutte aan een select groepje toegeeft dat we wéér niet genoeg gaan doen. Zouden we dan bozer zijn? Of misschien zelfs, in actie komen? 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/22/de-fixatie-op-andermans-hypocrisie-maakt-ons-luie-denkers-a4137066
2022-07-22||Column | Typisch Nederlands||Met een vriendin uit het verre Overijssel bezoek ik het fotomuseum in Rotterdam. We kunnen eerst de ingang niet vinden. Het museum ligt op de Kop van Zuid, dat de afgelopen decennia van een verlopen havengebied is verwolkenkrabd tot luxe hotspot, zolang je noordwaarts kijkt. Zo wordt het ook gepromoot: éven de Erasmusbrug over en je staat in het stadscentrum! Binnen is het koel, hoog en leeg. Zonder polo en bermuda vallen we op. We lopen langs de tentoonstelling Typisch Nederlands van fotograaf Jan Dirk van der Burg. Hij legt kneuterig Nederland vast: vierkant en rond geknipte heggen, gefiguurzaagde houten letters HOME die mensen voor de vitrage zetten. Witte steenarenden op een grindtegel op het gazon. Creatief beplakte kliko’s om ze minder lelijk te maken. En natuurlijk boeddha’s. Hoe typisch Nederlands is een boeddha in de tuin! Het zijn altijd vrouwen die een boeddha willen, ontdekte de fotograaf. Op een steenworp afstand van het fotomuseum ligt de Afrikaanderwijk, in stadsdeel Feijenoord.  Een typisch Nederlandse migrantenwijk met café De  Buurvrouw, gerund door een kordate eigenaresse die vindt dat je niet moet zeuren over ‘de ander’ want we zijn allemaal mensen, niet dan? De cafégangers komen eind van de ochtend langs voor een koffie (maar wel geel met een kraagje) en mopperen gemoedelijk op de hitte in de versteende straten, op de metro die lawaaierig langs rijdt en op de gestegen prijzen. Loop mee verder de wijk in. Daar niet de dichte plinten en marmeren balies van de Kop van Zuid. Hier lonken dierenwinkel Pretoria, privéhuis Climax, Moes Telecom, Jungle grill, Café Bar Dynasty, Snackbar Pretoria, bakkerij Fes en restaurant Meram (geen alcohol, wel alle Turkse gerechten die je kunt verzinnen én waterpijp) Typisch Nederlands, toch? Wat vindt hij nou typisch Nederlands? De oudere Turks-Nederlandse man die een theetje drinkt in de zon kijkt of hij examen moet doen. „Laagland?”, probeert hij. „Moeras?” Wat bedoel je, vraagt ook de Antilliaans-Nederlandse Johnny (51), een tikje argwanend. Hij zit met een groepje mannen in de schaduw in het Afrikaanderpark, midden in de wijk. „Rutte?” „Wat wil ze”, vraagt Rubio (69) vanuit zijn scootmobiel. „Ze wil weten wat wij typisch Nederlands vinden.” De mannen in het park kijken elkaar vragend aan. Johnny: „Je bent in de verkeerde wijk. Kijk rond dan. Marokkanen, Turken, Somaliërs, Cabo’s, Arubanen...” Dan zegt er een: „Belasting betalen.” Een ander grinnikend: „Regels, regels, regels.” De derde: „Nederlandse nasi! Patatje oorlog.” Ze lachen. Net als boeddha.||https://www.nrc.nl//nieuws/2022/07/22/typisch-nederlands-a4137110
2022-07-22||Opinie | Advies||Wegens een pijnlijke rug en vermoedens van afbraak van mijn kraakbeen, laat ik mezelf opmeten. Ik ben gekrompen van 1,66 cm naar 1,61 cm. Als ik mijn ongerustheid bespreek met mijn huisarts vindt hij dat ook behoorlijk veel. Ik krijg het advies om een foto te laten maken. Tot slot zegt hij: „Laten we over een paar weken kijken wat daar uitkomt, als er dan nog wat van je over is.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/22/advies-a4137068
2022-07-22||EU scherpt sancties tegen Rusland aan|| De Europese Unie heeft nieuwe sancties afgekondigd om Rusland te straffen en een aantal bestaande sancties aangepast om uit te sluiten dat de handel in landbouwproducten en voedingsmiddelen tussen Rusland en landen in Azië en Afrika wordt belemmerd.  Het is de zevende keer dat de EU sancties uitbreidt. Sprak de Commissie voorheen van sanctiepakketten, nu gaat het, meer bescheiden, om ‘onderhoudswerkzaamheden’ aan het bestaande regime. Wel wordt de import van goud  verboden – het belangrijkste Russische exportproduct na energie, aldus de Europese Commissie. Ook zijn meer banken en personen op de sanctielijst gezet en is de lijst van goederen waarin niet gehandeld mag worden uitgebreid.  Europese sancties belemmerden de handel in landbouwproducten tussen Rusland en niet-EU-landen niet,  onderstreept de Commissie deze week herhaaldelijk. Rusland veroorzaakt de crisis, niet de EU. Maar nadat Rusland de schuld voor de huidige voedselcrisis op de EU probeerde te schuiven, hebben Brusselse ambtenaren de sancties nog eens tegen het licht gehouden. Zo mag er weer handel gedreven worden met dochterbedrijven van staatsondernemingen die zich met handel in landbouwproducten bezighouden. Ook kan een aantal Russische banken toegang krijgen tot  bevroren tegoeden,  mits vaststaat dat ze nodig zijn voor de handel in landbouwproducten. ||https://www.nrc.nl//nieuws/2022/07/22/eu-scherpt-sancties-tegen-rusland-aan-a4137102
2022-07-22||Wat vindt NRC | De rechter moet heel wat euvels repareren met behulp van de Grondwet||Heeft de boer op de trekker of de vrouw die de pandemie wantrouwt iets aan constitutionele toetsing? En wat was het ook alweer? Het kabinet heeft in het regeerakkoord beloofd ‘de uitwerking ter hand te nemen’ van toetsing aan de Grondwet door de rechter. En deed dat eerder deze maand met een hoofdlijnenbrief aan de Kamer. De Kamer toonde zich in twee moties trouwens óók al voor, met als belangrijkste argument de gebleken falende rechtsbescherming in de Toeslagenaffaire, de afnemende normatieve kracht van de wet en de verslapte aandacht voor de kwaliteit van wetgeving. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De rechter moet dus heel wat euvels repareren. Die zijn het gevolg van een vooral pragmatisch politiek bestuur dat gebukt gaat onder versplintering, in de greep is van de ‘mediawerkelijkheid’ en moeite heeft met langeretermijnvisies. En dus vaker met gelegenheidswetten komt, delegeert aan uitvoeringsorganisaties en ingewikkelde thema’s afschuift aan commissies, overlegtafels of gelegenheidsbestuurders. In het voorheen juridisch geweten van de Staten-Generaal, de Eerste Kamer, krijgen politieke afwegingen intussen vaker de voorrang boven staatsrechtelijke of constitutionele. Het draagt bij aan een algemene verzwakking van het constitutioneel besef in het openbaar bestuur. Over de Grondwet wordt ‘bij ons’ niet of zelden gepraat. Toetsen aan de Grondwet is iets voor nerds. Wetgevingsjuristen die nieuwe wetten schrijven, gevolgd door de Raad van State die hun werk beoordeelt en de Staten-Generaal die er dan politiek voor tekenen. Daarna kan de Grondwet weer terug in de kast. Dat Rutte IV, politiek bepaald niet het meest bezielde kabinet van de laatste tien jaar, deze grote, achterstallige vernieuwing ter hand neemt, pleit voor het kabinet. Daarbij zal álles afhangen van samenwerking met de Staten-Generaal die er in twee lezingen met tweederdemeerderheid de Grondwet voor moet willen veranderen. Een vorige poging vanuit de Kamer zelf, het initiatiefwetsontwerp-Halsema, werd in 2018 in tweede lezing ingetrokken, omdat de benodigde meerderheid verdampt bleek. Zo kan het ook nu gaan. Het grote verschil is  de Toeslagenaffaire die breed het besef deed doorbreken dat de individuele rechtsbescherming van de burger moet worden verbeterd. Maar of dat sentiment lang genoeg aanhoudt? Kort samengevat wil het kabinet  iedere burger de mogelijkheid geven  de rechter in concrete gevallen ook een formele wet buiten werking te laten stellen als die in strijd is met de Grondwet. Een boer zou een eventuele demonstratiebeperking door de rechter kunnen laten toetsen aan het Grondwettelijk erkende recht op vrijheid van meningsuiting. En een coronademonstrant kan bij een avondklok opwerpen dat dit niet spoort met het grondwettelijke recht om te gaan en staan waar men wil. De rechter hééft ook al ervaring met dergelijke vragen – lokale regelgeving viel namelijk niet onder het geldende toetsingsverbod van art. 120 Grondwet. Het lokale Rotterdamse ‘sisverbod’ is door de rechter bijvoorbeeld ‘afgetoetst’ – het spoorde niet met de Grondwet. Ook internationale mensenrechtenverdragen zijn direct bruikbare maatstaven van de rechter. Sterker, Curaçao, zelfstandig land binnen het Koninkrijk der Nederlanden, laat een aantal grondrechten uit de eigen Staatsregeling wél direct toetsen. Net als trouwens vrijwel alle EU-landen. Dat de vrijheidsrechten uit de eigen Grondwet juridisch nu nog buiten bereik zijn van de burger, is niet minder dan vreemd.||https://www.nrc.nl//nieuws/2022/07/22/de-rechter-moet-heel-wat-euvels-repareren-met-behulp-van-de-grondwet-a4137079
2022-07-22||Rainbow sandwich||Liquid smoke vindt u online en in de toko. Verhit 1 eetlepel zonnebloemolie in een koekenpan op middelhoog vuur. Voeg de tempé toe en bak deze goudbruin. Haal uit de pan en laat uitlekken op een stuk keukenpapier. Meng de rest van de ingrediënten in een kommetje. Verhit een koekenpan op middelhoog vuur en voeg de tempé en saus toe. Schep om zodat de tempé goed wordt bedekt en wacht tot de saus begint te borrelen en de suiker gaat karamelliseren. Haal direct uit de pan en leg de plakken tempé op een stuk bakpapier om plakken te voorkomen.  Verwarm de oven voor tot 210 °C hetelucht of 230 °C elektrisch op de grillstand. Leg de paprika op een ovenschaal en zet deze onder de grill. Gril de paprika’s tot ze helemaal zwart zijn. Draai af en toe zodat alle kanten gelijkmatig zwart worden. Haal de paprika’s uit de oven en doe ze in een schaal. Dek de schaal goed af met vershoudfolie en laat afkoelen. Verwijder het velletje makkelijk als ze zijn afgekoeld. Halveer de paprika’s, verwijder de zaadlijsten en snijd ze in reepjes.  Snijd de baguette open en beleg met de mayo, rode ui, komkommer, koriander, paprika, tempé en eventueel de ingelegde radijs. Voor 4 broodjes: Ingrediënten tempé: Voor de gegrilde paprika: Voor de sandwich: Jason Tjon Affo Vegan Rainbow Food Becht, 224  blz. € 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/22/thuiskok-rainbow-sandwich-a4137056
2022-07-22||Sudoku van vrijdag 22 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/22/sudoku-a4137055
2022-07-22||In het midden||Horizontaal:1.  ‘Lieke __ eerste Nederlander ooit in WK-finale 400 meter’ 5.  ‘__ la vista, baby’, aldus Boris 9.  Knop op de cd-speler 10.  Onderscheidt je van anderen 12.  Nirvana, Fugees en Run-D.M.C. 14. The Love __, serie 15.  De N van NTR 20.__Somebody, Kings of Leon-hit 21.  Werd bestuurd door Loe de Jong 22.  ‘ECB verhoogt __’ 24.  Fabelachtige verteller 25.  Eetbare plant 26.  Minder waar 27.  ‘Vrouw die op __ klom in Zandvoort aangehouden’  Verticaal:1.  Buurvrouw van de Oegandees 2.  Absentiebewijs 3.  Achteraf 4.  Wordt na lang zitten van hout 5.  Straighte types 6.  Bloeit middenin maart 7.  Komt komende november in AFAS Live 8.  Moi __ 11.  Werpers uit Noord-Holland 13.  Voortjagen 16.  Komen op alleenstaanden af 17.  Talkshow op RTL 4 18.  Velázquez of Maradona 19.  Impopulaire voornaam 21.  Muntgrens 23.  __, __, __, meneertje! Oplossing puzzel 21 juli. Horizontaal: 1. SKATEN 6. BEST 9. POLA 10. EFFECT 12. DEELDER 14. ZORRO 17. UEFA 18. AAP 23. MEE 25. SOTO 27. ETHER 29. EMERSON 32. ARMANI 33. TERE 34. EBAY 35. GRATIE  Verticaal: 1. SPD 2. KOEVOET 3. ALE 4. TALUD 5. NEEFS 6. BEZWETE 7. ECO 8. STRAM 11. FRATSEN 13. DE 15. RA 16. OP1 19. NME 20. REHAB 21. ROMIG 22. AORTA 24. ARMY 26. TORI 28. ERA 30. SET 31. NEE  In het midden: NORD STREAM 1||https://www.nrc.nl//nieuws/2022/07/22/in-het-midden-a4137053
2022-07-22||Volksheld &#8216;Unser Uwe&#8217; scoorde altijd en overal||„Uwe, Uwe, Uwe…” Uit vele duizenden kelen klonk de voornaam van de populairste West-Duitse voetballer van dat moment – de 29-jarige aanvaller Uwe Seeler. Het was 31 juli 1966, daags na de finale waarin West-Duitsland door Engeland verslagen was, in de verlenging. De ploeg was in Frankfurt op Duitse bodem teruggekeerd en werd als winnaar ontvangen. Verliezen van Engeland, in het hol van de leeuw dat Wembley heet, was geen schande – de manier waarop dat gebeurde was zuur; Engeland won met 4-2, en was bij een 2-2 gelijkspel op voorsprong gekomen door een doelpunt dat eigenlijk geen doelpunt was. Decennia voordat de doellijntechnologie werd uitgevonden, schoot Geoff Hurst de bal tegen de lat en via de doellijn kwam die terug in het veld. Doelpunt, oordeelde de Zwitserse scheidsrechter Gottfried Dienst op aanwijzing van zijn Azerbeidzjaanse grensrechter, en zo werd de weg geplaveid naar de eerste en tot nu toe enige wereldtitel van  Engeland. Vele jaren later zou het Duitse voetbaltijdschrift Kicker een foto van Uwe Seeler kort na de WK-finale tot foto van de eeuw kiezen. Een verslagen Uwe Seeler, met hangende schouders en zijn hoofd in de verste stand voorover gebogen, loopt het veld af, op weg naar koningin Elizabeth in de koninklijke loge én de zilveren medaille. Een geüniformeerde suppoost die naast hem loopt houdt zijn rechterhand op de rug van de gebroken speler. Dit werd voor West-Duitsland hét beeld van de verloren finale – een gebroken Uwe, Uns Uwe, zoals de Duitsers hem liefkozend noemden. Onze Uwe. Het was Seelers derde WK, en dichter bij de wereldtitel was hij niet geweest en zou hij ook niet meer komen. Uwe Seeler bij de foto van de verloren WK-finale die later gekozen zou worden tot foto van de eeuw. Foto NewscomP19 int,@P20 int
 Het scheelde weinig of hij was er al op het WK van 1954 bij geweest. De in Hamburg geboren en getogen Seeler was toen 17 en stond al meer dan een jaar in de voorhoede van het eerste elftal van de plaatselijke HSV, de club waar zijn vader speelde en waar Erwin Seeler zijn zoons Uwe en Dieter in 1946 als lid aanmeldde. Anderhalve maand voor het WK dat door de West-Duitse overwinning onder aanvoering van Fritz Walter op het Hongarije van Ferenc Puskas bekend werd als ‘Het Wonder van Bern’ (Duitsland had in de voorronde nog met 8-3 van de Hongaren verloren), speelde Seeler de sterren van de hemel in een FIFA-jeugdtoernooi. Hij maakte dertien van de achttien West-Duitse goals. Bondscoach Sepp Herberger had de jonge aanvaller graag meegenomen naar het WK in Zwitserland, maar de inschrijving van de selecties was al gesloten. In 1958 maakte Seeler in Zweden zijn WK-debuut. West-Duitsland verloor de halve finale van het gastland, Brazilië won de wereldtitel. Vier jaar later in Chili dezelfde wereldkampioen, opnieuw met Garrincha en Pelé. West-Duitsland verloor in de kwartfinale van Josip Skoblars Joegoslavië. In 1966 strandden de Duitsers onfortuinlijk op Wembley, in 1970 in Mexico zou Pelé voor de derde keer wereldkampioen worden met Brazilië en stond Uwe Seeler voor de vierde keer met lege handen – voor de derde keer als aanvoerder. Schrale troost: op het nippertje troefde Seeler de Braziliaanse superster Pelé af door als eerste voetballer te scoren op vier opeenvolgende WK’s. Die laatste keer verkeerde Seeler voor het eerst op een eindtoernooi in het prettige gezelschap van die andere Bomber, Gerd Müller, de 24-jarige spits van Bayern München die in 2021 overleed. De doelpuntenmachines gingen door het leven als Der Alte Bomber en Der Junge Bomber. Seeler was door bondscoach Helmut Schön achter Müller gepositioneerd, op het middenveld. Dat betekende dat hij nóg meer meters moest afleggen, en dat in de zomerse hitte van Mexico – maar Seeler schikte zich in zijn nieuwe rol. En ook als middenvelder scoorde Seeler, misschien wel het belangrijkste doelpunt uit zijn carrière – in de kwartfinale tegen titelhouder Engeland. En zoals zo vaak vanuit een bijna onmogelijke positie. Vlak voor tijd kopte Seeler een voorzet van Karl-Heinz Schnellinger richting goal, doelman Peter Bonetti was kansloos: 2-2.  In de verlenging scoorde Müller het winnende doelpunt. In de daaropvolgende halve finale moesten de Duitsers buigen voor Italië, in een treffen voor ruim 100.000 toeschouwers in het Aztekenstadion dat de geschiedenis inging als ‘de wedstrijd van de eeuw’. In een zinderende verlenging schoot Gianni Rivera Italië naar de finale. De Duitsers onder aanvoering van Seeler konden de arena met opgeheven hoofd verlaten – Seelers collega en goede vriend Franz Beckenbauer zelfs met een gebroken schouder, in een provisorische mitella. Twee maanden later speelde Seeler tegen Hongarije zijn laatste wedstrijd voor de nationale ploeg, kort daarna kreeg hij het Bundesverdienstkreuz, de hoogste onderscheiding in West-Duitsland die niet eerder aan een sporter was gegeven. In 72 interlands had hij 43 doelpunten gemaakt. Zijn afscheid van het clubvoetbal kwam in 1972, na negentien jaar bij HSV waarin hij 476 wedstrijden speelde en 404 maal scoorde. „Vergiss den Uwe nicht”, zong de Oostenrijkse schlagerkoning Udo Jürgens op het afscheidsfeest, als gelegenheidsvariatie op zijn hit dat jaar Vergiss die Liebe nicht. Ook na zijn voetbalpensioen koesteren de Duitsers hem als Einer von uns en Einer wie keiner. De volledige oogst van clubspeler Seeler: de landstitel in 1960, de beker, de DFP-bokal, in 1963 na een finale tegen Borussia Mönchengladbach waarin hij alle drie de doelpunten maakte. Europees succes bleef uit in de bijna twintig jaar dat Seeler in Hamburg speelde; in 1968 verloor HSV de finale van de Europa Cup 2 van Gianni Rivera’s én Karl-Heinz-Schnellingers AC Milan, in de Kuip in Rotterdam. Voorzitter van Hamburger SV was hij nog even in de jaren 90. In 1978 maakte Seeler een comeback, in buitenlandse dienst: een eenmalig optreden voor het Ierse Cork Celtic, in een officiële wedstrijd. Zijn ploeg verloor, maar Unser Uwe, ook buiten het veld aan de zijde van echtgenote Ilka Buck (oud-handbalster bij HSV) altijd spectaculair normaal gebleven, nam op 41-jarige leeftijd afscheid in stijl: hij scoorde tweemaal. In Hamburg staat bij het stadion van HSV een standbeeld. Niet van clubman Seeler, maar een reusachtig exemplaar van zijn rechtervoet; de voet waarmee hij zijn stad en zijn land zoveel plezier verschafte.||https://www.nrc.nl//nieuws/2022/07/21/voormalig-duitse-topvoetballer-uwe-seeler-85-overleden-a4137111
2022-07-22||De airco is voor veel Madrilenen onbetaalbaar geworden en dus zoeken ze alternatieven||Van driehoog plenst een emmer water op een paar voorbijgangers in de Madrileense wijk Puente de Vallecas. Het groepje barst in lachen uit en zwaait naar boven. Op een hete zondagmiddag doen enkele honderden Spanjaarden mee aan een gigantisch watergevecht in het zuidoosten van de hoofdstad. Met waterpistolen, emmers water en tuinslangen gaan de inwoners elkaar te lijf. Een creatieve, geestige en vooral goedkope manier waarop de Madrilenen al veertig jaar de hitte proberen te overwinnen, met dit jaar de grootste opkomst ooit. In een warmere wereld groeit het aantal airco’s. In een serie verhalen onderzoekt NRC de gevolgen van de apparaten voor het klimaat, de grens tussen luxe en noodzaak, de vraag wie zich een airco kan veroorloven, alternatieven en de Nederlandse aircomarkt. Het watergevecht vindt plaats in een van de armste wijken van Madrid. Nu de zomers  heter worden en langer duren, is de airconditioner niet meer weg te denken uit  Spaanse huishoudens. Volgens het Spaanse meteorologische instituut Aema moeten airco’s in woningen en kantoren twee keer zo hard  worden gezet als normaal om de hitte te bestrijden: de warmte is veel intenser dan de Madrilenen gewend zijn.  Maar de airco  is voor veel van hen onbetaalbaar geworden. De aanschaf en installatie kost al snel honderden euro’s, en daar komt het stroomverbruik nog bij. Wie de airco langer dan vier uur per dag aan heeft staan, kan een stijging van minstens 25 procent verwachten van de maandelijkse elektriciteitsrekening, waaraan een gezin met kinderen gemiddeld nu al zo’n driehonderd euro kwijt is. De 36-jarige Carmen en haar 32-jarige buurvrouw Alisia zoeken samen met hun kinderen van 4, 5 en 7 jaar oud verkoeling in de straten van Vallecas. „Met deze extreme temperaturen moeten we een manier vinden om niet oververhit te raken. Ik ben een alleenstaande moeder en kan me geen dure tripjes naar  zee veroorloven, of de airco de hele dag aanzetten”, zegt Carmen. Het watergevecht kostte de twee moeders een tientje voor de waterpistolen en flessen water om ze bij te vullen. „Een goedkoop en leuk alternatief”, lacht Alisa terwijl haar zoon haar compleet natspuit. „De hitte is ongelofelijk, dus we moeten manieren zoeken om koel te blijven”, hijgt Javi Espina terwijl hij kletsnat in zijn zwembroek en T-shirt staat. Hij heeft zojuist een emmer ijskoud water over zich heen gekregen. „De airco probeer ik alleen ’s avonds aan te zetten, om mijn slaapkamer af te koelen. Slapen is anders onmogelijk”. Hij werkt veel vanuit huis als marketingstrateeg. „Soms zet ik de airco ook tijdens het werk aan, anders kan ik me lastig concentreren. Maar sinds deze hittegolf werk ik vaak in een café waar ze goede ijskoffie hebben én een gekoelde ruimte. Dat scheelt enorm.” Spanje en  Portugal gaan al dagen  gebukt onder een hittegolf, die inmiddels aan zo’n tweeduizend mensen het leven heeft gekost. Rond het middaguur zijn de meeste straten in Madrid uitgestorven. Horecagelegenheden en overdekte winkelcentra met airco daarentegen zitten vol. Vooral nu de schoolvakanties zijn begonnen. „Dat ding vreet veel energie”, vertelt Ligia Morales. Samen met haar man Diego geniet ze van haar ijsje op een bank in het overdekte winkelcentrum Plaza Río 2, waar de airco non-stop koude lucht blaast. Ik ben jaloers op mensen die in een kantoor zitten met een airco Julio Muñoz vuilnisman in Madrid „Op onze oude dag kan de hitte zelfs dodelijk zijn, kijk maar naar het nieuws. Er zijn al zo veel mensen dood. Maar een torenhoge elektriciteitsrekening kunnen we ons niet veroorloven, dus zoeken we zo nu en dan de verkoeling elders”, zegt Morales. „Vooral met de inflatie. Dit is dus een prima alternatief”, voegt haar man eraan toe. Het stel woont op tien minuten wandelen van het winkelcentrum. Thuis hebben ze in twee slaapkamers en de woonkamer een airco waar ze tussen de middag gebruik van maken. „De zomers worden steeds heter en gevaarlijker. We hebben met z’n allen echt een probleem”, besluit Diego.  „Dit is hel op aarde”, zucht Julio Muñoz  terwijl hij bij 35 graden de prullenbakken op straat leegt in de wijk Lavapies. Hij wil zijn ronde snel afmaken, voor het écht heet wordt in Madrid. Vorige week overleed een 60-jarige collega tijdens zijn dienst door de hitte. Toen hulpverleners arriveerden, was zijn lichaamstemperatuur opgelopen tot ruim 41 graden. Eerder deze week kwamen de vakbonden met de werkgevers in de stadsreiniging overeen de middagdienst bij extreme hitte af te schaffen. „Normaal vind ik het heerlijk om buiten te werken. Dat geeft me het gevoel van vrijheid, maar nu ben ik hartstikke jaloers op de mensen die in een kantoor zitten met een werkende airco.” Als Muñoz langs een terras loopt, maakt hij gretig gebruik van de vernevelingsinstallatie. „Het is tenminste wat.” Het zweet druppelt langs zijn gezicht. Hij duwt zijn werkkar voort naar de volgende prullenbak.  Wanneer de zon onder is, komen de Spanjaarden weer tevoorschijn. Terrasjes zitten vol en het gegil van rennende kinderen klinkt in de straten van de Spaanse hoofdstad. Hoewel het nog snikheet is, zorgt de afwezigheid van de brandende zon voor wat opluchting. Rond middernacht klinkt in de woonwijken het geronk van de airco’s van mensen die het zich kunnen veroorloven. Slaapkamers worden gekoeld. En morgen weer wat energie om de hitte door te komen. ||https://www.nrc.nl//nieuws/2022/07/21/madrid-zoekt-verkoeling-in-het-winkelcentrum-a4137104
2022-07-22||Dodelijke beschieting van toeristenoord wekt  woede in Irak|| De beschieting van een toeristenoord in de autonome Koerdische regio in Irak, waarbij woensdag negen doden en tientallen gewonden vielen, heeft geleid tot een hoog oplopende crisis met Turkije. Videobeelden tonen een zomerse idylle die ruw wordt verstoord door inslaande artillerie. Toeristen rennen gillend  door een park bij de stad Zakho. De Iraakse premier Kadimi houdt Turkije verantwoordelijk voor de beschieting, waarbij vrouwen en kinderen omkwamen.  De woede in Irak is groot. De Iraakse Veiligheidsraad eist de terugtrekking van het Turkse leger, dat tientallen militaire bases heeft in Noord-Irak voor de strijd tegen de Koerdische terreurbeweging PKK. De sjiitische leider Muqtada Sadr pleitte voor opschorting van de diplomatieke betrekkingen met Turkije. Er braken woensdagavond protesten uit bij de voormalige Turkse ambassade in Bagdad, waar de Turkse vlag werd neergehaald, en bij Turkse instellingen in andere Iraakse steden. Turkije lanceerde in april een groot militair offensief tegen de PKK in de bergen van Noord-Irak, met stilzwijgende goedkeuring van de Koerdische president Barzani. Daarbij wordt hevig gevochten. Maar Iraakse burgerslachtoffers zijn over het algemeen zeldzaam. Toch leek een dodelijk incident een kwestie van tijd. Want ondanks dat de regio rond Zakho een oorlogsgebied was, mochten Iraakse reisbureaus nog steeds toeristen naar watervallen en andere bezienswaardigheden brengen. Turkije ontkent verantwoordelijk te zijn voor de aanval, betuigt zijn medeleven met de nabestaanden van de slachtoffers, en geeft de PKK de schuld. „We nodigen Iraakse functionarissen uit samen te werken om de echte daders van dit tragische incident aan het licht te brengen”, aldus het Turkse ministerie van Buitenlandse Zaken. Ook verzoekt Turkije de Iraakse regering om geen verklaringen af te leggen over een aanval „onder invloed van retoriek en propaganda” van de PKK.  Maar daarvoor is de woede in Bagdad te groot. De Iraakse regering was al minder blij met het grensoverschrijdende optreden van het Turkse leger dan Barzani, een bondgenoot van president Erdogan. Bagdad ziet de aanwezigheid van Turkse militaire bases als een schending van zijn soevereiniteit en vreest een sluipende annexatie van zijn grondgebied. Toch is het nog maar de vraag of de Veiligheidsraad zal aandringen op de terugtrekking van de Turkse troepen, en wat het zal doen als Turkije weigert om daaraan te voldoen.  Diverse westerse landen, waaronder  Nederland, hebben de aanval veroordeeld Hoe hoog het incident wordt opgenomen bleek donderdag op de internationale luchthaven van Erbil, waar de lichamen van de slachtoffers werden ontvangen door hoge regeringsleiders. De president van de autonome Koerdische regio, Nechirvan Barzani, en minister van Buitenlandse Zaken Fuad Hussein droegen de kist van de 1-jarige Zahra, het jongste slachtoffer van de beschieting. Het Iraakse parlement komt zaterdag in een buitengewone zitting bijeen om vervolgstappen te bespreken. Diverse westerse landen, waaronder Duitsland, de Verenigde Staten, het Verenigd Koninkrijk en Nederland, hebben de aanval veroordeeld en hun medeleven betuigd met de slachtoffers. Maar geen van allen hield het Turkse leger meteen verantwoordelijk voor de aanval. „Dit soort aanvallen zou nooit mogen gebeuren”, twitterde het Nederlandse consulaat in de Noord-Iraakse stad Erbil.  Het Duitse ministerie van Buitenlandse Zaken riep op tot een spoedig onderzoek naar de toedracht. ||https://www.nrc.nl//nieuws/2022/07/21/woede-na-beschieting-toeristen-a4137103
2022-07-22||Limburgs vergeten watersnoodramp: tobben met een ‘collectief trauma’ en een spookgat in de dijk||Een jaar nadat het water van de Geul het fraaie dijkhuis instroomde, is het interieur alleen nog maar gesloopt. Er is nog steeds niets voor in de plaats gekomen. „Ik had gehoopt dat er vandaag vijf man aan het werk zouden zijn. Er is niemand. Aannemers hebben andere klussen, of hebben corona. Je bent aan de goden overgeleverd. Het schiet niet op”, zegt Mea Verhoef uit Brommelen.  De vloer is vernield en moet worden vervangen; de voorzetwanden waar de plafonds aan hingen zijn weg; de luxe keuken is verdwenen. „De keuken is nu een heel mooie casco ruimte”, glimlacht de 67-jarige logopediste, bitter. Bij de watersnoodramp vorig jaar in Limburg ging veruit de meeste aandacht naar het zwaar getroffen Valkenburg, waar voor ongeveer 400 miljoen euro schade werd aangericht. Dat gebeurde toen een vloed aan water uit de Geul in de nacht van 13 op 14 juli 2021 de kleine stad bereikte. Minder aandacht kreeg de watersnood een dag later tien kilometer stroomafwaarts. Bij het dorp Bunde, dat valt onder de gemeente Meerssen, kon de Geul z’n water niet kwijt in de Maas, en stroomde een dieper gelegen kegelvormige kom van enkele kilometers lengte binnen. Het water heeft in het gebied, dat wordt begrensd door de Geul, het Julianakanaal en de heuvels van het Bunderbos, zo veel schade aangericht dat alleen al hier nog altijd ongeveer vijftig gezinnen niet terug zijn in de eigen woning. In die kom ligt ook Brommelen, een gehucht met zestig huizen achter de dijk van het Julianakanaal, dat vorig jaar de volle laag kreeg. Logopediste Mea Verhoef woont in een container in de tuin van haar vernielde woning pal achter de dijk van het kanaal. Een groot deel van haar inventaris staat in opslag, haar waardevolle spullen liggen in het huis van haar moeder. De container is van alle gemakken voorzien, „maar als de  aannemers zeggen dat mijn huis met Kerstmis, misschien, klaar is, dan wordt het al minder aantrekkelijk”, zegt ze. Mea Verhoef heeft een schadebedrag van haar verzekeraar  ontvangen,  waarmee zij de kosten van herstel kan betalen. „Maar intussen zijn de bouwkosten gigantisch gestegen. Ik kom niet uit.” Tegen haar aannemers heeft ze gezegd: we bouwen tot het geld op is. „Ik heb de hypotheek moeten verhogen. En ik ben blijven werken.” Ze heeft aan de gebeurtenissen een „klein trauma” overgehouden, vertelt ze. Niet alleen van het moment, op donderdagmiddag 15 juli om vijf uur, toen het water tot kniehoogte bij haar binnen was gestroomd en zij besloot te vertrekken. Maar ook van een dag later, toen zij het  advies vernam van de Veiligheidsregio aan inwoners van Brommelen en andere dorpen in de omgeving om te vertrekken – er was  mogelijk  een doorbraak van de dijk langs het Julianakanaal. Pal achter haar huis. „Dat was het moment waarop ik  dacht: nu is alles weg.”   Het herstel van het huis van Mea Verhoef in Brommelen schiet niet op. „Je bent aan de goden overgeleverd.”    Foto Flip Franssen Het was de vrijdag dat ook elders in het gehucht het water, tegen de verwachtingen in, verder bleef stijgen. Dat merkte   ook Sophie de Bruïne, arts in Maastricht en bewoner van een fraaie zeventiende-eeuwse hoeve. Ook haar heeft de ellende „diep geraakt”, vertelt ze. „De impact van iets wat eigenlijk niet kon gebeuren, is onwaarschijnlijk groot geweest. Het is een collectief trauma.” Ze was een dag na de eerste evacuatie op donderdag,  naar huis teruggekeerd, toen zij  het water niet meer zag zakken, zoals iedereen had voorspeld, maar stijgen. „De grassprietjes in mijn tuin verdwenen weer onder water.” Haar man en uit Amsterdam overgekomen zoon besloten hun auto’s wat hogerop te zetten. Zij bleef alleen achter. Het was twaalf uur ’s middags. Er volgde een tweede advies tot evacuatie. Het luchtalarm ging af. En van haar bezorgde dochter uit Amsterdam kreeg ze te horen dat media meldden dat de dijk van het kanaal aan het bezwijken was. „Mijn dochter raakte in paniek. Die dacht: daar gaan mijn ouders, in het water van het kanaal en van de Maas die daarachter ligt. Het water zou tot aan de tweede verdieping van het huis komen.” Haar man en zoon kwamen terug. Sophie de Bruïne: „Toen dacht ik: we gaan het bos in. We zijn door het water gegaan en daarna omhoog het bos in gaan rennen. Boven stond iedereen klaar om te helpen. We kwamen daar als vluchtelingen aan en iedereen heeft ons daar heel schattig opgevangen.”  Ruim een jaar na de ramp is de vraag of de watersnood is verergerd door gebrekkig waterbeheer. Bewoners hebben een stichting opgericht die pleit voor „onafhankelijk onderzoek” naar de ramp, met name die rond de monding van de Geul. Voorzitter Paul Neering woont in Bunde op enkele honderden meters van de plaats waar het volgens hem mis is gegaan: waar de Geul via een aantal buizen onder het Julianakanaal door stroomt, om een kleine kilometer verderop in de Maas af te wateren. Deze sifon, een soort vijfbaanstunnel van 75 meter lengte, was gedeeltelijk verstopt door hout en plastic. Neering: „De sifon is van Rijkswaterstaat. Die heeft er jarenlang geen onderhoud aan gepleegd. De helft van de buizen was verstopt en voor de sifon lag een partij drijfhout waar je u tegen zegt. Daar was vaak voor gewaarschuwd, maar die waarschuwingen werden door Rijkswaterstaat genegeerd.” Het gevolg was volgens hem dat het Geulwater niet onder het kanaal maar rechtsaf het gebied in stroomde, met alle gevolgen van dien: tot vier kilometer verderop, in Geulle, stroomde het water de huizen binnen. Rijkswaterstaat weerspreekt de beschuldigingen. Twee buizen waren weliswaar verstopt; „de mate waarin de overige openingen de doorstroming ten tijde van het hoogwater verhinderden is echter hieruit niet in te schatten”. Bovendien is „niet bekend” in welke mate dit vuil  aanwezig was voorafgaand aan het hoogwater, of pas tijdens en na het hoogwater de situatie heeft verergerd. „Door de hoge stroomsnelheden tijdens het hoogwater kan ook juist een deel van het sediment in de sifon weer zijn meegevoerd, waardoor de doorstroming tijdens het hoogwater verbeterde”, aldus een verklaring van Rijkswaterstaat.  Maar uit onderzoeken blijkt dat  de gedeeltelijke verstopping van de sifon de overstromingen heeft verergerd.  Een andere kwestie is de volgens omwonenden „gebrekkige informatie” bij Rijkswaterstaat, waterschap Limburg en de Veiligheidsregio over de watervoerende werken. Neering: „Er was sprake van een totale onbekendheid met de lokale situatie. We moesten hier vrijdag voor de tweede keer evacueren omdat er water opborrelde uit de grond en men dacht dat water uit de Maas de kanaaldijk aan het verzwakken was.” In werkelijkheid spoot water uit een duiker, een buis onder een oprit van een brug, van een van de goten voor kwelwater langs het kanaal, zo bleek later onder meer uit een rapport van kennisinstituut Deltares. Rijkswaterstaat stelt dat „op dat moment niet bekend was dat hier een duiker lag”, en dat om die reden een gat in de kanaaldijk niet kon worden uitgesloten. Pas na het zakken van het water werd duidelijk dat het borrelende water uit de Geul en niet uit het Julianakanaal was gekomen. Neering: „Ik heb  een voormalig medewerker van Rijkswaterstaat gesproken die nog tijdens de overstroming heeft geprobeerd de crisisorganisatie daarop te wijzen. Maar de telefoon werd niet opgenomen. Als dat wel was gebeurd, was de hele evacuatie niet nodig geweest. Later kwam het excuus: de buis was nog niet gedigitaliseerd.”  Een woordvoerder van de Veiligheidsregio Limburg Zuid bevestigt dat als de informatie bekend was geweest, het besluit tot evacuatie niet zou zijn genomen. „De reden was een dreigende dijkdoorbraak.” Wat Neering zorgen baart, is dat er „geen goed waarschuwingssysteem” voor dit soort calamiteiten bestaat. Wat bij waterbeheerders volgens hem ontbreekt, is bestuurlijke regie en een veiligheidscultuur. „Er is sprake van een ligstoelhouding. Ik kom zelf uit de luchtvaart, als luchtverkeersleider. Daar blijf je vragen waar de risico’s en zwakheden van een systeem zitten. Je kunt nooit achterover leunen.” Een ander terugkerend thema in de regio is de gebrekkige afhandeling van de schade. Het zijn vooral de verzekeraars die, weliswaar vaak na lange procedures en ingewikkelde bewijsvoering, coulant zijn geweest, en de meeste schade hebben vergoed. Maar van de toezegging van premier Mark Rutte dat er ruimhartig zou worden vergoed en dat om die reden de Wet tegemoetkoming schade bij rampen werd toegepast, is volgens velen bitter weinig terecht gekomen.  Legio zijn ook de voorbeelden die bewoners geven van incompetentie, overregulering en gebrek aan begrip voor gedupeerden. Dat loopt uiteen van een onbegrijpelijke wisseling van standpunten over de vergoeding van een vernielde tuinvijver tot de aanmaning om een caravan als tijdelijke woonvoorziening weg te halen uit een tuin van een vernielde woning, omdat alleen voor een portacabin een vergunning wordt verleend. De verhalen bevestigen de conclusie van de Nationale Ombudsman, dat de overheid de hoge verwachtingen die zij wekte na de watersnood  niet heeft waargemaakt. De overheid heeft zich „niet betrouwbaar” getoond en heeft „niet behoorlijk gehandeld”, aldus een brief aan minister Dilan Yesilgöz (Justitie en Veiligheid, VVD). „Volgens veel  getroffenen is er geen sprake van ruimhartige vergoedingen en wordt er onvoldoende gekeken naar persoonlijke situaties”, aldus de ombudsman, die wijst op het verschil  met de verzekeraars. „Daarnaast ontbreekt het in de schade-afhandeling aan snelheid en duidelijkheid.”  Een jaar na de overstromingen werd in Geulle een zwerfkei als herdenkingsmonument onthuld.  Foto Flip Franssen Een schrijnend voorbeeld is het verhaal van Saskia Jansma, moeder van drie kinderen en sinds enkele jaren weduwe.  Ze woont in Geulle, enkele kilometers voorbij Brommelen. Sinds de ramp „kampeert” ze in een tijdelijke unit in de tuin van haar vier jaar oude houten huis dat na de overstroming moest worden gesloopt. „Ik wil een huis op een terp bouwen. Mijn verzekering betaalt. Maar de gemeente weigert een zogenoemd dwingend advies af te geven voor het hoger bouwen, uit angst voor precedentwerking.” Inmiddels probeert ze via de provincie haar gelijk te halen. „De wethouder heeft me willen afkopen met een gift uit het nationaal rampenfonds. Maar dat wil ik niet. Ik wil mijn recht.” Ze is niet naar de gemeentelijke herdenking van de ramp geweest. „Uit protest.” Maar ondanks alle ellende heeft ze voldoende energie om de strijd met de instanties aan te gaan. „Voor alles is een oplossing. Het is bijna leuk. Geef mij maar een project. Ik houd van actie. Emoties komen later wel.” Huilen doet ze niet. „Als ik weer een huis heb, ga ik huilen. Van geluk.”||https://www.nrc.nl//nieuws/2022/07/21/limburgs-vergeten-watersnoodramp-tobben-met-collectief-trauma-en-spookgat-in-de-dijk-a4137090
2022-07-22||Rentes Europa niet meer negatief, de zorgen over Italië nemen toe|| Met een onverwachte verhoging van 0,5 procentpunt heeft de Europese Centrale Bank (ECB) donderdag afscheid genomen van ruim acht jaar van negatieve rentes in de eurozone. Het was voor het eerst sinds 2011 dat de ECB de rente verhoogde. Het belangrijkste rentetarief, de depositorente, staat nu op 0 en ECB-president Christine Lagarde zei verdere verhogingen de komende maanden te verwachten. Tegelijkertijd lanceerde de centrale bank een nieuw monetair instrument, het zogenoemde Transmissie Protectie Instrument (TPI), om te voorkomen dat snel oplopende leenkosten van met name zuidelijke eurolanden een nieuwe schuldencrisis in de muntunie veroorzaken. Daarbij speelt de huidige politieke onrust in Italië een rol, waar donderdag premier en oud-ECB-voorman Mario Draghi alsnog aftrad. Het ECB ging unaniem akkoord met dit nieuwe instrument. Volgens critici is de maatregel zowel rijkelijk laat als slecht getimed Voorafgaand aan de vergadering van het ECB-bestuur was de verwachting nog dat de ECB de rente met 0,25 procentpunt zou verhogen. Dat had de bank immers zelf aangekondigd na de vergadering in Amsterdam vorige maand. De aanhoudende hoge inflatie wereldwijd – die in de eurozone bedraagt nu 8,6 procent – maakte het ook voor de in haar algemeenheid erg voorzichtige ECB „passend” om in één keer de stap van 0,5 procentpunt te nemen. De laatste keer dat de rente zo scherp werd verhoogd, was in 2000, vlak na de introductie van de euro. In haar persconferentie na afloop van de vergadering van het ECB-bestuur zei Lagarde dat de ECB vanaf nu maandelijks op basis van actuele data beslist of de rente verder wordt verhoogd. Daarmee nam ze afscheid van de zogenoemde forward guidance, waarmee de ECB normaal gesproken verbaal de richting aangeeft waarin de rente zal gaan. Het geeft de centrale bank de ruimte om de komende tijd zowel de rente ad hoc aan te passen aan de inflatie, als door te gaan met het afbouwen van de balans van de bank, die door de vele steunmaatregelen in de vorm van het opkopen van obligaties is opgelopen tot bijna 5.000 miljard euro. Acht jaar van negatieve rente is ten einde  Waar de renteverhoging en de verdere verkrapping van het monetaire beleid gezien de inflatie goed zijn voor de grote meerderheid van de eurolanden, leiden ze ook tot problemen. Zuidelijke eurolanden worden geconfronteerd met hogere leenkosten voor hun staatsschulden, juist op het moment dat die door de miljardeninjecties als gevolg van de pandemie tot grote hoogten zijn gestegen. Om te zorgen dat het algemene monetaire beleid voor de eurozone zo goed mogelijk doorwerkt in de hele unie, besloot het ECB-bestuur unaniem tot de instelling van het Transmissie Protectie Mechanisme. Dat biedt de ECB de mogelijkheid om specifiek landen te ondersteunen die slachtoffer dreigen te worden van „wanordelijke marktomstandigheden”, in de woorden van Lagarde. Economisch gezien zijn renteverschillen tussen bijvoorbeeld de Duitse en de Italiaanse staatsschuld tot op zekere hoogte te verklaren, maar vaak is er ook een deel paniek of speculatie in het spel. Welk deel dat precies is, is nauwelijks vast te stellen, en toch wil de ECB juist dat gaan doen. Aan de hand van allerlei data gaat de centrale bank ‘vaststellen’ welk deel van het renteverschil fundamenteel is. Voor het overige deel behoudt de ECB zich het recht voor dat ‘op te lossen’ door landen te steunen in de vorm van een opkoopprogramma. Het TPI is in principe open voor alle landen, maar duidelijk is dat in eerste instantie Italië ervoor in aanmerking zal komen. Om te voorkomen dat de landen die steun nodig hebben het infuus als een te gemakkelijke oplossing zien zonder het fundamentele deel van de economische problemen op te lossen, is er een streng eisenpakket gekoppeld aan het nieuwe instrument. Er dient onder meer voldaan te zijn aan de Europese begrotingsregels, er mogen geen grote macro-economische disbalansen zijn en er moet een beleid geformuleerd worden om de economie te hervormen. Overigens is het daarna alsnog aan het ECB-bestuur om te beslissen of steun wordt verstrekt en zo ja, in welke mate, benadrukte Lagarde. De ECB moet zich weer op politiek terrein begeven op de eurozone te redden Met dit nieuwe programma, en met eerdere programma’s als het pandemie-opkoopprogramma, hoopt de ECB voldoende middelen te hebben om een nieuwe eurocrisis te voorkomen. Dat wordt bemoeilijkt door de recente politieke crisis in Italië, waar Draghi juist het veld ruimde omdat hij onvoldoende steun kreeg voor economische hervormingen. Daarbij toont het opnieuw aan dat de ECB zich op politiek terrein moet begeven als ze de eurozone overeind wil houden. Het besluit om een land al dan niet te steunen wordt daarmee de facto weggehaald bij democratisch gekozen instituten als de Europese Commissie en komt te liggen bij niet verkozen centrale bankiers. De weeffout van de euro (wel één monetair beleid, maar geen echt dwingende afspraken over het begrotingsbeleid van individuele lidstaten) leidde in 2012 al bijna tot de ineenstorting van de muntunie. Sindsdien begeeft de ECB zich steeds meer op het politieke terrein. De ECB is van de grote centrale banken in de wereld de laatste die de rentes verhoogt om de gierende inflatie te beteugelen. In de VS bedraagt de rente inmiddels 1,75 procent en een verdere verhoging met 0,75 procentpunt ligt volgende week in het verschiet. In het VK bedraagt de rente 1,25 procent. Critici zeggen dan ook dat de ECB rijkelijk laat is met de inflatiemaatregel en nu zelfs op een zeer ongelukkig moment moet besluiten om de handrem erop te gooien. De vrees groeit namelijk dat een hogere rente de eurozone in een recessie kan doen belanden. Door de rente te verhogen, maakt de ECB geld lenen voor iedereen immers duurder. Dat is logisch als het doel is om de inflatie te dempen, maar het zet ook een rem op lenen en investeren. En dat terwijl de economische groei in de eurozone afkoelt en volgend jaar nog maar 1,5 procent bedraagt. Dat kan makkelijk nog veel lager worden als de energiecrisis aanhoudt. Het zou niet voor het eerst zijn dat de ECB wordt ingehaald door de realiteit. De vorige keer dat de ECB de rente verhoogde, in 2011, moest ze die stap binnen een paar maanden weer terugdraaien, omdat de Europese economie in een recessie terechtkwam. De kans dat dat nu opnieuw gaat gebeuren, is niet ondenkbaar: de combinatie van stijgende energie- en voedselprijzen na de Russische invasie van Oekraïne, terughoudendheid bij het bedrijfsleven om te investeren en een aanhoudende daling van het consumentenvertrouwen tot recorddieptes beloven wat dat betreft weinig goeds voor de nabije toekomst.||https://www.nrc.nl//nieuws/2022/07/21/rentes-europa-niet-meer-negatief-de-zorgen-over-italie-nemen-toe-a4137097
2022-07-22||De KvK had data voor de uitvoer van de Rusland-sancties al een maand op de plank|| Door een afwachtende houding en gebrekkige coördinatie heeft de Nederlandse overheid ruim een maand gewacht met de uitvoering van belangrijke sancties tegen Rusland wegens  de inval in Oekraïne. Zo waren al vanaf begin maart gegevens van de Kamer van Koophandel beschikbaar over mogelijke Russische zakelijke belangen in Nederland. Pas begin april werd daar iets mee gedaan.   Bij betrokken instanties bestond intern  frustratie over de traagheid waarmee met name minister Wopke Hoekstra (Buitenlandse Zaken, CDA) en zijn ministerie de uitvoering van sancties oppakten. Dat staat in documenten van de Kamer van Koophandel en het Kadaster die NRC heeft opgevraagd met een beroep op de Wet open overheid (Woo). Besluiten en wetswijzigingen die nodig waren om de sancties in de praktijk te brengen, bleven wekenlang uit.  Na de Russische inval in Oekraïne op 24 februari trof de Europese Unie nieuwe strafmaatregelen  tegen Rusland, bovenop de sancties die de EU al had opgelegd na  de Russische annexatie van de Krim in 2014. Een van de nieuwe sancties was uitbreiding van de lijst met (Wit-)Russische personen en zakelijke entiteiten waarvan bezittingen bevroren moesten worden, zoals banktegoeden, vastgoed, boten en aandelen. Het ministerie van Economische Zaken (EZK) had de Kamer van Koophandel al op 1 maart opdracht gegeven Russische bezittingen in Nederland in kaart te brengen. Twee dagen later deelde de KvK een overzicht van 550 Russische belanghebbenden in Nederland (waaronder vijfhonderd zogenoemde Ultimate Beneficial Owners: wie uiteindelijk profiteert van een zakelijk belang) met het ministerie. Volgens de KvK kon deze inventarisatie dienen als „startpunt voor verder onderzoek”.   Door KvK-gegevens te combineren met die van bijvoorbeeld het Kadaster, is na te gaan welke boten en huizen op naam staan van eigenaren van gesanctioneerde bedrijven. Daarvoor moest wetgeving worden aangepast, maar dat gebeurde pas na de aanstelling van Stef Blok als sanctiecoördinator, ruim een maand later. Op 4 april begon Blok, nadat de Tweede Kamer had aangedrongen op snellere uitvoering van de sancties. Diezelfde dag vond „spoedoverleg” plaats tussen de ministeries van Economische Zaken en Buitenlandse Zaken (BZ), blijkt uit de stukken. Ambtenaren van Economische Zaken hebben „erop aangedrongen” dat ze „voor het in kaart brengen van Russisch eigendom”  meer „mogelijkheden voor het uitwisselen en verwerken van gegevens nodig hebben”, staat te lezen in een e-mail die tussen de stukken van de Kamer van Koophandel zat.   Nu blijkt dat Femke Halsema, burgemeester van Amsterdam, al op 25 februari premier Rutte en minister van Financiën Sigrid Kaag (D66) vroeg om „voortvarende uitvoering” van een inventarisatie van relevante Russische bezittingen. Zij schreef daarover een brief namens de vier grote steden. „Wij maken ons grote zorgen over de Russische belangen in onze steden, wetende dat ook [het] Russisch bedrijfsleven, al dan niet via brievenbusfirma’s, hier op grote schaal actief is.”  De trage aanpak wekte ook onvrede bij de Kamer van Koophandel. „We missen verbindingen tussen uitvoering en autoriteiten”, mailde het KvK-sanctieteam begin april aan directeur Greet Prins. Er is „nog geen integrale aanpak”.   In een reactie stellen Buitenlandse Zaken en Economische Zaken dat uitvoering „in de eerste plaats aan marktpartijen zelf” is. Volgens hen heeft de Nederlandse aanpak er, voor zover bekend, niet toe geleid „dat in die tussenliggende periode (Wit-)Russische eigenaren/entiteiten hun eigendom of zeggenschap in een Nederlandse onderneming hebben verplaatst”.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/21/de-kvk-had-data-voor-de-uitvoer-van-de-rusland-sancties-al-een-maand-op-de-plank-a4137093
2022-07-22||Vrouw overleden bij kano-ongeluk, bergingsactie voor man en kind||Bij een ongeluk met een kano op het Veluwemeer  zijn donderdagmiddag waarschijnlijk drie leden van een Duits gezin om het leven gekomen. Een vrouw die met haar man en twee kinderen in het water terechtkwam, is overleden. Dat meldt de politie donderdagavond. De Kustwacht laat weten dat de zoektocht naar de man en een kind is overgegaan in een bergingsactie, omdat de kans dat zij het hebben overleefd miniem wordt geacht. Een meisje dat gevonden werd op een boei is overgebracht naar het ziekenhuis. Rond 15.00 uur donderdagmiddag kreeg de poltie een melding dat er een kind te water was geraakt. Nadat het vermoeden rees dat er meer mensen in het water lagen, werd een grootscheepse reddingsactie, met onder meer traumahelikopters en reddingsboten, in gang gezet. Rond 15.40 uur werd het lichaam van de vrouw gevonden bij het midden in het meer gelegen eiland De Ral. Er is nog geprobeerd de vrouw te reanimeren, maar dat bleek tevergeefs. De kano werd gevonden in de buurt van een ander eiland in het Veluwemeer. Het is nog onduidelijk waardoor het gezin, dat volgens de Kustwacht geen reddingsvesten droeg, in moeilijkheden kwam. Aangenomen wordt dat het gezin een kano heeft gehuurd die tijdens het varen is omgeslagen.||https://www.nrc.nl//nieuws/2022/07/21/vrouw-overleden-bij-kano-ongeluk-bergingsactie-voor-man-en-kind-a4137087
2022-07-22||Nederland wachtte meer dan een maand met het uitvoeren van sancties tegen Rusland. Waarom?||	Wat is het nieuws? 
Lees het volledige nieuwsbericht  „Excellenties”, begint de Amsterdamse burgemeester Femke Halsema haar brief aan premier Mark Rutte (VVD) en minister van Financiën Sigrid Kaag (D66). „Wij maken ons grote zorgen over de Russische belangen in onze steden, wetende dat ook [het] Russisch bedrijfsleven, al dan niet via brievenbusfirma’s, hier op grote schaal actief is.” Het is 25 februari 2022, een dag na de Russische inval in Oekraïne. Namens de burgemeesters van de vier grote Nederlandse steden vraagt Halsema aandacht voor de Russische aanwezigheid in hun steden. De oorlog in Oekraïne leidt tot een reeks  sanctiepakketten van de Europese Unie. Onderdeel daarvan is een lijst met personen en entiteiten waarmee geen handel mag worden gedreven. Landen moeten zelf overgaan tot het bevriezen van zakelijke belangen, banktegoeden en bezittingen als boten en vastgoed van personen op deze lijst. Snelle uitvoering is nodig omdat anders de kans bestaat dat gesanctioneerde Russen hun bezettingen wegsluizen. Eerder al heeft Kamerlid Caroline van der Plas (BoerBurgerBeweging) de regering in een motie opgeroepen de Russische belangen in Nederland in kaart te brengen.  „Wij hopen dan ook op voortvarende uitvoering van deze motie. De lokale mogelijkheden zijn helaas beperkt en wij zijn daarvoor afhankelijk van het Rijk”, schrijft Halsema in haar brief. „We dragen graag bij aan uitvoering van de motie, bijvoorbeeld door vanuit het Kadaster en het Handelsregister te screenen welk vastgoed en welke ondernemingen in Russische handen zijn. Ook zullen we gemeentelijke contracten met Russische bedrijven in kaart brengen.” Op 1 maart geeft het ministerie van Economische Zaken en Klimaat (EZK) opdracht aan de Kamer van Koophandel (KvK) om Russische bezittingen in Nederland in kaart te brengen. Die komt twee dagen later met een lijst. Er zijn 550 Russische belanghebbenden (onder wie vijfhonderd zogenoemde Ultimate Beneficial Owners: wie uiteindelijk profiteert van een zakelijk belang) gevonden. Daar zitten ook  Russen tussen die niet op de sanctielijst staan.  Het moet het „startpunt” vormen voor verder onderzoek, schrijft de KvK in een interne memo. „Een concreet verzoek kan binnen 24 uur worden ingewilligd.” Maar erg opschieten wil het niet met dat verdere onderzoek, blijkt uit documenten die NRC verkreeg met een beroep op de Wet open overheid (Woo) bij het Kadaster en de KvK. De hele maand maart blijven de KvK-gegevens op de plank liggen. Onder meer juridische belemmeringen voorkomen volgens  EZK dat de KvK de gegevens mag delen met andere overheidsorganisaties. De gang van zaken wekt onvrede bij het sanctieteam van de KvK: „Samenwerking tussen departementen kan nog verder groeien. We zien nu dat BZK [Binnenlandse Zaken, red.] zaken regelt voor Kadaster, andere departementen voor hun zbo’s [zelfstandige bestuursorganen, red.]. Dat is nog geen integrale aanpak”, schrijven medewerkers 4 april aan hun directeur Greet Prins. Zij heeft die dag een kennismakingsgesprek met de nieuwe sanctiecoördinator Stef Blok. „We missen verbindingen tussen uitvoering en autoriteiten”, concludeert het KvK-sanctieteam. Oud-minister Blok is begin april benoemd. Hij neemt de taak over van Wopke Hoekstra (CDA), die als minister van Buitenlandse Zaken over de sanctie-uitvoering gaat. Maar Hoekstra krijgt op 31 maart forse kritiek  van de Tweede Kamer. De uitvoering van de sancties gaat in Nederland te traag, vindt de Kamer. De minister geeft dan toe dat „is gebleken dat uitvoering en toezicht op een aantal deelterreinen van het sanctiepakket beter kunnen”.  Dat de sanctie-uitvoering in Nederland traag op gang kwam, was eerder al gedeeltelijk bekend. Half maart was er pas voor 6 miljoen euro aan Russische bezittingen in Nederland bevroren, waar in België dat bedrag toen al tot 10 miljard euro was opgelopen. Buitenlandse media schreven over vastgoed en boten die in Italiaanse en Franse kustplaatsen werden verzegeld door de lokale politie. Ook het ministerie van Buitenlandse Zaken is zich bewust van de vertraging. In een memo van eind maart schrijven ambtenaren: „Informatiedeling tussen instanties zoals de Belastingdienst, Kadaster, KvK, Handelsregister is noodzakelijk voor het in kaart brengen van directe en indirecte belangen van gesanctioneerde personen en entiteiten.” Het ministerie erkent dat er „juridische grenzen aan deze uitwisseling” zijn.  Zes weken na de inval in Oekraïne moeten „verantwoordelijke ministeries inventariseren welke ruimte de wet biedt en waar deze eventueel dient te worden aangepast”. Ook het Kadaster worstelt met een gebrekkige aansturing. Zo heerst er lang onduidelijkheid over de rol die het register moet spelen. Op  2 maart schrijft een Kadaster-medewerker naar aanleiding van de brief van Halsema dat ze pas in actie kunnen komen na een formeel verzoek van het ministerie van Binnenlandse Zaken (BZK). Maar het Kadaster is „niet door BZK benaderd”, en legt zelf ook geen contact met BZK. In de dagen die volgen, komt er wel een informeel verzoek van Binnenlandse Zaken. Maar het Kadaster laat het ministerie weten dat het zonder formeel verzoek geen gerichte inventarisatie mag doen van Russische bezittingen. Uit de interne mailwisselingen blijkt dat dat formele verzoek er ook op 20 maart nog niet ligt. Als blijkt dat er in het buitenland wel vastgoed en jachten worden bevroren, neemt ook bij het Kadaster de druk toe. „Zou mij trouwens niets verbazen als druk snel groter wordt nu blijkt dat Nederland van alle EU-leden zo ongeveer het minste aan bezittingen/vermogens heeft bevroren”, schrijft een medewerker.   Als Stef Blok eind mei afzwaait, heeft Nederland  24 jachten, zes vliegtuigen en 640 miljoen euro aan banktegoeden bevroren. In zijn eindrapport stelt Blok dat er verder moet worden gebouwd aan „de uitwisseling van gegevens tussen de overheidsorganisaties”. „Sneller, efficiënter en makkelijker uitwisselen van gegevens is nodig om mogelijke verbondenheden inzichtelijker te maken.” In een gezamenlijke reactie zeggen de ministeries nu dat „de sanctienaleving” „in de eerste plaats aan marktpartijen zelf” is. „Zoals de banken die financiële tegoeden van gesanctioneerde partijen bevriezen, notarissen en makelaars die transacties van vastgoed met gesanctioneerde partijen verhinderen.” Volgens hen zijn er „geen aanwijzingen gevonden dat in die tussenliggende periode (Wit-)Russische eigenaren” „hun eigendom of zeggenschap in een Nederlandse onderneming hebben verplaatst”. ||https://www.nrc.nl//nieuws/2022/07/21/48584240-2-a4137092
2022-07-22||Turkije: akkoord tussen Oekraïne en Rusland over hervatting graanexport vrijdag getekend||Oekraïne en Rusland hebben met Turkije en de Verenigde Naties een akkoord bereikt over de hervatting van de export van graan vanuit Oekraïne over de Zwarte Zee. Dat laat de Turkse regering donderdag weten. Het akkoord moet vrijdag ondertekend worden, in het bijzijn van secretaris-generaal van de VN António Guterres. Oekraïne en Rusland waren al langer met de Verenigde Naties en Turkije in gesprek over hervatting van de export, nadat deze door de oorlog in Oekraïne stil was komen te liggen. Tientallen schepen konden niet uitvaren en zo’n twintig miljoen ton graan bleef in de haven van Odessa liggen. Omdat veel landen, met name in Afrika, afhankelijk zijn van het graan uit Oekraïne en Rusland, dreigde een acute voedselcrisis en schoten voedselprijzen omhoog. Wat er precies in het akkoord staat is niet bekend, maar volgens persbureau Reuters is onder meer afgesproken dat Oekraïense schepen die graan vervoeren niet aangevallen mogen worden en dat Turkije namens de VN vaartuigen inspecteert om te garanderen dat er alleen graan en bijvoorbeeld geen wapens vervoerd worden. Naast de export van Oekraïens graan moet dankzij het akkoord ook de export van Russisch graan en kunstmest hervat worden. Afhankelijk van de veiligheidsgaranties in het akkoord kan Oekraïne de export snel hervatten, zei de Oekraïense viceminister van Landbouw Taras Vysotskiy donderdag, omdat de infrastructuur van de haven van Odessa grotendeels onbeschadigd is.||https://www.nrc.nl//nieuws/2022/07/21/turkije-akkoord-tussen-oekraine-en-rusland-over-hervatting-graanexport-vrijdag-getekend-a4137085
2022-07-22||De verkoopprijzen van huizen met een laag energielabel blijven achter||Stel dat je met allerlei verduurzamingsingrepen het energielabel van je huis opvijzelt, bijvoorbeeld van een G-label naar een C-label. Daarmee wordt het op de koopwoningmarkt gemiddeld 35.000 euro meer waard, terwijl dat tot begin dit jaar nog gemiddeld 25.000 euro was. Dat becijferde Brainbay, de datadochter van makelaarsvereniging NVM. De verklaring voor het toenemende verschil tussen goed geïsoleerde en verouderde woningen is duidelijk: de scherpe stijging van de energieprijzen.  Taant nu ook de belangstelling voor de vaak tochtige jarendertigwoningen? Je zou het wel verwachten als je naar de NVM-cijfers kijkt. Daarin houdt de waardeontwikkeling gelijke tred met het label. Zo brengt een woning met een C-label op dit moment gemiddeld 7,9 procent meer op dan een woning met een G-label, terwijl een A-label 13,3 procent meer oplevert.  Maar voor deze berekening zijn wel woningen tegen elkaar afgezet die vergelijkbaar zijn, onder meer naar bouwperiode en locatie. Daarmee is het NVM-overzicht vooral handig als je wilt weten hoeveel meer je huis waard wordt als je investeert in verduurzaming. Iets meer inzicht in de interesse van kopers voor oudere huizen biedt een recent onderzoek van PriceHubble, een van origine Zwitsers bureau dat vastgoeddata analyseert. De onderzoekers gooiden alle verkochte Nederlandse woningen op een hoop en brachten vervolgens per energielabel de vierkantemeterprijzen in kaart. Daaruit komt naar voren dat jarendertighuizen nog steeds een behoorlijke premie krijgen op de koopmarkt. De meeste ervan hebben namelijk een F- of G-label en zijn tóch meer waard dan veel woningen waaraan een hoger energielabel hangt. Dat scheelt ongeveer 3 procent tegenover woningen met een E- of D-label (veelal uit de jaren vijftig), en zelfs ruim 8 procent bij een C-label.   Foto David van Dam Waarschijnlijk komt dat doordat het merendeel van de woningen uit de C-categorie uit de niet erg gewilde jaren zestig en zeventig stamt, vermoedt Gerard van Tilburg, directeur Nederland van PriceHubble. „Bovendien worden deze huizen vaak nog door de eerste bewoners verkocht en moet er veel aan gebeuren, zoals asbest verwijderen.”  De vraag is of huizenkopers bij die fijne jarendertighuizen een oogje blijven toeknijpen. Volgens de Tilburgse hoogleraar vastgoedeconomie Dirk Brounen gaat het energielabel de komende tijd alleen maar zwaarder wegen bij de beslissing. Dat verwacht hij ook voor de populaire categorieën huizen. „Er komt wat meer verstand bij het biedingsproces kijken, nu de hypotheekrente en de energieprijzen stijgen. Je kunt wel verliefd zijn op een jarendertighuis, maar ik merk dat mensen steeds meer gaan vinden van een F-label.” Nu de concurrentie onder kopers afneemt, komt het besef dat het niet alleen om maandelijkse hypotheeklasten gaat, maar dat energielasten ook meetellen Carola de Groot Rabobank Ook de voorzichtige afkoeling van de woningmarkt speelt mee, volgens huizenmarkteconoom Carola de Groot van de Rabobank. „Tot nu toe zie je dat ook in de grote steden het effect van het energielabel kleiner is, doordat de spanning op de woningmarkt erdoorheen fietste. Je was allang blij dat je een huis had gevonden. Nu de concurrentie onder kopers wat afneemt, komt het besef dat het niet alleen om de maandelijkse hypotheeklasten gaat, maar dat de energielasten voor een nieuw huis ook sterk meetellen.”  Wie een oud huis koopt met een laag energielabel, moet aan de bak – en daar heeft niet iedereen zin in. Het wordt op termijn zelfs verplicht, voorziet Dirk Brounen. „In het najaar van 2021 is een notitie uit Brussel uitgelekt over verplichte maximale grenzen aan het energieverbruik van een koopwoning. Die verplichting kómt er, daarvan ben ik overtuigd. Woningcorporaties mogen vanaf 2030 alleen nog maar woningen met een D-label of hoger verhuren, dat is een voorbode.”  Een jarendertighuis isoleren is vaak ingewikkelder en duurder dan wat nieuwere huizen, zegt Suzanne Hoogers van voorlichtingsorganisatie Milieu Centraal. Zo hebben woningen vanaf 1920 wel spouwmuren, maar bedraagt de open ruimte soms minder dan 4 centimeter. Dat is voor het meeste isolatiemateriaal te smal. Bij een tussenwoning valt dat volgens Hoogers nog te compenseren met isolatieglas, vloer- en dakisolatie. Maar bij een twee-onder-een-kapwoning of een vrijstaand huis zou je dan met voorzetwanden in de weer moeten. Voor vloerisolatie is bovendien een toegankelijke kruipruimte nodig, met een hoogte van minimaal 35 centimeter, en die ontbreekt soms. Verder zijn jarendertigwoningen met metalen kozijnen ongeschikt voor hoogwaardig isolerend glas, dat te dik is. Speciaal vacuümglas is een alternatief, maar dat is volgens Hoogers een stuk duurder. Als de woning valt onder beschermd dorps- of stadsgezicht ben je aan allerlei regels gebonden, en kan de plaatsing van zonnepanelen of een warmtepomp lastig worden, net als vervanging van kozijnen of isolatie van buitenmuren.  Foto David van Dam Zijn deze ingrepen wél mogelijk, dan zijn er volgens duurzaamheidsexpert Maarten Eeke van der Veen van belangenorganisatie Vereniging Eigen Huis (VEH) nog een paar uitdagingen. Zo kun je een overheidssubsidie voor verduurzamingsmaatregelen krijgen, maar die mag je pas aanvragen nadat de klus is geklaard. Van der Veen: „Je moet de hele investering dus voorschieten. Daar loopt een grote groep mensen op stuk, merken wij.”  Ander praktisch probleem dat Van der Veen noemt: de schaarste aan aannemers, bouwers, installateurs én bouwmaterialen. „Als je nu aan een warmtepomp denkt, ben je eigenlijk al te laat voor het stookseizoen.” Voor hoogleraar Brounen, die met zijn vrouw een verhuizing overweegt, zijn het allemaal redenen uit te zien naar een woning met een wat hoger energielabel. Zijn eigen jarenzestigwoning krikte hij de afgelopen jaren met zonnepanelen en isolatie van spouwmuren en dak op naar een C-label. „Ik zou nu echt niet meer terug willen naar F.”||https://www.nrc.nl//nieuws/2022/07/21/gunstig-energielabel-telt-steeds-zwaarder-a4137083
2022-07-22||In de rij voor security op Schiphol: ‘Wat – een – drukte!’|| De „beste koffie op de luchthaven” belooft Bertine Langelaan, manager security operations van Schiphol. Ze slalomt langs wachtende passagiers. Helpt onderweg een verdwaalde Engelse. En komt uit in een zijstraatje van winkelcentrum Schiphol Plaza. Haar favoriete koffiezaak is uitgestorven. „Sorry closed”, staat naast de kassa op een papieren bordje geviltstift. „Het personeelstekort op Schiphol is overal.” Duizenden vacatures zijn er op de luchthaven, schat Langelaan. Aan de incheckbalies, in bagagekelders en winkels, bij de luchtvaartmaatschappijen. Iedereen zoekt mensen. Maar de beveiliging, waarvoor Langelaan verantwoordelijk is, misschien nog wel het meest. Daar heeft het personeelstekort nu de meeste impact op het vliegverkeer. Een ‘beetje security’ kan niet, zegt Langelaan. „Alle reizigers moeten worden gecontroleerd, alle handbagage gecheckt.” Alleen sluiting van lanes, de controlestraten met scanners voor handbagage en passagiers, biedt soelaas als er te weinig beveiligers beschikbaar zijn. Waar vorig jaar de aandacht vooral uitging naar de problemen met de bagagesjouwers, kijkt iedereen nu naar de beveiligingsbedrijven. Eén plek om dat te doen, in het begin van de zomervakantie, is de hoek van vertrekhal 1, voor balie 1. Hier betrekken de gezichten van de reizigers. Hier verdwijnt het gevoel dat de veelbesproken drukte op Schiphol best meevalt. Na inchecken moet iedereen hier aansluiten voor security. „Poeh, wat een lange rij”, zucht een jonge vrouw. Ze lijkt de lead singer van een meidengroep als haar vriendinnen haar zucht echoën. „Wat – een – drukte!” De rij slingert naar buiten, onder de partytenten, verder in de zon, terug naar de hal, en dan naar boven, naar de beveiliging. Daar controleren medewerkers van G4S Aviation, CTSN en I-SEC de handbagage en scannen – en fouilleren, zo nodig – de passagiers. Dit is de flessenhals van Schiphol. Niet dat de luchthaven het tekort niet heeft onderkend, aldus Langelaan. „Al in januari 2021 zijn de beveiligingsbedrijven begonnen met werven van personeel. Toen hadden de vijf bedrijven hier achthonderd vacatures. Nu zoeken we nog vier- tot vijfhonderd mensen.” In totaal werken er nu tweeduizend beveiligers met passagiers.  Schiphol probeert al weken grip te krijgen op de drukte. Zo werd het reizigersaantal beperkt: in juli is er ruimte voor hooguit 67.500 lokaal vertrekkende passagiers per dag. Dat is een zesde minder dan op een zomerse dag in 2019. In augustus ligt de grens op 73.000. „Zonder ingrijpen”, stelde de directie half juni, „zouden onhanteerbare wachtrijen ontstaan en zouden veel reizigers hun vlucht missen. Dat zorgt voor onveilige situaties voor reizigers en medewerkers.” Schiphol probeert ook actiever mensen te werven. Een banenmarkt in juni leverde personeel voor 230 vacatures bij vijftig bedrijven. Kantoormedewerkers van Schiphol springen bij in de vertrekhallen. Flamingo’s, noemen hun collega’s ze, naar hun roze hesjes. Zij vertellen passagiers dat zij hun spullen niet meer uit hun handbagage hoeven te halen, hun schoenen aan mogen laten en hun riem omhouden, omdat de luchthaven moderne CT-scanners gebruikt. „Mensen weten dat niet meer, na twee jaar corona”, zegt Langelaan. De chaos van enkele weken geleden is wel minder. Toen wisten passagiers echt niet waar ze moesten wachten. Dat is nu beter geregeld Famke security-host Bovendien sloot Schiphol op 1 juni een sociaal akkoord met vakbonden FNV en CNV. Beveiligingsmedewerkers en andere dienstverleners op de luchthaven krijgen een zomerbonus van 5,25 euro bruto per gewerkt uur, en na de zomer een ‘Schipholtoeslag’ van 1,40 euro per uur. Werpen die maatregelen al vruchten af? „Het is nog steeds druk, heel druk”, zegt security-host Famke (om veiligheidsredenen wordt alleen haar voornaam vermeld).  „De chaos van enkele weken geleden is wel minder. Toen wisten passagiers echt niet waar ze moesten wachten. Dat is nu beter geregeld.” Famke werkt bij CTSN, naast haar studie. Sinds een jaar begeleidt ze mensen in de rij. Dat doet ze vaak met een lach en een vriendelijk gebaar, maar soms ook niet. „Vorige week moest ik weer iemand aanspreken die wilde voordringen. Terwijl ik met hem bezig was, begonnen ook andere mensen te dringen. Gelukkig kregen we de situatie snel onder controle.” De werkdruk is hoog, zegt ze, vooral voor gediplomeerde beveiligers, de mensen met een V’tje op het revers. Alleen zij mogen fouilleren, de 3D-scanner bedienen. Zonder diploma mag je alleen ‘ondersteunende diensten’ verlenen. Wil zij ook haar beveiligingsdiploma halen? „Nee, dat lukt me echt niet naast een fulltime studie.” Haar werkgever zou haar wel goed kunnen gebruiken. Er zijn relatief weinig vrouwelijke gediplomeerde beveiligers. En alleen vrouwen mogen vrouwelijke passagiers fouilleren. Anders dan een jaar geleden is het lang niet altijd gezellig. „Vorig jaar kon je aan het begin van je dienst nog even rustig naar de bedrijfslounge. Nu moet je meteen vol aan de slag.” Volgens haar mopperen collega’s over de werkdruk, de vele passagiers, agressieve reizigers. „Met de zomerbonus zijn ze blij, maar er zijn ook collega’s bang dat ze door een tijdelijk hoger salaris worden gekort op huur-, zorg- of kinderopvangtoeslag.” Wie fulltime werkt, krijgt in september zo’n 830 euro extra. De maatregelen die Schiphol heeft aangekondigd, hebben de zorgen bij werknemers nog niet weggenomen. Dat concludeerde laatst ook FNV Schiphol na een peiling onder 664 luchthavenmedewerkers. „De situatie is ongekend”, citeert de bond een anonieme KLM’er die passagiers incheckt en omboekt. „Het is extreem zorgelijk. Voor personeel, voor passagiers. Het is werken in een ongekend stressvolle en vaak niet veilige, agressieve situatie.” Ook vakbond CNV heeft reserves bij de plannen van Schiphol om de arbeidsomstandigheden te verbeteren. „Het is noodzakelijk dat de werkdruk echt minder wordt”, aldus bestuurder Erik Maas. „Schiphol moet hard aan de slag om het vertrouwen van werknemers terug te winnen.” Maas zegt dat zijn leden blij zijn met de hernieuwde afspraak dat de Koninklijke Marechaussee zo nodig direct beschikbaar is. „Dat geeft werknemers een veiliger gevoel.” Volgens hem gebeurt het elke week wel een of twee keer dat de marechaussee ophef op de luchthaven moet sussen. Op LinkedIn plaatste Maas deze week voorbeelden van wat beveiligers meemaken. Neem begeleid vervoer voor minder mobiele passagiers – verzoeken die Schiphol niet mag weigeren. „Ik zie mensen die doen alsof ze een handicap hebben zodat ze niet in de rij hoeven staan”, citeert Maas een anonieme beveiliger. „Ik kan en mag hier geen nee tegen zeggen, maar ik vind het moeilijk hiermee om te gaan.” Een woordvoerder van Schiphol zegt dat de luchthaven 35 procent meer verzoeken voor begeleid vervoer krijgt dan in 2019, toen er een recordaantal reizigers vertrok. Dat zullen vooral mensen zijn die niet zo lang kunnen staan in de wachtrij, zegt ze. Hoeveel mensen de service misbruiken is onbekend. Waarom heeft Schiphol zoveel moeite beveiligers te vinden? „Luchtvaartbeveiliging is een vak waar je niet zo maar instapt”, zegt Marco den Haan. Hij is operationeel manager bij G4S, een van de drie firma’s die de beveiliging van passagiers en handbagage uitvoeren. „Je moet het leuk vinden in deze situatie te werken; het verschilt nogal van beveiliging in een ziekenhuis of kantoor. Verder moet je minstens tweetalig zijn, ruimtelijk inzicht hebben om de scanners te bedienen en niet kleurenblind zijn.” Wie kleurenblind is, ziet op de scans geen onderscheid tussen gevaarlijke en onschuldige voorwerpen.  Het blijkt ook lastig  mensen met een andere nationaliteit dan de Nederlandse snel aan werk in de beveiliging te helpen. Elke nieuwe beveiliger moet onder meer een Verklaring van Geen Bezwaar (VGB) laten zien; de Nederlandse overheid moet daarvoor contact opnemen met autoriteiten in het buitenland. „In Oekraïne hebben ze nu wel iets anders aan hun hoofd”, zegt Bertine Langelaan van Schiphol. „Het is heel jammer dat mensen die zijn gevlucht, niet aan het werk kunnen. Maar mensen ongecheckt laten werken, mag niet volgens de wet.” De bonussen zorgen dat sommige beveiligers die wilden stoppen alsnog in dienst zijn gebleven. Langelaan: „Het helpt de achterdeur gesloten te houden.” Begin dit jaar haakten bij enkele bedrijven meer beveiligers af dan werden aangenomen. „Voor heel veel mensen maakt de toeslag niet het verschil”, zegt Langelaan. „Zij willen vooral een goede balans tussen werk en privé. Tijdens de pandemie was er veel onrust over de roosters.” Nu hebben Schiphol en de beveiligingsbedrijven afgesproken dat medewerkers meer inspraak krijgen in hun dienstrooster.  Luchthavenmedewerkers en vakbonden noemen de werkdruk al veel langer te hoog. De laatste twee jaar kwam dat vooral door de coronacrisis en massaal ontslag. Maar al eerder woedde hevige concurrentie tussen dienstverlenende bedrijven. Hadden luchthaven en securityfirma’s niet beter voor hun medewerkers moeten zorgen? Al veel eerder roosters moeten verbeteren, meer betalen, meer werk maken van de veiligheid? Als zij beveiligers in dienst hadden gehouden tijdens de pandemie, waren de problemen nu minder groot... „Het was onmogelijk te voorspellen hoelang de pandemie zou duren”, zegt Langelaan. „Het vliegverkeer lag stil, de terminals waren leeg, er was helemaal geen werk.”  De beveiligers, zeggen de bonden, zijn al jaren de dupe van de concurrentieslag die Schiphol aanjaagt. De „race naar de bodem”, noemen ze die. Werknemers op Schiphol worden volgens de FNV „werkend arm”. De luchthaven wil de goedkoopste van Europa zijn en besteedt daarom beveiliging, grondafhandeling en schoonmaak uit aan de aanbieder met de laagste prijs. Het kwam daarbij regelmatig voor dat medewerkers hetzelfde werk bleven doen, maar dan in dienst van een nieuwe werkgever die de aanbesteding had gewonnen. Ze gingen wel vaak achteruit in salaris en persoonlijke afspraken. In het akkoord dat Schiphol, FNV en CNV in juni sloten, staat dat uitbesteden van werk en de aanbestedingen moeten verbeteren: „Alle arbeidsomstandigheden en individuele toezeggingen worden overgenomen door de nieuwe werkgever.” Zowel Langelaan als Den Haan ziet al verbeteringen. De werkroosters zouden meer rekening houden met persoonlijke wensen. En bij de beveiliging moet elke lane nu een leidinggevende hebben die niet meewerkt, maar alleen kijkt of iedereen goed zijn werk kan doen. „En ondertussen”, zegt G4S-manager Den Haan, „moeten we van nul naar honderd in één seconde.”||https://www.nrc.nl//nieuws/2022/07/21/in-de-rij-voor-security-wat-een-drukte-a4137082
2022-07-22||Is een voedselbos een alternatief voor boeren die het anders willen doen?|| Zijn collega-boeren keken wel wat vreemd op toen Stefan Lemlijn een voedselbos  opzette. „Ze dachten eerst: die is boer-af. Ik dacht juist: ik word weer boer. Ik was meer manager, nu zit ik weer lekker met mijn handen in de grond.” De stemming bij zijn collega’s is  aan het veranderen, zegt Lemlijn. „Ik merk dat ze steeds nieuwsgieriger worden.”   Lemlijn maakt deel uit van de kleine groep boeren die pioniert met voedselbossen. In zo’n bos staan hogere en lagere bomen, struiken en andere planten die op verschillende niveau’s  voedsel produceren, zoals noten, fruit, bessen, kruiden en wortels.   Het idee is dat het bos  een eigen ecosysteem creëert  dat met de jaren productiever wordt, met minimaal ingrijpen van mensen.   Met voedselbossen wordt in Nederland al een tijdje geëxperimenteerd, maar de eerste, kleinschalige, projecten kwamen vooral van hoogopgeleide stedelingen zonder grond. Het leek eerder een hobby dan een manier om inkomen te verwerven. Daar moet verandering in komen, vindt Wouter van Eck, voorzitter van de stichting Voedselbosbouw. „We moeten in hectares durven denken.” Zijn stichting streeft naar „een doorbraak” naar grootschalige en economische interessante vormen van voedselbossen. In de komende tien jaar kan er 170.000 hectare voedselbos bijkomen, denkt Van Eck. Ter vergelijking: in Nederland is 2,2 miljoen hectare landbouwgrond.   Hei15, de onderneming van Lemlijn in het Limburgse Sint Geertruid is een van de ongeveer 25 boerenbedrijven die al met voedselbossen bezig zijn. Ooit werd op zijn bedrijf,  drie generaties in de familie, 1 miljoen kilogram  melk per jaar geproduceerd. In 2020 besloten Lemlijn en zijn vrouw Julie het over een andere boeg te gooien: natuur en landbouw moesten in al hun activiteiten veel meer geïntegreerd worden. Ze gingen verder met een combinatie van toerisme, de verhuur van ruimtes voor zakelijk gebruik en natuurinclusieve landbouw – waaronder natuurbeheer, een kleine veestapel en  het voedselbos, dat 5 van hun  25 hectare beslaat. „Het idee triggerde me. Het is een mooi systeem dat allerlei problemen die spelen, ook rond stikstof, in een klap kan oplossen.” Jonge aanplant in het voedselbos: de sleedoorn. Als er iemand hartstochtelijk gelooft in het voedselbos, is het Wouter van Eck. Naast alle ecologische voordelen is het volgens hem ook economisch zeer interessant. „Het rendeert prima. Je hoeft niet te spuiten, ploegen, zaaien of mesten. De vruchtbaarheid en opbrengst nemen jaarlijks toe, dat is ook de ervaring in ons voedselbos in Ketelbroek” (Gld, red). Volgens Van Eck kan een voedselbos na vijftien tot twintig jaar wel 15.000 euro per jaar per hectare opleveren. Dat is veel meer dan een hectare snijmaïs of aardappelen opbrengt.  Waarom zijn dan niet veel meer boeren hiermee bezig? Van Eck: „We zijn de new kid on the block. Het is een innovatie die zich van buitenaf aan het bewijzen is, dit komt niet van het ministerie, uit Wageningen of de agrifood sector. Het wordt niet onderwezen, je ziet het niet bij de buren.” Dat is ook het belang van pioniers zoals Lemlijn. „We hopen met ons project een voorbeeldfunctie te hebben waar collega’s kunnen komen kijken. Ik weet hoe moeilijk het is, want je kunt niet groen doen als je rood staat, zei ik altijd. Maar dat wil niet zeggen dat agrariërs niet weten dat ze moeten veranderen.”   Noten, bessen, appels, daslook. Het wordt een schatkist aan producten. Stefan Lemlijn voedselbosboer Lemlijn verwacht „op een hele rendabele manier heel wat voedsel” te kunnen produceren. „Noten, gewone peren, nashipeer, de kruidenlaag, bessen, appels, daslook: het wordt een schatkist aan producten.”   Niet iedereen ziet de winstgevendheid van voedselbossen zo positief in. Een probleem is de vereiste lange adem.  Het duurt zeker een jaar of zes voor zo’n bos echt gaat produceren.  Uit onderzoek van HAS Hogeschool in het zuiden van Nederland blijkt dat de terugverdientijd van voedselbossen voor een reguliere boer te lang is als producten alleen tegen groothandelsprijzen worden verkocht. Om deze tijd te verkorten, is het bijvoorbeeld nodig andere inkomsten te verwerven of direct aan consumenten of restaurants te verkopen, die meer betalen. Over het onderzoek was controverse: sommige mensen achter een bij het onderzoek betrokken voedselbos  vonden de conclusies te negatief.  Volgens lector Daan Groot, die zich aan de HAS richt op het verdienvermogen van natuurinclusieve landbouw, rekenen voedselbosbouwers soms bepaalde kosten niet mee. Bijvoorbeeld arbeid, omdat ze willen werken met vrijwilligers. Ook denken ze dat ze wel een hogere prijs voor hun producten kunnen krijgen. Hij pleit voor een voorzichtige benadering. „Er is heel veel interesse, ook bij boeren. Er is ook een gezonde dosis argwaan over de getallen. Hoe mooier het klinkt, hoe meer argwaan. Dus het is realistischer met een conservatieve inslag te werken.” Dat geldt vooral voor de aanloopperiode, die in totaal wel twintig jaar kan duren.   „Als het heel simpel was, liep het harder”, zegt Groot. „In de voedselboscommunity bestaat het idee dat voedselbossen zo veel te bieden hebben dat het wel uit moet kunnen. Ik denk dat ook, maar daar moeten we dan wel het nodige voor regelen.”  Een mogelijkheid om  voedselbossen sneller te realiseren  is de combinatie met andere activiteiten, zoals Lemlijn doet. Een andere mogelijkheid is voedselbosboeren te betalen voor zogeheten ecosysteemdiensten: bijvoorbeeld het vastleggen van koolstof, het creëren van natuur of het verminderen van stikstofuitstoot. Dat gebeurt nog maar mondjesmaat, zegt Daan Groot.   De lector ziet wel mogelijkheden voor uitbreiding van het voedselbosareaal, door bijvoorbeeld een deel van de stikstofgelden hiervoor te gebruiken. Ook Van Eck hoopt op een actievere rol van de overheid. De Tweede Kamer heeft in 2021 drie moties aangenomen waarin wordt opgeroepen tot steun aan dergelijke initiatieven; daar wordt volgens hem weinig mee gedaan.  Om de ministers eraan te herinneren heeft zijn stichting onlangs een notitie naar Den Haag gestuurd. Met de uitnodiging om eens te komen kijken in een voedselbos.      ||https://www.nrc.nl//nieuws/2022/07/21/voedselbos-kan-lonen-maar-de-aanloop-is-lang-a4137086
2022-07-22||‘Opvangen van vluchtelingen doe je als samenleving, niet op afstand op zee’|| Natuurlijk, als toeristen op een cruiseschip kunnen slapen, kunnen asielzoekers dat ook,  hoor je binnen de Koninklijke Vereniging van Nederlandse Reders. Maar cruiseschepen   met asielzoekers voor de Nederlandse kust stationeren, zónder vaste aanlegplek in een haven, dat is wel een experiment.     Hoeveel bewegingsvrijheid hebben die vluchtelingen dan nog, of zitten ze min of meer gevangen? Hoe worden onderwijs, medische zorg en de bevoorrading geregeld? Moeten de motoren steeds blijven draaien voor energievoorziening? En waar komen die schepen dan te liggen; bij ankerplaatsen die er nu al zijn voor wachtende vrachtschepen? Tijdelijke asielopvang op zee, omdat gemeenten geen vluchtelingen willen opnemen; het is een optie die staatssecretaris Eric van der Burg (Asiel en Migratie, VVD) laat onderzoeken, zei hij woensdag tijdens een persbijeenkomst. Drie grote cruiseschepen (met circa 1.000 plekken per stuk) zijn besteld door de zogenoemde Ministeriële Commissie Crisisbeheersing (Mccb), die bevoegd is sinds asielopvang een nationale crisis is. Eén schip gaat naar Velsen en is per september gereed voor opvang, voor de andere twee is nog geen plek gevonden, nadat Vlissingen een schip heeft geweigerd. We moeten harder dweilen dan de kraan stroomt Eric van der Burg staatssecretaris Asiel en Migratie Rotterdam vangt al sinds april Oekraïnse vluchtelingen op in een cruisechip in de Merwehaven: de Volendam van de Holland America Line (HAL) met plaats voor 1.400 mensen. Het contract is inmiddels verlengd tot medio september. Personeel van de HAL zorgt voor drie maaltijden per dag en de schoonmaak. De Oekraïners hebben de beschikking over privéhutten, de fitnessfaciliteiten, de openbare ruimtes, en internetoegang. Ze kunnen van boord wanneer ze dat willen.  Rotterdam heeft goede ervaringen met opvang op een cruiseschip,  zegt een woordvoerder van de gemeente. Maar het blijft noodopvang van tijdelijke aard. „Voor de lange termijn is het lastiger, omdat we deze mensen geen zelfstandigheid, zoals zelf koken, wassen of boodschappen doen, kunnen bieden.” Formeel wordt alleen nog onderzocht of asielopvang op zee juridisch en qua veiligheid mogelijk is, maar dat het een optie ís, toont hoe het kabinet worstelt met de crisis. „We moeten harder dweilen dan de kraan stroomt, maar op dit moment is het inderdaad dweilen met de kraan open”, zei staatssecretaris Van der Burg  woensdag. De 25 veiligheidsregio’s hebben de afgelopen periode 3.500 extra opvangplekken gecreëerd. Half augustus moeten er 2.000 plekken bijkomen, maar daarmee is de nood niet opgelost, zei Van der Burg.  Per oktober stoppen gemeenten bovendien hun medewerking aan de crisisnoodopvang. Dat is tenminste het ultimatum dat de Nijmeegse burgemeester Hubert Bruls, voorzitter van het Veiligheidsberaad, afgelopen maandag heeft gesteld. Want vluchtelingenopvang is een taak van het Rijk, aldus Bruls. Maar Van der Burg verwacht pas begin volgend jaar een nieuwe wet te hebben, waarmee hij gemeenten kan dwingen om asielzoekers op te vangen. Het Mccb heeft woensdag ook besloten dat het Centraal Orgaan opvang asielzoekers (COA) meer mogelijkheden krijgt panden voor opvang aan te kopen, ook als daar nog een andere bestemming op zit. Als gemeenten dan ‘nee’ zeggen, kan minister Hugo de Jonge (Volkshuisvesting en Ruimtelijke Ordening, CDA) dit  al afdwingen, zei Van der Burg. Verder gaat het ministerie van Defensie kijken of eigen locaties geschikt zijn.        Een meer structurele oplossing is snellere huisvesting van de ruim 15.000 statushouders die nu nog in azc’s wachten, en daar een derde van alle plekken bezet houden. Maar dat wil de staatssecretaris al langer en de woningnood is niet op korte termijn verholpen. Dat een gemeente als Utrecht ervoor kiest statushouders tijdelijk voorrang te geven op woningen, „gaat wel helpen”, zei Van der Burg woensdag.      Cruiseschepen voor de Nederlandse kust zijn  geen oplossing, vindt Vluchtelingenwerk Nederland. „Absurd”, noemt een woordvoerder het idee. „Er is geen onderzoek voor nodig om te bedenken dat je mensen die zijn gevlucht voor oorlog en geweld dat niet aan kunt doen. Het opvangen van vluchtelingen doe je als samenleving en niet van een afstandje op zee.”  Bovendien creëert de staatssecretaris volgens Vluchtelingenwerk zo twee categorieën vluchtelingen: die uit Oekraïne die wél bij gemeenten zijn ondergebracht en zich vrij mogen bewegen, en reguliere asielzoekers die noodgedwongen op cruiseschepen op zee geplaatst worden. „Dat is onderscheid maken op basis van nationaliteit en dat mag niet van de Grondwet.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/21/opvangen-van-vluchtelingen-doe-je-als-samenleving-niet-op-afstand-op-zee-a4137084
2022-07-22||2,5 jaar cel voor ex-agent die betrokken was bij dood George Floyd||Oud-politieman Thomas Lane heeft 2,5 jaar celstraf gekregen voor zijn rol bij de dood van George Floyd, melden internationale media. De 39-jarige Lane was aangeklaagd voor het schenden van de burgerrechten van George Floyd. Een federale jury verweet hem en drie andere oud-agenten, Derek Chauvin, Tou Thao, J. Alexander Kueng, onder meer dat ze Floyd in mei 2020 medische hulp hebben ontzegd. Aanklagers hadden vijf jaar en drie maanden celstraf tegen Lane geëist.  In februari werden Lane, Thao en Kueng al schuldig bevonden aan dood door schuld. Volgens de aanklagers wisten de drie mannen zowel vanuit hun opleiding tot politieagent als vanuit „menselijk fatsoen” dat ze de plicht hadden om Floyd te helpen, terwijl hij om hulp schreeuwde. George Floyd overleed op 25 mei 2020 doordat ex-agent Derek Chauvin ruim negen minuten zijn knie op de nek van Floyd hield. De straffen tegen Thao en Kueng werden vooralsnog niet bekendgemaakt. Lane hield tijdens een deel van het arrest de benen van Floyd vast, terwijl Kueng zijn torso naar beneden hield. Eerder dit jaar getuigde Lane in de federale rechtbank dat hij Chauvin twee keer had gevraagd om het lichaam van Floyd te „herpositioneren”, maar dat Chauvin dat had geweigerd. Ex-agent Chauvin werd vorig jaar juni veroordeeld tot 22,5 jaar celstraf. De dood van de ongewapende Floyd op 25 mei 2020 in Minneapolis leidde tot demonstraties tegen racisme en politiegeweld in de Verenigde Staten en elders.||https://www.nrc.nl//nieuws/2022/07/21/25-jaar-cel-voor-bij-dood-van-george-floyd-betrokken-ex-agent-a4137072
2022-07-22||WK-favoriet Duplantis leerde polsstokhoogspringen in de achtertuin||Greg Duplantis (60) was in zijn tijd een verdienstelijk polsstokhoogspringer. De beste sprong uit zijn carrière sprong hij in 1993: bij een wedstrijd in het Deense Aarhus ging hij over 5 meter en 80 centimeter, een hoogte waar hij daarna nooit meer bij in de buurt kwam. Toch haalde hij drie jaar later nog bijna het olympische team van de Verenigde Staten voor de Spelen in Atlanta.  Jaren later, op een zaterdag in maart 2017, ziet Duplantis zijn jongste zoon Armand bij de Amerikaanse  atletiekkampioenschappen voor middelbare scholieren het publiek opzwepen, terwijl een polsstok op zijn schouder rust. De jongen is zeventien, maar  heeft aan zelfvertrouwen geen gebrek. Als hij zijn aanloop inzet, beginnen de toeschouwers steeds sneller te klappen. Hij plaatst zijn stok in de bak, katapulteert zichzelf omhoog en springt ogenschijnlijk moeiteloos over 5,82. Terwijl  mensen schreeuwen en springen omdat zojuist het wereldrecord voor junioren is gebroken, steekt Greg Duplantis alleen zijn armen omhoog. Zijn zoon is hem voorbij, nú al. „Dat was geweldig”, vertelt Duplantis via een videoverbinding vanuit Lafayette, in de Amerikaanse staat Louisiana. „We waren uitgelaten van geluk.” Armand Duplantis is inmiddels wereldberoemd. Hij is wereldrecordhouder bij de senioren met een hoogte van 6,20 en olympisch kampioen van Tokio. Zondag is hij de   huizenhoge favoriet bij de wereldkampioenschappen atletiek in het Amerikaanse Eugene.  Bij de familie Duplantis draait alles om sport. Vader Greg, een Amerikaan, en moeder Helena, uit Zweden, leren elkaar kennen op Louisiana State University (LSU), waar ze voor de atletiekploeg uitkomen. Zij als meerkampster, hij als polsstokhoogspringer. Ze krijgen vier kinderen: Andreas, Antoine, Armand en Johanna. Niet alleen Armand (22), die voor Zweden uitkomt, is een talentvolle sporter. Andreas (29) was een goede polsstokhoogspringer tijdens zijn studiejaren op LSU, Antoine (25) speelt professioneel honkbal in New York en Johanna (19) is Zweeds jeugdkampioen met de polsstok. Greg Duplantis pikte die discipline op als tiener. „Ik deed allerlei sporten. Tot mijn broer een keer ging polsstokhoogspringen. Na één sprong was ik verkocht.” Een polsstokhoogspringer moet fysieke explosiviteit, technische vaardigheid en mentale onbevreesdheid zien te combineren. Dat trok Greg Duplantis aan. „Vergelijk het met golf. Al loop je je beste ronde ooit, je kunt toch nog beter.” Wat ook meespeelde, zegt Duplantis, is dat zijn lengte hem niet beperkte bij het springen – hij is 1,67 meter.  Toen Duplantis zag dat zijn oudste zoon Andreas talent had voor sport, liet hij hem een keertje met een polsstok springen. Het zesjarige jochie bleek het leuk te vinden, en Duplantis besloot een eenvoudige stellage in de achtertuin van hun huis in Lafayette te bouwen. „De mat maakte ik van tapijtvulling en een visnet.” In de jaren erna werd die eenvoudige stellage een volwaardige springfaciliteit, voor een zacht prijsje overgenomen van LSU. Een bevriende timmerman legde een aanloopbaan aan.  Het was logisch dat Armand ook met polsstokhoogspringen begon, zegt zijn vader. „Hij zag het zijn broers altijd doen, dus hij begon gewoon.” Op vierjarige leeftijd maakte Armand zijn eerste sprong, waar andere kinderen meestal niet beginnen voor ze hun tienerjaren bereiken. De kinderen Duplantis waren extreem competitief, en niet alleen met de polsstok. Op zijn twaalfde wilde Armand honkballen, in een poging met zijn schoolteam de Little League World Series te halen, het ‘wereldkampioenschap’ voor spelers tot 12 jaar. „Andreas had het zover geschopt, dus dat wilde hij ook”, zegt vader Duplantis. Het team van Armand bleek niet goed genoeg voor de World Series.  Ondanks hun onderlinge competitie zijn de broers nog altijd hecht. Dat is volgens hun vader te danken aan Andreas. „Hij betrok zijn broertjes altijd bij het sporten. Ook toen bleek dat Antoine meer talent had in honkbal en Armand beter kon polsstokhoogspringen. Hij was nooit jaloers.”  Voor de ontwikkeling van Armand was het cruciaal dat hij zo jong mocht meedoen met zijn grote broers; nog altijd zijn de sporen van zijn vroege kennismaking met polsstokhoogspringen zichtbaar in zijn techniek, zegt zijn vader. „Toen hij tien was, wilde Armand al springen met stokken van vier meter. Die kon hij nauwelijks in de lucht houden, dus bij de aanloop sleepte hij de stok over de grond.”  De conventie is dat het gesleep met de stok de snelheid van de aanloop afremt, waardoor de sprong minder hoog uitvalt. De meeste kinderen leren het dan ook af. Maar Armand laat aan het eind van zijn aanloop de stok nu nog steeds over de grond slepen. „Het maakt het voor hem makkelijker om de stok in de bak te plaatsen,” zegt zijn vader. „Hij heeft daardoor een fractie meer tijd zich optimaal voor te bereiden voor de sprong. Het is een voordeel geworden.” Het was al snel duidelijk dat Armand technisch een heel goede polsstokhoogspringer zou worden, zegt Greg. Het was alleen de vraag hoe zijn zoon zich fysiek zou ontwikkelen. In 2019 ging ook Armand studeren en sporten aan LSU. Het gaf hem structuur, maar er werd ook gefeest. „Hij heeft dat jaar een hoop lol gehad”, zegt zijn vader. „Zijn moeder en ik vonden dat wel goed. Het is niet gezond als je maar met één ding bezig bent.”  Datzelfde jaar vonden de WK plaats in Doha. Armand werd er tweede achter de Amerikaan Sam Kendricks, die ook over 5,97 meter sprong maar daarvoor een poging minder nodig had.  Daarna zag je een merkbare verandering in Armands  houding, zegt Greg. „Hij was er kapot van, hij wilde voortaan niet meer verliezen. Die winter besloot hij professioneel sporter te worden.” Sindsdien is Armand fysiek veel sterker geworden, en kan niemand meer met hem wedijveren. „Hij is substantieel beter dan de rest”, constateert zijn vader droog.  Armand wordt al zijn hele leven gecoacht door zijn ouders – Helena doet het fysieke gedeelte, Greg de techniek. De laatste jaren  is hij steeds meer een klankbord geworden, zegt hij. „Armand is volwassen geworden. Hij weet heel goed wat hij wil en wat hij doet. Hij vraagt mij wel om mijn mening, maar meestal ben ik het met hem eens.” Dat zijn zoon nu wereldwijd een van de uithangborden van de atletiek is, zoals Usain Bolt vroeger, doet Greg Duplantis weinig. „We zijn een normale familie gebleven. Sowieso praten we buiten de atletiekbaan liever over andere dingen.” Bijvoorbeeld over golf, de sport die Greg vroeger heeft leren spelen en Armand tijdens de coronacrisis oppikte. Het is een favoriet gespreksonderwerp voor vader en zoon, want zoals gezegd: ook bij golf kan het altijd beter. ||https://www.nrc.nl//nieuws/2022/07/21/wk-favoriet-duplantis-leerde-polsstokhoogspringen-in-de-achtertuin-a4137075
2022-07-22||Amsterdamse brandweerman  ontslagen wegens racistische opmerkingen|| Een brandweerman van het Amsterdamse korps heeft woensdag ontslag aangezegd gekregen  wegens „plichtsverzuim als ambtenaar”. De brandweerman, werkzaam op een kazerne in de wijk Osdorp, zou racistische uitingen hebben  gedaan over   een lid van de korpsleiding  en herhaaldelijk grensoverschrijdende teksten over diversiteit hebben geschreven op het intranet van de brandweer, aldus goed ingevoerde bronnen.  Commandant Tijs van Lieshout heeft de man woensdagochtend  persoonlijk zijn ontslagbrief  overhandigd, zo bevestigt een woordvoerder van de korpsleiding. De brandweerman geldt als een prominent figuur in  de uitrukdienst en is  lid van de ondernemingsraad. Hij was een van de aanvoerders van het verzet tegen voormalig commandant Leen Schaap, die de gesloten groepscultuur en  excessen op de kazernes probeerde aan te pakken.     Het gedrag van de brandweerman tegenover collega’s was al „meerdere jaren” onderwerp van gesprek met Van Lieshout, zo staat in een intern bericht van een sectormanager  dat in handen is van NRC. „Nu was de maat vol.” Wat de brandweerman precies gezegd of geschreven heeft, is  onduidelijk. „Een ieder mag zijn mening geven, maar als blijkt dat  je hier een ander kwaad mee doet, dan wordt dit niet getolereerd.” De woordvoerder van de korpsleiding zegt dat er „een dossier  en meerdere gesprekken achter het ontslag”  zitten.  Omdat de brandweerman lid is van de ondernemingsraad, geniet hij in principe ontslagbescherming. Daarom moest de Amsterdamse burgemeester Femke Halsema als voorzitter van de Veiligheidsregio Amsterdam-Amstelland  instemmen met diens ontslag. Dit heeft zij gedaan, bevestigt de woordvoerder van de korpsleiding. De brandweerman kan nog bezwaar aantekenen tegen het ontslag.  De Amsterdamse brandweer kampt al decennia met een gesloten machocultuur  en heeft een geschiedenis van racistische en seksistische incidenten. Twee jaar geleden stopte een belangrijke voorvechter van diversiteit binnen de brandweer met zijn werkzaamheden omdat hij vond dat de korpsleiding te weinig deed tegen racisme binnen de organisatie.   Oud-generaal Peter van Uhm, die  vier jaar geleden  op verzoek van burgemeester Halsema de brandweerorganisatie doorlichtte, schreef in een rapport dat er „meerdere voorvallen van discriminatie, pesten en intimideren voorkomen in zowel de operationele dienst als de staf”.||https://www.nrc.nl//nieuws/2022/07/21/amsterdamse-brandweerman-ontslagen-wegens-racistische-opmerkingen-a4137074
2022-07-22||Als ‘een volgroeid hert’ gaat Femke Bol over de horden||Femke Bol glimlacht  voor de start  even naar de camera. Ze oogt rustig. Zelfverzekerd. Alsof de 22-jarige atlete in de Amerikaanse studentenstad Eugene aan een lokale wedstrijd bezig is. Niets is minder waar. Bol plaatst zich met 52,84  voor het eerst voor de finale van de  400 meter horden op een WK. En ze geldt als een van de  favorieten voor goud. Een wereldtitel  zou haar opmars compleet maken. „Ze  moet alleen nog afrekenen met twee Amerikaanse vrouwen”, zegt haar oud-trainer Werner Andrea. „En dat gaat ze doen.”    Bol blijft haar grenzen maar  verleggen. Ze pakte   met een Europees record van 52,03 brons op de Olympische Spelen van Tokio.  Waar ze daadwerkelijk toe in staat is, weet ze zelf niet eens. Het wereldrecord is met 51,41 in handen van de Amerikaanse Sydney McLaughlin. Samen met haar  landgenote Dalilah Muhammad is zij de grote concurrente van Bol in de  finale, zaterdag  om 4.50 uur Nederlandse tijd. Andrea weet nog als de dag van gisteren dat Bol aan de hand van haar broer Jeroen  meekwam naar de training. „Ze was net veertien denk ik. Ze was eigenlijk nog veel te jong voor de groepen die ik trainde”, zegt de  trainer van  AV Altis in Amersfoort. „Ik wilde het een beetje afhouden, maar ze bleef  terugkomen. Daaraan zag je al hoe sterk haar wil was om te slagen. Ze wilde alles doen om  beter te worden.” Bol lijkt  met haar fragiele  lichaam aanvankelijk niet   geschikt voor sprintnummers. Haar armen en benen schieten alle kanten op, waardoor ze als jonge tiener de bijnaam Bambi krijgt. Andrea: „Ze  kreeg te maken met een groeispurt. Dan is de controle vaak minder. Is het moeilijker strakke bewegingen te maken. Ze deed eerst  meerkamponderdelen. Behoorde bij het verspringen tot de nationale top. Maar haar passie lag toch echt bij het lopen.” Bol groeit  met  haar huidige 1,84 meter  en haar lange benen uit tot een  atlete met het perfecte postuur voor de 400 meter. Andrea hoeft geen moeite te doen haar daarvan te overtuigen. „Als  tien jongens of meisjes komen trainen, willen er zeven de 100 meter lopen, twee de 200 meter en eentje de 400 meter. Femke Bol is zo’n uitzondering”, vertelt Andrea. „Voor  de 400 meter moet je mentaal sterk zijn. Atleten lopen op de grens van verzuring. Als je daar overheen gaat, moet je  door kunnen gaan. Door de pijngrens heen. Femke kan dat als geen ander.” Al snel blijkt  Bol mee te kunnen  op nationale en internationale jeugdtoernooien. Naast de 400 meter legt ze zich ook toe op de 400 meter horden. Een nog iets zwaarder en moeilijker onderdeel, omdat atleten de race volgens een precies ritme moeten lopen. Andrea  leert haar  de eerste basistechnieken voor het hordelopen. „Ze kan vanwege haar lengte grote passen tussen de horden in zetten.  Dat is ideaal omdat je  steeds hetzelfde  aantal stappen zet  voordat je weer over een hoogte van 76 centimeter moet springen.” Bol gaat  op haar zestiende in Arnhem trainen. Dat is het moment waarop Andrea inziet dat ze serieus voor een carrière in de topsport gaat. Al zal ze die blijven combineren met een studie – eerst vwo en later communicatiewetenschappen aan de Wageningen University & Research. Op Papendal komt ze onder de vleugels van de Atletiekunie en gaat ze werken met  de Zwitser Laurent Meuwly en diens assistent  Bram Peters.  Ze noemt zichzelf gekscherend   „een volgroeid hert”.  Bol komt  ook in het  groepje terecht dat zich richt op de 4x400 meter estafette. Met succes. Ze pakt in Eugene op dat onderdeel  een zilveren medaille bij de gemengde teams. Het is slechts een voorprogramma voor Bol. Ze  is gekomen   voor een  medaille op de 400 meter horden. Andrea kijkt op tv naar zijn voormalige pupil. Hij ziet  hoezeer ze   op weg naar de finale is gefocust op het lopen van een goede race. „In het begin  van haar loopbaan was ik gespannen als ik haar zag lopen. Maar dat is voorbij. Ze is in handen van heel goede trainers. Ik kijk nu vooral vol trots naar haar. Het is prachtig om te zien hoe ze zich steeds maar verder ontwikkelt.”||https://www.nrc.nl//nieuws/2022/07/21/als-een-volgroeid-hert-gaat-femke-bol-over-de-horden-a4137073
2022-07-22||EU scherpt sancties tegen Rusland aan, import van goud verboden||De Europese Unie heeft donderdag nieuwe sancties afgekondigd om Rusland te straffen, zo meldt persbureau Reuters. Ook heeft de EU een aantal bestaande sancties aangepast om uit te sluiten dat de handel in landbouwproducten en voedingsmiddelen tussen Rusland en landen in Azië en Afrika wordt belemmerd. Het is de zevende keer dat de EU haar sancties tegen Rusland uitbreidt. Sprak de Commissie voorheen van sanctiepakketten, nu gaat het, meer bescheiden, om „onderhoudswerkzaamheden” aan het bestaande sanctieregime. Wel is nieuw dat de import van goud wordt verboden – het belangrijkste Russische exportproduct na energie, aldus de Commissie. Ook werden meer banken en personen op de sanctielijst gezet en tevens is de lijst van goederen waarin niet mag worden gehandeld, uitgebreid.  Finetuning
Veel maatregelen vallen in de categorie finetuning. Russische burgers mogen bijvoorbeeld geen grote bedragen meer stallen op Europese rekeningen. Banken in de EU zagen dat Russisch geld door tussenkomst van de partijen uit andere landen werd aangeboden. Die sluiproute is nu afgesloten. Europese sancties belemmerden de handel in landbouwproducten tussen Rusland en niet-EU-landen niet, onderstreepte de Commissie deze week herhaaldelijk. Rusland veroorzaakt de crisis, niet de EU, aldus de Commissie.  Nadat Rusland de schuld voor de huidige voedselcrisis op de EU probeerde af te schuiven, hebben Brusselse ambtenaren de sancties toch nog eens tegen het licht gehouden. Er werd vervolgens besloten dat er weer handel mag worden gedreven met dochterbedrijven van staatsondernemingen die zich met handel in landbouwproducten bezighouden. Ook kan een aantal Russische banken toegang krijgen tot bevroren tegoeden, mits vaststaat dat ze die nodig hebben voor de handel in landbouwproducten. ||https://www.nrc.nl//nieuws/2022/07/21/eu-scherpt-sancties-tegen-rusland-aan-import-van-goud-verboden-a4137070
2022-07-22||De beslissende  aanval in de Pyreneeën  komt van de renner in het geel||Vlak voor de top van de Col de Spandelles versnelt Tadej Pogacar opnieuw. Het is de vijfde keer dat hij vol aanzet op de tweede klim deze donderdag. Nog een poging om ervoor te zorgen dat geletruidrager Jonas Vingegaard in de technische afdaling die volgt, niet direct in zijn wiel zit. Bergop zit de Deen steeds achterop de tandem die hij al dagen met Pogacar vormt.  Even, in een flits, lijkt de druk Vingegaard te veel. Op een recht stuk wankelt hij als zijn schoen losschiet. Hij vindt zijn balans en pakt weer het wiel van Pogacar.  Seconden later schat de Sloveen een bocht verkeerd in. Te gretig. Een deel van de huid van zijn linkerdijbeen blijft achter in de berm.  Zo wil hij het gat niet vergroten en de Tour in zijn voordeel beslissen, besluit Vingegaard. Hij kijkt achterom, houdt zijn benen stil. De handen van de houders van de gele en witte  trui vinden elkaar. Concurrenten, geen vijanden.  NRC Vingegaard wil Pogacar, die hem de laatste anderhalve week continu onder druk heeft gezet, ergens anders pijn doen. Op de Hautacam, de slotklim van de Tour, waar zijn Amerikaanse ploeggenoot Sepp Kuss het tempo bepaalt en Vingegaard de eerste kilometers volgt.  Als bij een estafette geeft Kuss zes kilometer voor de top het stokje over aan Wout van Aert. De sprintende klimmer of klimmende sprinter rijdt  dan al ruim drieëneenhalf uur  op kop. Op de Belg, die al is verzekerd  van de groene trui, staat geen enkele maat. Hij rijdt zo hard omhoog dat Pogacar moet lossen.   Op 3,5 kilometer besluit Van Aert dat Vingegaard  het estafettestokje naar de finish boven op de Hautacam mag brengen. Pogacar komt ruim een minuut later binnen. De strijd om het geel is beslist, al wil Vingegaard daar  niets van weten.  Het was de laatste kans voor  Pogacar om tijd terug te winnen, voor de tijdrit op zaterdag. Opnieuw loste de tweevoudig Tourwinnaar zijn belofte in, hij zou aanvallen waar het  kon. De wielersport heeft het nodig, vindt hij. En op die ene slechte dag na, voelen zijn benen deze Tour goed.  Toen hij na de etappe zes op het podium in Longwy in het geel verscheen, zullen veel wielerfans even hebben gebaald. Natuurlijk, ze waren getuige  van een nieuw kunststukje van het supertalent, Onder analisten valt niet voor niets de naam Eddy Merckx als het over Pogacar gaat. Juist in de eerste week, waar stiekem een teken van zwakte werd verwacht, grijpt hij de macht. De ogenschijnlijk sterkste renner in koers gaat al in de eerste week aan de leiding. Het doet denken aan de dominantie van Chris Froome. De Brit, die  donderdag  positief testte op corona, veroverde in 2015, 2016 en 2017 vroeg het geel en kneep zo de spanning uit de ronde. Een déjà vu is het ook van de Tour van vorig jaar, toen Pogacar met een straatlengte voorsprong het geel won. Die herinnering krijgt   kleur als hij een dag na de winst in Longwy in de zevende etappe op La Planche des Belles Filles zijn overwicht bevestigd. Op de  gravelstrook kraakt hij zijn concurrenten, alleen Vingegaard blijft bij. De tweede ritzege en zijn grootste concurrent  verslagen. En nu? Een dag later sprint Van Aert hem voorbij in de laatste meters bergop in Lausanne. Pogacar baalt, ook al is hij    op waarde geklopt. Iedereen weet na het drieluik: Pogacar is minstens zo goed als een jaar geleden.  Jumbo-Visma en neutrale wielerfans houden zich dan vast aan de relatief kleine voorsprong van de Sloveen. Een jaar terug stond hij   nu al  minuten voor op Vingegaard. De Deen was toen geen kopman, maar  knecht van Primoz Roglic.  Maar nadat Roglic is gevallen,   schuift Vingegaard een plek op binnen de ploeg.  Het verschil na zeven etappes met Pogacar  is slechts tientallen seconden. En,  belangrijker, Vingegaard heeft   vorig jaar al bewezen dat hij hem  pijn kan doen.  De stoot die de Deen in de  Alpen dit jaar uitdeelt, is nog veel harder. Op de Col du Granon beleeft Pogacar zijn slechtste dag in drie Tourdeelnames. Hij heeft op de Galibier  zoveel energie verloren bij het pareren van alle aanvallen van Jumbo-Visma, dat hij op de Granon knakt als Vingegaard     gaat. Hij schudt zijn hoofd, hij is op.  Zijn dominantie is voorbij. Direct  na de finish laat hij  zien dat een goede winnaar ook weet hoe te verliezen. Zijn hand legt hij op de arm van Vingegaard, die al aan het uitfietsen is  Hoe pijn die laatste vijf kilometer ook deden, Pogacar ziet snel een voordeel in zijn nieuwe positie. Nu mag hij gaan doen waarom hij ooit is gaan fietsen. Het spel, daar gaat het hem om. Zoals hij tijdens de beklimming van de Col des Spandelles wacht, kijkt en demarreert. Het gif in zijn benen werkt nog, die ene slechte dag was een uitzondering. De Tour-volgers krijgen spektakel te zien, iedere etappe leeft. Het is de leukste Ronde van Frankrijk  in jaren, zeggen velen.   Met al zijn  aanvallen, waarbij hij er vaak alleen voor staat, lukt het Pogacar niet om Vingegaard te lossen. Ook donderdag, na  de tweede top, ziet  hij achter zich het beeld dat hem  zal bijblijven; het geel om de schouders van  de Deen.  Vingegaard  bekroont met de winst op de Hautacam zijn optreden tijdens deze Tour. Hij oogde altijd fris, was op zijn hoede waar nodig en genadeloos als het moest. Hij doet  het teamwork en de plannen van Jumbo-Visma alle eer aan. Hoewel de ploeg  met Primoz Roglic en Steven Kruijswijk twee belangrijke renners verloor, had  Vingegaard op één etappe  na altijd teammaten om zich heen. Vingegaard is ze er ook dankbaar voor, zonder hen had hij dit  allemaal niet gekund. ||https://www.nrc.nl//nieuws/2022/07/21/de-beslissende-aanval-in-de-pyreneeen-komt-van-de-renner-in-het-geel-a4137069
2022-07-22||Vingegaard behoudt het geel en breidt voorsprong uit in laatste bergrit||De Deense wielrenner Jonas Vingegaard heeft in de laatste bergetappe van de Tour de France zijn gele trui met succes verdedigd. Hij won de zeventiende etappe en breidde zijn voorsprong, die voor de start donderdag ruim twee minuten bedroeg, verder uit op zijn Sloveense concurrent Tadej Pogacar. Op 4,4 kilometer van de streep moest Pogacar Vingegaard laten gaan. De geletruidrager werd tijdens de beklimming van de Hautacam bijgestaan door zijn Jumbo-Visma ploeggenoot Wout van Aert, die het tempo hoog hield. Waar de verwachting was dat Pogacar tot de laatste klim zou wachten om aan te vallen, besloot de tweevoudig Tour de France-winnaar al tijdens de voorlaatste Col de Spandelles te demarreren. Keer op keer kon Vingegaard de aanvallen pareren en bleef hij in het wiel van zijn concurrent. In de afdaling ging Vingegaard bijna onderuit op het grinderige asfalt. Pogacar viel kort daarop wel. Vingegaard wachtte op zijn concurrent, die op de afsluitende klim alsnog moest lossen. Met de waarschijnlijke eindzege van Vingegaard belooft het een uitzonderlijk succesvolle Tour voor de Nederlandse Jumbo-Visma-ploeg te worden. Als Vingegaard inderdaad met de gele trui in Parijs eindigt, dan betekent het de eerste eindzege van Jubmbo-Visma in de Tour de France. Daarnaast voert de geletruidrager ook het bergklassement aan. In het puntenklassement staat de Belg Wout van Aert, eveneens van Jumbo-Visma, bovenaan. Zaterdag staat in de voorlaatste etappe een tijdrit van ruim veertig kilometer op het programma. De verwachting is dat het gat tussen Vingegaard en Pogacar te groot is om te overbruggen. Zondag eindigt de Tour de France op de Champs Elyseé in Parijs en worden de truien definitief verdeeld. ||https://www.nrc.nl//nieuws/2022/07/21/vingegaard-behoudt-het-geel-en-breidt-voorsprong-uit-in-laatste-bergrit-a4137033
2022-07-22||Duitse zwembadbezitters mogen water deze winter niet verwarmen, om gas te besparen||De Duitse regering heeft donderdag maatregelen aangekondigd waarmee het verbruik van gas in de winter beperkt moet worden. De maatregelen zijn een reactie op de onderbroken gastoevoer vanuit Rusland. De Europese Unie is bang dat Rusland deze gastoevoer helemaal afsluit en wil dat lidstaten zich voorbereiden. Eén van de maatregelen treft de selecte groep van Duitsers met verwarmde privézwembaden. Zij mogen deze baden deze winter niet meer met gas verwarmen. De Duitse minister van Economische Zaken Robert Habeck ging niet in op hoe dit gecontroleerd gaat worden. „Ik denk niet dat de politie alle zwembadeigenaren gaat opzoeken om te kijken hoe warm het zwembad is”, zei hij. Verder moeten Duitsers hun warmtepompen vervangen als deze niet meer goed werken. Ook kondigde de regering aan dat gangen in openbare gebouwen niet langer met gas verwarmd mogen worden, en dat bruinkool weer gebruikt gaat worden om energie op te wekken. Ruim een kwart van het totale energieverbruik in Duitsland is afkomstig uit aardgas. Voorheen werd ruim de helft van dit gas uit Rusland gehaald, maar sinds de oorlog in Oekraïne is deze invoer drastisch afgenomen naar circa 25 procent. Russisch gas wordt in Duitsland gebruikt om particuliere woningen te verwarmen, waardoor een totale stopzetting van de invoer deze winter drastische gevolgen zou kunnen hebben. Vorige week liet het Russische staatsbedrijf Gazprom aan Europese klanten weten geen garanties meer te kunnen geven rondom gasleveringen, iets wat Europa zag als een voorbode voor een mogelijke totale stopzetting van de gastoevoer. Donderdag werd de gastoevoer vanuit Rusland via de Nord Stream 1-pijpleiding hervat, maar volgens persbureau Reuters gebeurt dat op slechts 40 procent van de totale capaciteit. Woensdag presenteerde de Europese Commissie enkele plannen om gastekorten deze winter te voorkomen. „Hoe sneller we handelen, hoe meer we besparen, hoe zekerder we in de winter zijn”, zei commissievoorzitter Ursula von der Leyen bij de presentatie van die plannen. Onderdeel van de plannen is een gasbesparingsdoel van 15 procent voor alle lidstaten, iets wat niet bij alle lidstaten om goedkeuring kon rekenen.||https://www.nrc.nl//nieuws/2022/07/21/duitse-zwembadbezitters-mogen-water-deze-winter-niet-verwarmen-om-gas-te-besparen-a4137051
2022-07-22||‘Ik treed net zo lief op voor groep acht als voor bejaarden’||‘Op mijn zesde mocht ik op dansles van mijn ouders bij dansschool De Klerk. Eigenlijk moest ik acht jaar zijn maar mijn vader werkte als ober in de avonduren en had tegen de eigenaar gezegd: ‘Dat jochie van mij, die wil zo graag.’ Tot mijn zestiende heb ik er gedanst. De meeste jongens uit mijn klas zaten op voetbal, maar daar trok ik me niets van aan. En mijn ouders ook niet: die lieten me heel vrij.  „Ik kom uit een liefdevol arbeidersgezin waarin normen en waarden belangrijk waren. Ik ben enigst kind. We woonden in Rotterdam, in de zomermaanden waren we op de camping in Brabant. Mijn vader werkte voor Unilever, in het magazijn en in de postkamer. Mijn moeder was thuis. Altijd als ik uit school kwam, was ze er met thee en een mariakaakje. Vaak was mijn oma er ook.  „Al heel jong was ik gek op Nederlandstalige muziek. Mijn ouders hielden meer van Cliff Richard en Elvis Presley. Mijn opa en oma  luisterden  naar Johnny Jordaan en de Zangeres Zonder Naam. Ik was vaak bij hen en dan zong ik samen met mijn oma. Ik besloot toen om artiest te worden. Die droom heb ik nooit opgegeven. Van mijn ouders moest ik ook een ander vak leren. Ik ging naar de mavo en deed daarna mbo handel en internationale handel. Via mijn stage kwam ik bij HEMA terecht. Eerst als verkoopmedewerker,  daarna  assistentbedrijfsleider.   „Intussen deed ik mee aan playbackshows. Toen ik zeventien was, won ik een playbackshow op de camping met een bandparodie. Weet je wat dat is? Dan plak je allerlei stukjes uit verschillende liedjes aan elkaar, op zo’n manier dat het heel grappig wordt. En dan playback je die zelfgemaakte compilatie.   „Mensen entertainen geeft me een kick. Wie die mensen zijn, maakt me niet uit. Ik treed net zo lief op voor groep acht als voor bejaarden.  Ik kwam met mijn bandparodie als pauzeact terecht op een talentenjacht in een studiocafé. Ik vroeg of ik een liedje mocht zingen. Dat mocht. Het werd: ‘’t Kleine Café aan de Haven’. Toen ik klaar was, werd ik op mijn schouder getikt. Wie denk je? Annie de Reuver! In die tijd een  bekende  zangscout. ‘Wat wil je bereiken in het vak’, vroeg ze. ‘Artiest worden’, antwoordde ik. ‘Je moet nog veel leren’, zei ze. ‘Maar je hebt wel een uniek talent. Als je serieus bent, wil ik je coachen.’”  „Vijf jaar heb ik met haar gewerkt. In haar voorprogramma’s zong ik een paar liedjes, zo kreeg ik podiumervaring. Na een jaar, ik was achttien, vond ze het tijd om een singletje op te nemen. Dat gebeurde in de Telstar-studio’s in Weert van Johnny Hoes, de koning van de smartlap.  Ik werd gedraaid in Hilversum. Stukje bij beetje werd ik bekender. Ook het aantal  optredens nam toe. Internet speelde geen rol, YouTube bestond niet. Je moest het hebben van mond-tot-mondreclame. Toen mijn dochtertje één jaar was, werd ik verliefd op een man   „Met volle overtuiging trouwde ik op mijn 25ste. We kregen een dochtertje – nu een prachtige vrouw van negentien. Toen ik trouwde, wist ik al een paar jaar dat ik óók gevoelens voor mannen kon hebben. Ik ben een mensenmens. Ik ben daar tegenover mijn  vrouw altijd eerlijk over geweest. Verder wist niemand het. Toen mijn dochtertje een jaar was, werd ik stapelverliefd op een man.  Toen moest ik wel eerlijk vertellen hoe het zat. Mijn ouders hebben wel even een traantje gelaten. Voor de buitenwereld was ons gezinnetje perfect. En ze hadden een heel goede relatie met mijn schoonouders. Voor hen kwam de scheiding uit de lucht vallen. Die nieuwe relatie was overigens geen pretje.  Dus na een jaar ging ik bij hem weg. Daarna heb ik even bij mijn ouders gewoond. ‘Toen ik weer een eigen huisje vond, dacht ik: voor mij de komende jaren geen relatie. Drie maanden later ontmoette ik mijn huidige man Ronald. Het voelde vanaf het eerste moment goed. Inmiddels zijn we zestien jaar samen, waarvan veertien getrouwd.  „Ronald werkt als manager logistiek  voor Aldi, hij heeft een veel zakelijker, commerciëlere blik dan ik. Dat was ook gunstig voor mijn carrière.  Toen ik dertig was besloten we samen dat ik mijn andere werk zou  opzeggen,  ik ging me volledig op de muziek richten. Ik ging van tachtig naar tweehonderd optredens per jaar. Ronald is de stuwende kracht. Niet dat hij vaak naar optredens komt, maar hij denkt mee. Hij weet hoe je moet promoten. Hij is kritisch en objectief.  „En toen kwam corona. Na drie lege zaterdagavonden vloog ik tegen de muur op. Tot ik werd gevraagd om te zingen op een verjaardagsfeestje, kleinschalig en op afstand. Van het een kwam het ander: zo heb ik nog íéts kunnen doen: buiten voor een seniorenflat zingen en iedereen in de raamopening luisteren. Je wordt creatief. Maar het waren zware jaren.  „Het is nu enorm druk. Iedereen wil feestjes inhalen. Regelmatig heb ik twee optredens op een dag. Ik vind het prima. Hoe meer hoe beter.” ||https://www.nrc.nl//nieuws/2022/07/21/ik-treed-net-zo-lief-op-voor-groep-acht-als-voor-bejaarden-a4137050
2022-07-22||Terik en Jezus||Mijn eerste vriendje heette Terik. Hij was mijn beste en trouwste kameraad. Ik kon altijd van hem op aan.  „Jij met je Terik!” zei mijn oudere zus vol verachting. „Terik bestaat niet eens!” Haar vriendje was Erik. Erik van de kapper, vijf huizen verderop. Mijn zus mocht bij hem spelen, maar ik niet. „Als Nicolien zegt dat Terik bestaat, dan bestaat hij”, zei mijn vader. Vijf jaar geleden bezochten mijn echtgenoot en ik een expositie over de Maya’s. De Maya’s hadden de gewoonte om de hoofdjes van hun pasgeboren kinderen in een klem te persen, opdat ze een mooi punthoofd kregen. Ook hingen ze een band met een kraal en een touwtje om het hoofd. Zo werden die kinderen scheel en keken ze altijd naar het hogere. „Keuren wij dit af of oordelen we niet over een andere cultuur?” vroeg ik. „Wie zal het zeggen?” zei Thijs filosofisch. „Jezus”, zei ik ferm. „In dit soort gevallen vraag ik altijd even aan Jezus wat hij ervan vindt. En ik zal je zeggen: Jezus is hier faliekant op tegen.” Thijs keek ervan op. Ik had hem nog nooit over mijn gesprekken met Jezus verteld, hoewel we al tien jaar samen waren. Sindsdien vraagt hij weleens hoe Jezus over het een of ander denkt. Ik keer dan binnenwaarts en negen van de tien keer kom ik weer buiten met de mededeling dat Jezus er geen uitspraken over doet. Hij kijkt me wel even aan met zijn grote, bruine ogen, maar dan haalt hij zijn schouders op en loopt hij weer door. Zo is hij nu eenmaal. Zelfs voor mij maakt hij geen uitzondering, en dat is wel jammer, maar het zou erger zijn als het anders was. Sinds die Maya-tentoonstelling weet ik wél dat Jezus tegen alle vormen van verminking is: het uitrekken van oren, nekken en lippen en besnijdenis van zowel meisjes als jongens. Ook het vetmesten van sumoworstelaars keurt hij af. Ik heb hem weleens gevraagd waarom hij niet ‘Gij zult niet verminken’ heeft gepredikt, maar daar reageert hij dan weer niet op. „Die Jezus van jou is gewoon de stem van je geweten en een alibi voor afwijkende meningen”, zegt Thijs. Maar dat klopt niet, want Jezus en ik zijn het lang niet altijd met elkaar eens. Zo tilt hij minder zwaar dan ik aan het verbreken van menselijke banden. ‘Als je niet welkom bent, schud het stof van je voeten en ga verder.’ Dat bewonder ik, maar ik kan het niet navolgen. „En welke gedaante heeft die Jezus van jou?” vraagt Thijs. „Is het de man die de onvruchtbare wijnstok vervloekte of de man die de armen zalig verklaart?” „En waar woont die Terik van jou dan?” vroeg mijn zus. „Ik laat het alleen aan papa zien”, zei ik. Hand in hand liepen mijn vader en ik naar de winkelstraat, tot voorbij de melkboer. Ik wees omhoog. Terik woonde boven de dierenwinkel. Mijn vader knikte, en toen gingen we weer naar huis.||https://www.nrc.nl//nieuws/2022/07/21/terik-en-jezus-a4137049
2022-07-22||Amerikaanse president Biden test positief op corona, blijft aan het werk||De Amerikaanse president Joe Biden is besmet met het coronavirus. Het Witte Huis meldt donderdag volgens internationale persbureaus dat de 79-jarige Biden zeer milde symptomen heeft en aan het werk zal blijven. Zijn dokter laat in een brief weten dat Biden vermoeid is en een loopneus en een droge hoest heeft. Biden is viermaal gevaccineerd tegen het coronavirus. Hij ontving tweemaal een reguliere vaccinatie (Pfizer/BioNTech), waarna hij nog twee boosters ontving, in september vorig jaar en in maart van dit jaar. Biden neemt nu Paxlovid, een antiviraal middel dat zijn klachten moet verlichten. Eerdere besmettingsgolven in het Witte Huis - vicepresident Kamala Harris, verschillende ministers en medewerkers van Biden testten positief - gingen aan de president voorbij, ondanks dat hij grootschalige evenementen in afgesloten binnenruimtes bezocht. Eind april zei hij tijdens een toespraak op het drukbezochte jaarlijkse White House Correspondents’ Dinner zich bewust te zijn van het risico corona op te kunnen lopen. Met zijn aanwezigheid wilde hij laten zien dat de VS „door de pandemie heenkomt”, aldus Biden toen. Op Twitter laat Biden zien aan het werk te zijn. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/07/21/amerikaanse-president-biden-test-positief-op-corona-blijft-aan-het-werk-a4137045
2022-07-22||In Italië ruiken rechtse populisten al de macht||Een minutenlang applaus, dat hem zichtbaar emotioneerde: dat ging vooraf aan de korte mededeling van Mario Draghi, donderdagochtend in de Italiaanse Tweede Kamer. De premier was naar het parlement gegaan om  aan te kondigen dat hij onderweg was naar de president, om opnieuw – en ditmaal definitief – zijn ontslag in te dienen. In de Kamer bedankte Draghi de politici voor zeventien maanden samenwerking en voor hun blijk van waardering. Hij slikte zijn emotie weg met een grapje: „Jullie merken dat zelfs centrale bankiers af en toe hun hart gebruiken.” Draghi’s regering viel eigenlijk woensdagavond al, toen drie regeringspartijen weigerden mee te stemmen tijdens een vertrouwensstemming over het kabinet in de Senaat. Zo torpedeerden de rechtse Lega,  Forza Italia en de Vijfsterrenbeweging de regering van nationale eenheid waar ze in februari vorig jaar in waren gestapt. Woensdagochtend, en na een duidelijke oproep daartoe vanuit de Italiaanse bevolking, had Mario Draghi  met een gepassioneerde maar  harde toespraak de partijen gevraagd of zij bereid waren het vertrouwen te herstellen en samen verder te gaan. Maar Draghi’s oproep tot eenheid leidde tot nog meer verdeeldheid. Als gevolg van  Draghi’s ontslag komen er vervroegde verkiezingen, volgens de nationale televisie op 25 september. Dat is  uitzonderlijk in Italië, waar sinds 1948 verkiezingen altijd  tussen februari en juni zijn gehouden. Een verkiezingscampagne  tijdens de maand augustus – in Italië dé vakantiemaand  bij uitstek – is ook voor de politieke partijen niet ideaal. Maar in feite is de Italiaanse verkiezingscampagne  allang aan de gang. De Vijfsterrenbeweging zakte al maanden weg in de peilingen en veroorzaakte deze crisis om electorale redenen. Vijfsterren overhandigde Lega het pistool, schrok daar vervolgens zelf van, maar toen was het al te laat. De Lega nam het pistool aan, en schoot op de regering. Ook bij die partij speelden electorale redenen een grote rol. Lega-voorzitter Matteo Salvini vormt een alliantie met Silvio Berlusconi van het rechts-liberale Forza Italia, maar ook met het radicaal-rechtse Broeders van Italië van Giorgia Meloni. De 45-jarige  politica uit Rome koos als enige vorig jaar voor de oppositie tegen Draghi, en haar partij maakt volgens de peilingen kans om bij verkiezingen de grootste  te worden. Dat is reden  voor Salvini en Berlusconi om haar   aan de borst te drukken. De kans om samen verkiezingen te winnen, en alleen te regeren, verleidt  alle drie de rechtse partijen. Jullie merken dat zelfs centrale bankiers af en toe hun hart gebruiken Mario Draghi in het Italiaanse parlement Het was Salvini die Berlusconi ervan overtuigde om Draghi onder extreme druk te zetten, met het voorstel om Vijfsterren uit de regering te zetten, en verder te besturen met een sterk herschikte regering – een standpunt waarvan centrumrechts eigenlijk vooraf wist dat Draghi, die juist tot een brede eenheid had opgeroepen, het nooit kon aanvaarden. Terwijl het rechterblok de rangen sluit, gebeurt aan de overzijde van het politieke spectrum juist het tegenovergestelde. De centrumlinkse Partito Democratico, die Draghi voluit steunde, is woest op de Vijfsterrenbeweging. Politieke samenwerking lijkt nu een illusie. Draghi is een technocraat, wat het zeer onwaarschijnlijk maakt dat hij aan verkiezingen zou deelnemen. Toch zal tijdens de komende campagne zijn naam vaak worden genoemd. Niet alleen door de Draghi-getrouwe Partito Democratico (centrumlinks), maar ook door het politieke centrum. Daar krijgt oud-premier Matteo Renzi, die de kleine lijst Italia Viva leidt, sinds kort  gezelschap van Luigi Di Maio, voormalige leider van de Vijfsterrenbeweging, die onlangs met ruzie vertrok. Di Maio had echter meer voorbereidingstijd kunnen gebruiken, voor hij met zijn nieuwe partij ‘Samen voor de toekomst’ naar de kiezers trekt. Centrumrechts staat er nu het beste voor, maar toch is ook binnen dat kamp niet alles koek en ei. Twee ministers van Forza Italia stapten uit hun partij. Het is niet uitgesloten dat nog meer gematigd-rechtse politici de partij zullen verlaten. Zo schuift het rechtse blok nog meer op naar rechts. Tegelijk zal daar een felle leiderschapsstrijd volgen tussen Matteo Salvini en Giorgia Meloni. En zij mag dan wel hoog scoren in de peilingen, ze heeft ook een probleem. Broeders van Italië – dat in  korte tijd heel hard is gegroeid – kampt met een gebrek aan ervaren bestuurders in de rangen. Kortom, met een demissionaire regering tijdens een energie- en inflatiecrisis, én met een oorlog in de regio, duikt Italië op het slechtst denkbare moment  een verkiezingscampagne in.  Dit artikel is donderdag om 20.00 uur geactualiseerd. De datum van de vervroegde verkiezingen is toegevoegd. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/21/in-italie-ruiken-rechtse-populisten-al-de-macht-a4137048
2022-07-22||Met Murmu krijgt India voor het eerst een vrouwelijk stamlid als staatshoofd|| Voor het eerst heeft India een vrouw uit een inheemse stam als president. Donderdag werd de 64-jarige Draupadi Murmu, kandidaat namens de BJP van premier Narendra Modi, tot die functie verkozen door landelijke en regionale parlementatiërs. Met een klinkende zege: ze ontving ruim 64 procent van de stemmen, meldt de Hindustan Times. Murmu komt uit de oostelijke Indiase deelstaat Odisha en behoort tot een van de zevenhonderd erkende stammen in het land, de Santhal. In India behoren 85 miljoen mensen tot een inheemse stam. De Santhal-gemeenschappen zijn vooral gevestigd in oostelijke deelstaten. In hun afgelegen, arme dorpen zijn veel problemen met gezondheidszorg en andere sociale voorzieningen. Zowel Murmu’s vader als haar grootvader waren eerder traditioneel dorpshoofd in haar geboortedorp in het district Mayurbhanj. Zelf begon zij haar carrière als onderwijzers, en onderwijs bleef voor haar een politiek thema.  Ze begon in de politiek via  de dorpsraad. Tussen 2015 en 2021 was zij gouverneur van de deelstaat Jharkhand, als eerste vrouwelijke stamlid met die functie. In die hoedanigheid wierp ze zich op als voorvechtster voor de stammen in de deelstaat, bijvoorbeeld toen zij een wet liet terugdraaien die hun landrechten zou beperken.  Murmu presenteerde zich in de campagne als een bescheiden persoon én als hindoe,  belangrijk voor een BJP-lid. Haar vroomheid is opvallend gezien haar achtergrond: veel leden van de Indiase stammen hangen spirituele tradities aan. De overheid registreert hen als hindoe, maar daar is niet iedereen het mee eens. Over Murmu’s opvattingen hierover  werd sinds haar kandidaatstelling veel gespeculeerd. Zo ging een nep-tweet rond waarin stond dat Murmu als president van India „een hindoe-staat” zou willen maken – het bericht werd door journalisten en haar woordvoerder ontkracht. Haar verkiezing zal de hindoe-nationalistische agenda van de regeringspartij van Narendra Modi wel goed uitkomen. In een reactie op haar kandidaatstelling, vorige maand, schreef Amit Shah, minister van Binnenlandse Zaken en BJP-prominent, op Twitter: „Dit toont de onwrikbare vastberadenheid van Modi om het welzijn van vrouwen en stammen te waarborgen.” Voor de regeringspartij  zou Murmu's prominente positie in ieder geval kunnen zorgen voor meer steun in de deelstaten waar veel stammen zijn gevestigd. De krant Hindustan Times  omschreef  haar kandidatuur als poging tot het „bouwen van bruggen met de stammen” én politiek gewin in deelstaat- en landelijke verkiezingen.  In profielen die afgelopen maand van Murmu verschenen, werd de zichtbaarheid van een tribale vrouw als president als mijlpaal beschreven. Maar het is onduidelijk hoeveel zij op die positie daadwerkelijk zal kunnen betekenen voor de stammen, want de staatshoofdelijke functie in India is vooral symbolisch. Het echte beleid wordt bepaald door het kabinet onder leiding van de premier. Critici wezen er bijvoorbeeld op dat Murmu’s voorganger, Ram Nath Kovind, in zijn termijn van vijf jaar weinig heeft gedaan om de positie te verbeteren van de gemarginaliseerde Dalit-gemeenschap waaruit hij zelf voortkomt, de laagste sociale kaste. Murmu had de Nationale Democratische Alliantie, waarin de rechtse regeringspartij verschillende andere politieke partijen heeft verenigd, achter zich. Daarmee was haar verkiezingswinst op voorhand al zo goed als zeker. Op maandag brachten leden van het Indiase hoger- en lagerhuis en de parlementariërs van de deelstaten hun stem uit in een geheime stemming. Donderdagochtend werd in Murmu’s dorp al feest gevierd vanwege haar uitverkiezing,  vooruitlopend op de officiële uitslag later op de dag. Haar belangrijkste tegenstrever Yashwant Sinha was eerder verbonden aan de BJP, en is voormalig minister van Financiën en Buitenlandse Zaken. Hij werd nu als kandidaat gesteund door oppositiepartijen, en heeft Murmu gefeliciteerd met haar zege.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/21/met-murmu-krijgt-india-voor-het-eerst-een-vrouwelijk-stamlid-als-staatshoofd-a4137047
2022-07-22||Nog steeds weten veel kinderen niet wie hun vader is||Ouders die tientallen jaren voor hun kinderen verzwegen dat die met donorsperma waren verwekt, en de weerslag die dat had op die gezinnen. Dat raakte Tinne Claes het meest tijdens haar onderzoek naar de geschiedenis van spermadonatie. Bijvoorbeeld een moeder, vertelt Claes aan de telefoon, die dertig jaar lang met schuldgevoelens jegens haar kinderen rondliep, doordat ze voelde: ‘ik ben aan het liegen’. Ze had haar echtgenoot beloofd te zwijgen. De artsen hadden gezegd dat dat het beste was, dat de kinderen zich probleemloos zouden hechten binnen het gezin, dat zij en haar man dan zelf ook wel zouden vergeten dat vader niet de biologische vader was. Maar dat gebeurde niet.  De moeder dacht ook: als ik het vertel is dat egoïstisch, want dan leg ik de last bij het kind. Maar in de puberteit gingen de kinderen zich toch afvragen waarom ze niet op hem leken – en wie ze nou eigenlijk waren. „Ik vond het tragisch en ontroerend om die kanten met elkaar te vergelijken”, zegt Claes. „En als historica vind ik het interessant om te zien dat eerlijkheid, openheid en transparantie nu zulke belangrijke waarden zijn geworden, terwijl het vroeger juist de norm was om niet alles te vertellen en om zelfs tegenover je kinderen af en toe te liegen om bestwil.” Deze moeder is een van de ruim honderd mensen die Tinne Claes interviewde voor haar onlangs verschenen boek Zaad zonder naam, over de geschiedenis van spermadonatie in België. België is een van de laatste landen waar zaaddonors nog anoniem mogen blijven – in Nederland mocht dat tot 2004. De Belgische spermabankgeschiedenis lijkt op die in Nederland, zegt Claes desgevraagd: „Met dat verschil dat Nederland iets lijkt voor te lopen. Ik denk dat hier in België de donoranonimiteit ook gaat sneuvelen. Maar in grote lijnen zijn er veel parallellen in de Europese landen: het begint overal met gebrek aan wetgeving en met artsen die op eigen houtje gaan experimenteren.” Claes sprak die pioniers. De assistenten van het echtpaar Robert en Andrée Schoysman, dat in 1956 de eerste Belgische vrouw met donorzaad een kind liet krijgen en in 1970 de eerste Belgische spermabank oprichtte. Verschillende gynaecologen die met ingevroren sperma experimenteerden, met technieken die ze onder meer bij veehouders afkeken. De Deen Ole Schou, die in 1987 spermabank Cryos oprichtte die, mede dankzij slimme pr en handig meebewegen met de wetgeving in verschillende landen, de grootste ter wereld zou worden. Een soort catalogus waarin je je toekomstige ‘Viking-baby’ kon uitzoeken.  Claes sprak ook ouders die verzwegen dat de vader niet de biologische vader van hun kinderen was, en kinderen die dat geheim ontdekten en naar hun biologische vaders op zoek gingen. En ze sprak lesbische stellen en alleenstaande vrouwen. In de jaren zeventig werden die nog uit vruchtbaarheidsklinieken geweerd: „Op een groot wetenschappelijk congres dat in 1973 plaatsvond in Leuven”, schrijft Claes, „was de consensus dat vrouwen die zonder man bij hen aanklopten ‘even gelukkig zouden zijn met een kleine hond’.”   De geschiedenis van spermadonatie is duidelijk óók een emancipatiegeschiedenis. Die loopt van de Amerikaanse vrouw die in 1884 onder verdoving werd bevrucht met donorsperma van een medicijnenstudent, zonder dat de artsen of haar man haar dat vertelden – via vrouwen die in de jaren zeventig  logen dat zij zelf onvruchtbaar waren en niet hun man (een onvruchtbare man was te genant) – tot de lesbische en alleenstaande vrouwen die nu  zo’n driekwart van het klantenbestand van spermabanken vormen. (Hetero’s kiezen sinds begin jaren negentig vaker voor ICSI, een techniek waarbij een spermacel van de vader direct in een eicel geïnjecteerd wordt. Daarvoor is één spermacel genoeg, desnoods een trage.) Spermadonatie is eigenlijk een beetje een uit de hand gelopen zijproject voor Claes. Aan de KU Leuven doet ze onderzoek naar een breder onderwerp: de geschiedenis van ongewenste kinderloosheid in de tweede helft van de twintigste eeuw. Beide onderwerpen waarvan mensen snel denken dat die wel persoonlijk zullen zijn, schrijft ze: „Ze nemen aan dat als je zelf worstelt met een onvervulde kinderwens, je eicellen wilt doneren of ontdekt dat je een donorkind bent.”  Maar Zaad zonder naam is net zo min een persoonlijke zoektocht als haar vorige project, haar promotieonderzoek naar de vraag waar de lijken vandaan kwamen die voor negentiende-eeuws anatomisch onderzoek nodig waren (aanvankelijk verplichte lichaamsafstand door de armen, later schenkingen). „Na dat archiefonderzoek was ik zoekend. Ik wilde levende mensen interviewen over een maatschappelijk relevant onderwerp.”  Toen ze met die interviews begon, ontdekte ze al snel dat de geschiedenis van de spermabanken haar in het bijzonder interesseerde. „Ik kwam op die pioniers die zelf een spermabank begonnen en daar ben ik steeds gefascineerder door geraakt. De geschiedenis van ongewenste kinderloosheid is verder louter vooruitgangsgeschiedenis: kijk eens wat de wetenschap al kan! Vergeleken met ivf, operaties en hormoonbehandelingen bij de vrouw is donorinseminatie de enige techniek waar opnieuw wat twijfels bij  zijn. Veel mensen vinden het nu toch wat ouderwets, met name de donoranonimiteit.” Vandaag de dag, vertelt Claes, is de consensus dat het goed is om kinderen al vroeg te vertellen dat ze met donorsperma zijn verwekt. „Daar is geen nadeel aan, maar donorkinderen die het pas op latere leeftijd horen, kunnen wel problemen krijgen.” Die kunnen het een schok vinden dat ze geen échte broer of zus zijn, geen écht kind van hun vader. Welk percentage van de laat-vertelde-donorkinderen daar problemen mee krijgt, is onduidelijk. Het is ook moeilijk te onderzoeken, zegt Claes, omdat juist  donorkinderen met problemen zich zullen verenigen en zo makkelijk te vinden zijn voor onderzoekers. „Ik schat dat 80 tot 90 procent van de donorkinderen nog steeds niet weet dat ze donorkind zijn. Over die groep weten we niets.”  Intussen zijn de vaak stokoude artsen die Claes sprak geneigd aan hun gedateerde ideeën over donoranonimiteit vast te houden. „Sommigen vertelden met trots dat ze hun archieven hadden vernietigd. Ik vond dat opmerkelijk, ik had enige ethische reflectie verwacht op het lot van de donorkinderen, maar voor de artsen golden alleen de beloftes die ze destijds aan de ouders en donoren hadden gedaan. ‘Je moet niet mij verwijten komen maken’, zeggen ze dan, ‘dit was afgesproken’.”  Toch hielden die oude artsen zich zelf niet altijd aan regels als: je mag sperma van één donor maar een beperkt aantal keren gebruiken, geen sperma van verschillende donoren mengen, niet je eigen sperma gebruiken. „Dat is inderdaad moeilijk: in interviews zeggen artsen dan dat zij zulke dingen zelf nooit hebben gedaan en dat het uitzonderingen waren. Maar in bijna alle westerse landen zijn wel donorsperma-schandalen bekend geworden.”  Claes vindt het vooral interessant, zegt ze, „hoe de context voor ‘fertiliteitsfraude’, zoals het genoemd wordt, kon ontstaan. Het zwijgen, de geheimhouding, de donoranonimiteit, niemand die checkte of je je aan een maximum aantal inseminaties per donor hield.” Inmiddels zijn die quota duidelijk gedefinieerd, al verschillen ze per land. Voor Nederland is het bijvoorbeeld twaalf en voor België zes, wat betekent dat één donor twaalf vrouwen in Nederland en zes in België kan bezwangeren, en nog veel meer in andere landen, en dan wordt er niet eens gesjoemeld.  De spermabankpioniers hadden zulke heldere regels nog niet. „Al vonden artsen al in de jaren 70 en 80  dat het mengen van zaad en het gebruik van je eigen zaad ongeoorloofd was. Maar de kans dat het uitkwam als ze het toch deden, leek klein.” Ze konden niet weten hoe relatief makkelijk het zou worden om verwantschap te testen en biologische familie op te sporen via commerciële dna-testbureaus als 23andMe en  MyHeritage.  Eind juni kwam in België een schandaal aan het licht van een gynaecoloog die ruim dertig jaar geleden eigen sperma had gebruikt. Zelf vindt hij dat hij niets verkeerd heeft gedaan en  „gewoon mensen geholpen” heeft. Nederland kende al eerder zulke schandalen: toen Claes begon met haar interviews was Jan Karbaat in het nieuws, de arts die op grote schaal eigen zaad had gebruikt en tientallen donorkinderen heeft. „Sommige artsen die ik sprak vonden hem een heel sympathieke en slimme man, wat was daar nou mis mee. Terwijl wat hij deed toen al niet kon.” Wat vond ze daarvan? „Tja, die artsen waren 80-plus, ik verwacht daar ook niet 100 procent meningen van die nu goed liggen. Dus ik schrik daar niet zo van. Maar ik vind het wel heel interessant. Mensen die vroeger heel vooruitstrevend waren, zijn nu conservatief geworden. Eigenlijk gaat mijn boek over ouder worden en vasthouden aan je ideeën, terwijl de samenleving verandert.” 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/21/nog-steeds-weten-veel-kinderen-niet-wie-hun-vader-is-a4137046
2022-07-22||Alsjeblíéft mag ik thuisblijven, denken mensen met erge heimwee||Toen Anita Stuts (42) uit het Groningse Loppersum trouwde en bij haar man introk in Drenthe, is ze 2,5 jaar ziek geweest: moe, rillen, hoofdpijn, griepklachten, een zweverig gevoel, duizelig ook soms, alsof ze niet stabiel op haar benen stond. Ze zag de huisarts, een neuroloog, onderging darmonderzoeken, scans van haar hoofd, urineonderzoek, bloedtests. Zelfs een kruidendokter bezocht ze. Niemand wist wat ze had en niemand had een oplossing. Tot een arts in het ziekenhuis in Assen zei: „Dit is heimwee.” Dat weekend logeerde ze bij haar ouders in Loppersum. Geen hoofdpijn, niet misselijk, vol energie – nergens last van. „Ik ben hier geboren en getogen en had dus blijkbaar heimwee naar mijn dorp.” Oké, zei haar man, dan gaan we naar Loppersum. Daar wonen ze nu twaalf jaar samen, met hun drie kinderen. „Ondanks de vele aardbevingen, we zitten zowat in het epicentrum, wil ik hier nooit meer weg”, zegt ze. Heimwee kan veel impact hebben. Als je er in ernstige mate last van hebt, voelt heimwee als verlies van je vertrouwde omgeving, zegt Ad Vingerhoets, hoogleraar emotie en welbevinden aan de Universiteit van Tilburg. „In de psychologie zien we heimwee als een reactieve depressie, vergelijkbaar met rouw of liefdesverdriet.” Soms wordt de aandoening verward met een depressie of aanpassingsstoornis. In veel gevallen is heimwee onschuldig, maar er zijn uitzonderingen, mensen zoals Anita Stuts, bij wie de heimwee hun leven beheerst. In de VS, vertelt hij, heeft historicus Susan Matt een boek geschreven over ‘homesickness’. Op basis van dagboeken en brieven uit de 17de en 18de eeuw beschrijft ze hoeveel last sommige mensen ervan hadden ten tijde van de kolonisaties en de grote burgeroorlogen in de VS. Heimwee werd dan ook lang gezien als ernstige ziekte. Vingerhoets: „Aan het front was het een serieus probleem. Soldaten functioneerden niet door de lichamelijke klachten.” Slapeloosheid, geen eetlust, last van de darmen, hoofdpijn, buikpijn, koorts, benauwdheid, rillingen. En dan waren er nog de psychische klachten: somberheid, lusteloosheid, depressieve gevoelens en gedachten. Dat vecht niet lekker.  Vingerhoets noemt ook Nederlands onderzoek onder dienstplichtigen in de jaren zestig en zeventig: „De voornaamste reden voor soldaten om zich bij de verpleging te melden, was heimwee.” Actuele cijfers van hoeveel mensen er nu last van hebben, zijn er niet. „Er worden geen statistieken bijgehouden. Een deel gaat ermee naar de huisarts, sommigen naar een psycholoog, velen rommelen zelf wat aan of zeggen niks. Schaamte is een issue bij deze aandoening.” Hij denkt, gezien zijn patiënten door de jaren, dat het vaker voorkomt bij vrouwen dan mannen. Maar dat kan ook komen omdat mannen er minder vaak voor uitkomen, zegt hij. „Ik heb al heimwee als ik de straat uit loop”, zegt Selma van Dijk (64). Ze woont in Dronten, al jaren alleen. Aan het begin van een date vraagt ze of hij van vakantie houdt. „Als hij nee zegt, denk ik: oké, wij kunnen verder praten. Al die mannen van mijn leeftijd die zo nodig moeten reizen… Dat vind ik een afknapper.”  Van Dijk denkt dat ze een trauma heeft opgelopen toen ze op 4-jarige leeftijd zes maanden in het ziekenhuis lag vanwege acute niervergiftiging. „Uit het niets was ik weggerukt uit mijn vertrouwde omgeving.” Ze herinnert zich dat ze van kinds af aan altijd in tranen was als ze op vakantie ging. Continu gespannen en tien keer per dag naar de wc. „Buikgriep dachten mijn ouders, maar dat was het niet. Niemand had door dat je zulke klachten kon krijgen van heimwee. Ik wilde naar huis, maar dat was aanstellerij, zeiden ze.”  Nog steeds zeggen mensen tegen Van Dijk: stel je niet aan, je moet gewoon even doorbijten, vakantie is toch leuk? Over een week ben je weer thuis. „Mijn kinderen en kleinkinderen accepteren het en dat is voor mij het belangrijkst. Ik ben 64, dit is wie ik ben, ik ga me niet meer verdedigen, ik wil gewoon niet op vakantie.” Voor de kleinkinderen zoekt ze uitjes dicht bij huis. Ook dan voelt ze zich beroerd, maar zonder overnachting is het vol te houden. Volgende week gaat ze naar de dierentuin in Emmen. „Ik ben dan negen uur van huis. Ik neem valeriaan om de dag door te komen en zodra we binnen zijn, kijk ik eerst waar de toiletten zitten.” In de auto terug valt alle spanning van haar af. „Ik krijg weer babbels – heb je die grote vogel gezien? En dat beest met die gekke vacht? Als mijn huis in zicht is, ben ik weer vrolijk.” Anita Stuts is ook maar wat blij dat ze weer in haar oude vertrouwde huis woont. Ze moest er tijdelijk uit vanwege de aardbevingen. De woningbouwvereniging heeft gesloopt en weer opgebouwd. „Kijk nou hoe mooi”, zegt ze als ze de deuren naar de riante tuin openslaat. Op de kast zit een Mickey Mouse-knuffel naast een mok en doucheschuim met Donald en Goofy erop. Aandenken uit Disneyland Parijs, zegt ze. Drie jaar geleden zijn ze er met de kinderen en de twee kleinkinderen geweest. Ze laat foto’s zien: springende kinderen aan de voet van een gigantisch Toy Story-beeld, haar dochter met een Minnie Mouse-diadeem, de hele familie voor het beroemde kasteel. Vijf dagen hadden ze geboekt, maar na dag twee gingen ze huiswaarts. „Twee nachten niet geslapen en overdag toch uren door dat park lopen. We stonden bij de Avengers Superheroes-attractie en toen zei ik: ‘Ik heb het gehad’. Die avond zaten we in de trein, er was nog vertraging, het voelde als een verlossing toen we om 3 uur ’s nachts thuiskwamen.” Zo is ze de afgelopen jaren in Duitsland geweest, een Center Parcs in België en een midweek Walibi. Kussen en dekbed mee, maar toch was ze telkens weer na twee nachten thuis. Waarom boekte ze die reis naar Parijs eigenlijk nog? „Je blijft het proberen, voor de kinderen. Ik voel me schuldig dat ze door mij niet op vakantie gaan. Gewoon doorgaan, zeg ik tegen mezelf, misschien is dit wél leuk. We hadden veel tegenslagen gehad, dus we dachten: we gaan iets vrolijks doen.” Selma van Dijk denkt er intussen anders over. „Ik speel met de kleinkinderen uren met lego, we fietsen, schilderen, gaan naar de bijentuin. Niet op vakantie, maar ik doe andere leuke dingen.” Het accepteren en niet van huis gaan, is eigenlijk de enige oplossing, zegt Ad Vingerhoets. Ga je toch op vakantie, dan kun je op de momenten waarop je de meeste klachten hebt, afleiding zoeken: ga ’s ochtends als je wakker wordt meteen sporten, zo kun je het even onderdrukken, zegt hij. „Maar als de fysieke inspanning voorbij is, komen de klachten terug. Momenten zoals naar bed gaan of vlak na het avondeten zijn het moeilijkst. Eén keer heb ik een patiënt aangeraden de maximale dosis paracetamol te nemen, zes keer per dag. Ik kreeg dankbare mailtjes, ze hadden genoten van een reis naar Noorwegen.” Hij kwam op het idee door een experiment in de Verenigde Staten waarbij studenten met liefdesverdriet paracetamol kregen. „Dat hielp tegen de pijn. Omdat wij de pijn van heimwee vergelijken met de klachten van ernstige liefdesverdriet, waar je vergelijkbare fysieke klachten van kunt krijgen, dacht ik: misschien helpt paracetamol bij heimwee ook om de scherpe randjes eraf te halen.” Anita Stuts wil nog wel één keer proberen op vakantie te gaan. Ze wil dolgraag een keer naar de VS. „Maar ik weet eigenlijk al dat ik dat niet ga volhouden.”||https://www.nrc.nl//nieuws/2022/07/21/alsjeblieft-mag-ik-thuisblijven-denken-mensen-met-erge-heimwee-a4137044
2022-07-22||Vluchtigheid is vervreemdend, maar biedt toch comfort||Demonstranten met vlaggen en stokken, auto’s op een snelweg, motorrijders die wheelies draaien. Op de olieverfschilderijen waarmee Stijn van Casteren (23) afstudeerde aan de AKI in Enschede is geweld of wrijving vaak broeiend aanwezig, locatie en achtergronden zijn altijd vaag.  Het indrukwekkendste werk Stampede, 148 bij 230 centimeter, toont in blauwige tinten een dreigende menigte met helmen en monddoeken, de voorhoede van een demonstratie. Vlaggen en stokken steken als een krans alle kanten op. „Het is een wat ouder werk, uit 2020”, vertelt Van Casteren. Hij maakte het toen hij wegens Covid en lockdowns al na 2,5 maand als uitwisselingsstudent aan de academie van Vilnius in Litouwen terug moest naar Enschede. „Ik had geen atelier meer. Ik voelde dat ik geen kant op kon. Het was ook de tijd van de betogingen in Hongkong, maar dat verdween ineens uit iedereens interesse. Bizar, want de protesten gingen door. Daarom wilde ik het nieuws opblazen met een groot schilderij, zoals de media eerder de hype hadden aangewakkerd.”  Het thema geweld hield hem al langer bezig. De isolatie door corona versterkte zijn gevoel van afstand tot de wereld. „Alsof je in een auto door een landschap rijdt waar je nooit doorheen zult lopen.” Toen hij jonger was, hielp graffiti als uitlaatklep. „Dat was een manier om het stedelijke landschap naar mijn hand te zetten. Stampede was een nieuwe stap, maar gaat minder over mijzelf of mijn relatie tot de omgeving.”   Als voorbeeld van een schilderij dat daar wel over gaat, noemt hij Can we please go to McDonald’s dad I’m hungry. Daarop zie je een rijdende personenauto in een verder vaag landschap. „Dat gaat over het vluchtige moment van passeren, waarop de omgeving niet tastbaar is. Het landschap is abstract, zonder diepere laag. Bij een lunch of tussenstop op reis heb je geen tijd om die gebeurtenis te verwerken. Die vluchtigheid vind ik interessant. Het is vervreemdend, maar biedt toch comfort.” De kijker moet de emotie van een schilderij zelf invullen. „De wrijving in het werk, eenzaamheid, leegheid of melancholie, ervaart iedereen. Maar verder heeft iedereen er een eigen kijk op. Jij ziet op mijn nieuwste schilderij motorrijders die lawaaiig wheelies draaien. Iemand anders zei dat zijn zoon zichzelf er in zag met zijn vrienden ontspannen op straat. Maar het schilderij geeft geen grip.”  Hij vergelijkt het met bewakingscamera’s en Google Streetview. „Op die beelden zie je mensen in hun omgeving, maar er is geen verhaal. Wat ze aan het doen zijn is niet helder. Zo’n afstand zit ook in wat ik schilder.” Plannen? „Komend jaar ga ik reizen, wat geld verdienen, werken aan mijn portfolio en ergens anders zijn dan hier. In Enschede ga ik wel een muurschildering maken, waar ik veel zin in heb. Het jaar daarna ga ik doorstuderen en doorwerken.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/21/vluchtigheid-vervreemdt-en-is-comfortabel-a4137043
2022-07-22||De Zweedse koningin Christina voelde zich in veel opzichten een man||Wanneer je al struikelt over het eerste woord in de titel, kan het boek zelf dan nog iets zijn? Frans Godfroy schreef over de spectaculaire bekering van de Zweedse koningin Christina tot het katholieke geloof onder de titel Passage naar Rome, kennelijk met de bedoeling dat we hier een echo van E.M. Fosters Passage to India in zullen horen. Een wat ongelukkig anglicisme op een boek dat ook nog eens een wazig en asgrauw omslag heeft. Schijn bedriegt. Passage naar Rome is een mooie en kleurige reconstructie van een van de grootste causes célèbres uit de zeventiende eeuw. Alles draait om koningsdochter Christina die al jong soeverein vorst wordt van Zweden, dat juist een periode van enorme expansie achter de rug heeft. Ze is nog maar enkele maanden koningin over het door en door lutherse Zweden, of ze begint al hardop na te denken over troonsafstand. Waarom? Waarschijnlijk omdat ze sympathie begint te ontwikkelen voor het katholicisme. Er gaan dan nog enkele jaren overheen voor ze het ferme besluit neemt zich te bekeren en Zweden te verlaten. Overgaan naar het katholieke geloof kan voor haar maar in één stad: Rome. In het diepste geheim wordt de reis in Stockholm voorbereid; alleen enkele vertrouwelingen zijn op de hoogte van haar bedoelingen, onder wie opvallend veel Spaanse jezuïeten. Eerste reisdoel is Brussel, waar ze in het diepste geheim haar katholieke geloofsbelijdenis aflegt. In Innsbruck doet ze dat nog eens, maar nu in een volle kerk. Vanaf dat moment is haar bekering een publiek feit. In heel Europa wordt erover gesproken. Haar verdere reis naar de Eeuwige Stad in het najaar van 1655 werd één grote politiek-religieuze demonstratie. Mars op Rome, zo had Godfroys boek ook kunnen heten. De definitieve bekering twee dagen voor Kerst 1655 in de Sint-Pieter in Rome is dan nog maar een formaliteit. Maar voor rooms Europa is het een glorieus moment, een sprookje met de allure van een godsbewijs. Christina is naar Rome gekomen om er te blijven; ze neemt haar intrek in het Palazzo Farnese, en wordt het middelpunt van het Romeinse societyleven, waarin het er aanzienlijk minder vroom aan toegaat dan de vele rondflanerende kerkdienaren doen vermoeden. Ze smijt met geld, verliest de grip op haar stelende hofhouding en belandt diep in de schulden. Christina, die was binnengehaald als levende propaganda voor het ware geloof, wordt voor het Vaticaan steeds meer een ontembare stoorzender. In Stockholm had ze een vurige lesbische relatie met hofdame Ebba Sparre Voor buitenstaanders lijkt ze een en al wispelturigheid, maar ze speelt in het verborgene riskante spelletjes op het internationale schaakbord. Hoewel ze veel te danken heeft aan de sympathie van de Spaanse koning en voor hem werkende jezuïeten, wendt ze zich van hem af en richt haar aandacht op de zeer machtige Franse eerste minister, kardinaal Mazarin. In het diepste geheim wordt in 1656 een operatie op touw gezet die Christina koningin van Napels moet maken. Alleen, Napels moet eerst nog wel even veroverd worden op de Spanjaarden. Er komt uiteindelijk niets van terecht omdat de prioriteiten van Mazarin al snel weer veranderen. Christina raakt gefrusteerd, voelt zich onbegrepen en ook geschoffeerd. Ze probeert nog een keer vanuit Rome in Parijs verhaal te halen. Ze wordt bij Mazarin weggehouden. Wanneer ze merkt dat haar hovelingen intussen complotten tegen haar smeden, wordt het haar teveel. In strijd met elk recht, spreekt ze – op het koninklijke landgoed Fontainebleau nog wel – een doodvonnis uit over haar eigen opperstalmeester. Een vonnis dat onmiddellijk, en op gruwelijke wijze, wordt voltrokken. Mazarin probeert het schandaal nog toe te dekken, maar al snel schrijven de kranten in heel Europa erover. Christina verliest nu de sympathie van zo goed als iedereen, ook van de paus. De Curie begint van haar weg te kijken. En ze beseft ook dat haar kansen om nog ergens een grote katholieke vorstin te worden zo goed als verkeken zijn. Ze leeft nog ruim dertig jaar, min of meer teruggetrokken, in het Palazzo Riario in Rome.  Wat maakte dat deze vrouw tot zulke vergaande en moeilijke manoeuvres in staat was, terwijl ze er ook voor had kunnen kiezen om koningin van Zweden te blijven? Frans Godfroy, journalist van huis uit en inmiddels gepensioneerd, is voorzichtig met speculaties. En terecht. Uit alles blijkt dat Christina niet alleen een zeer complex karakter had, maar ook dat ze haar beslissingen goed overdacht. Hoewel ze zich af en toe door anderen in riskante opzetjes laat meeslepen, neemt ze er vaak ook weer heel soeverein afstand van. Het was ook voor mensen in haar directe omgeving moeilijk om vat op haar te krijgen. Ze wisselde makkelijk van voorkeur, ook in de liefde. Al vroeg wist Christina dat er geen echtgenote en moeder in haar school. In Stockholm had ze een langdurige en vurige lesbische relatie met hofdame Ebba Sparre. Maar dat was niet het hele verhaal; ze voelde zich in veel opzichten man. Er is ook wel gespeculeerd dat ze hermafrodiet was. Met overduidelijk plezier legt ze een groot deel van de reis naar Rome in mannenkleren af. En toch was het een man die in Rome haar grote liefde en trouwe metgezel werd: kardinaal Decio Azzolino. We moeten geloven dat het bij een platonische verhouding bleef. Christina zat er niet mee dat heel Rome en uiteindelijk heel Europa wist van deze verhouding. Het leven was voor haar ook theater. Dat kon niet zonder pikanterietjes en melodrama.  Godfroy ontwijkt de tegenstrijdigheden in dit leven niet, maar benoemt ze, terwijl zijn aandacht vooral uitgaat naar de overdaad aan smeuïge details in dit opwindende vorstinnenleven. De kern van het boek is de reis van ruim anderhalf jaar dwars door Europa, met alle folklore die erbij hoort. Soms zijn de beschrijvingen van wéér een bezoek aan een kerk of klooster met imposante reliekenverzameling wat te veel van het goede. Het is dan ook verfrissend dat uiteindelijk zelfs Christina genoeg krijgt van die onmetelijke santenkraam. En ook van jezuïeten. Een soevereine vrouw. 

●●●●●
||https://www.nrc.nl//nieuws/2022/07/21/de-zweedse-koningin-christina-voelde-zich-in-veel-opzichten-een-man-a4137042
2022-07-22||Column | Een strafkamp zo groot als een heel land||Het is zondag 17 juli als in Amsterdam brug 417, die de Beethovenstraat over het Zuideramstelkanaal tilt, een naam krijgt, de Joep Langebrug. Joep Lange (1954-2014)  woonde twee portieken verderop bij mij in de straat. Bijna dagelijks kwam ik hem tegen als hij zijn hondje uitliet. Ons contact bestond dan uit een vriendelijk ‘Goedemorgen’. Dat hij een beroemde aids-onderzoeker was, ontdekte ik pas op 17 juli 2014, toen bleek dat hij aan boord zat van de MH17, het vliegtuig dat door een Russische Boek-raket boven Oekraïne werd neergehaald.  Die ramp met de MH17 is acht jaar na dato ondergesneeuwd in het andere oorlogsnieuws uit Oekraïne. De daders zullen waarschijnlijk nooit worden gestraft, ook omdat de president van Rusland een van hen is. Het maakte  mijn sigarenrokende buurman Peter bij de bruggendoop opnieuw woedend. Om vat te krijgen op de door Rusland veroorzaakte chaos, lees ik Sasja Sokolovs onlangs  heruitgegeven roman School voor zotten (1976). Het is een tweehonderd bladzijden lange stream of consciousness van een geesteszieke, die model kan staan voor menige hedendaagse Rus. Tenslotte moet die zich sinds de Russische inval in Oekraïne in een surrealistisch en anachronistisch land wanen, waar de dictatuur ineens is hersteld en proteststemmen net als in de dagen van de Sovjet-Unie in psychiatrische inrichtingen worden gesmoord.  De verteller is een schizofrene leerling van een school voor geestelijk gestoorden, die tot zijn eigen gespleten ‘Ik’ praat. Gevoel voor tijd heeft hij niet, alle gebeurtenissen lopen door elkaar.  Zo voert hij een permanente dialoog met zijn overleden leraar Pavel/Paulus/Saulus Petrovitsj Norvegov, die aan het einde van het boek, als hij ontslagen is, zijn eigen geraamte aan zijn school verkoopt.  Ook kom je overal verhulde kritiek op het regime tegen. Zo lees je tussen de regels door over de vroegere arrestatie van de eigenzinnige professor Arkadi Akatov, die sinds kort uit het kamp is vrijgelaten. De verteller, een in de liefde onervaren puber, is verliefd op zijn dochter, een  30-jarige biologielerares. Schaterlachen moet je om de passages over de uitwassen van de planeconomie, die ervoor zorgde dat je in de Sovjet-Unie soms drie jaar op een wachtlijst stond voor een vloerkleed of een pyjama.  Somber word je daarentegen van de bijbelse parabel ‘De timmerman in de woestijn’. Hierin wordt een gewoon mens verleid beulswerk te verrichten, om daarna zelf uit de weg te worden geruimd. Het leest als een waarschuwing voor iedereen die met het kwaad wil collaboreren. Zo’n collaborateur is ook de agressieve vader van de verteller, een officier van justitie, die overal boeven ziet en de chaos wil bedwingen, omdat anders iedereen dronken is.  Maar bovenal is School voor zotten een in een delier gegoten lyrisch spel met taal, dat schitterende beeldspraak oplevert. Dat blijkt al meteen aan het begin, als de verteller het heeft over het spoorwegstation Krijt, dat in het gelijknamige da-tsjadorp ligt, waar iedereen in krijtgroeven werkt, krijtwit is en in krijtwitte roebels betaald krijgt. ‘Krijt’ is een metafoor voor de Sovjet-Unie als een groot strafkamp.  De schrijver Maxim Osipov vergelijkt Sokolov in zijn nawoord bij deze heruitgave met Gogol, wiens personages ook zo goed de gekte van hun tijd vertolkten. De doop van de Joep Langebrug is er een dramatische uitwas van.||https://www.nrc.nl//nieuws/2022/07/21/een-strafkamp-zo-groot-als-een-heel-land-a4137041
2022-07-22||Is Duitsland overgevoelig voor anti-semitisme?||„Stop censorship” staat op een rode kartonnen tank op de bodem van een oud zwembad in Kassel, een kunstwerk van collectief Taring Padi dat bezoekers uitnodigt erop te schrijven. „Free Documenta”, schreef een andere bezoeker. Elders schreef iemand „Red Documenta van de kunstbarbaren”.  Met „barbaren” wordt gedoeld op de vele Duitse opiniemakers en bestuurders die zich druk maakten over twee antisemitische karikaturen op een banner van het Indonesische kunstenaarscollectief Taring Padi. Na publieke druk werd het werk People’s Justice (2002) een paar dagen na de opening van de Documenta verwijderd. Het werk van Taring Padi hing op het centrale veld van de tentoonstelling, nu staat daar alleen nog het raamwerk waarop het doek was gespannen. In het kielzog van het kunstwerk vertrok afgelopen weekend ook Documenta-directeur Sabine Schormann. Vlak daarvoor had de bekendste kunstenaar op deze Documenta-editie, Hito Steyerl, haar werk teruggetrokken. Voor de tentoonstellingsruimte van Steyerl bungelt nu een afzetlint met een bordje ‘gesloten’ eraan. De Documenta, met de Biënnale van Venetië het invloedrijkste kunstevenement ter wereld,  bevindt zich daarmee in de „zwaarste crisis in haar geschiedenis”, aldus de Süddeutsche Zeitung. De opgave voor de nieuwe directeur is om de tentoonstelling de resterende twee maanden open en overeind te houden, klinkt het.   Internationale critici vinden de ophef overdreven. „Beschuldigingen dat een beeld antisemitisch zou zijn, verpestten de stemming op een gedurfd festival van experimenten”, oordeelde  The New York Times. „Documenta censureert kunstwerk”, kopte NRC. De Australische kunstenaar Richard Bell, ook op de Documenta vertegenwoordigd,  noemde de gang van zaken in NRC „geen antisemitisme, maar islamofobie.” Maar in Duitsland is de context, om voor de hand liggende reden, anders. Het verwijderde doek van Taring Padi is elders al meermaals tentoongesteld, nooit is er aanstoot aan genomen. Tijdens een panelgesprek eind juni zei de Israëlische historicus Meron Mendel daarover: „De Duitse context kan niet buiten beschouwing worden gelaten, al vinden sommigen die Duitse context al te lokaal of zelfs provinciaals.”  Mendel (1976) is hoofd van het Educatiecentrum Anne Frank in Frankfurt. Nadat het doek van Taring Padi was verwijderd, vroeg Documenta-directeur hem als adviseur voor het bevorderen van de dialoog en om met de andere kunstenaars te onderzoeken of meer werken misschien uitleg behoefden. Maar volgens Mendel wilde Schormann die dialoog niet écht. „En ik wilde niet als vijgenblad dienen”, aldus Mendel aan de telefoon. Na twee weken bedankte hij voor de rol. Daarop trok ook Hito Steyerl zich terug, met het verwijt dat de organisatie geen inclusief debat over de tentoonstelling mogelijk maakte.  Is er inderdaad sprake van censuur, van een oververhitte Duitse beeldenstorm ten koste van de artistieke vrijheid van de kunstenaars die zich, volgens een statement van de Documenta-leiding, verdacht gemaakt voelen vanwege „hun herkomst, huidskleur, religie of seksuele oriëntatie”?  Een gerenommeerde Duitse jurist oordeelde in de Sueddeutsche Zeitung dat de karikaturen op het doek People’s Justice kunnen worden gezien als aanzet tot haat en discriminatie. Ter vergelijking nam hij een ander werk op de Documenta, Guernica Gaza, onder de loep. Daarin wordt het nazi-bombardement op Guernica vergeleken met de Israëlische bezetting van de Palestijnse gebieden. Dat kan als kwetsend worden ervaren, aldus de jurist, maar is een politiek statement en valt onder de vrijheid van meningsuiting.  Ook voor Mendel is er een belangrijk verschil tussen kritiek op Israëls politiek en antisemitisme. Mendel ziet dat verschil zelfs tussen de beide karikaturen op het gewraakte werk van Taring Padi. De ene is een figuur in uniform met een varkenskop, een helm van de ‘Mossad’, de Israëlische inlichtingendienst, en om zijn hals een davidster. De andere figuur is een karikatuur met bloeddoorlopen ogen, een prominente neus, peies (traditionele slaaplokken, red.) en een hoed met SS-runen. „Die tweede heeft geen betrekking op Israël. Het is een klassiek antisemitisch beeld zoals we kennen uit de Middeleeuwen en de nazitijd.” Onlangs oordeelde een rechter dat een antisemitisch middeleeuws reliëf op de kerk van Maarten Luther in Wittenberg mocht blijven, in combinatie met het informatiebordje eronder. Op het 13de-eeuwse reliëf zijn drie als joods gestereotypeerde figuren te zien die aan de staart en de spenen van een varken trekken. De rechter noemde de zogenaamde ‘Judensau’  „in steen gebeiteld antisemitisme”, maar oordeelde dat het door het informatiebord een tijdsdocument wordt. „Het is nogal een verschil of een dergelijk beeld nu als kunst wordt gepresenteerd of dat het middeleeuws erfgoed is”, aldus Mendel. De context doet er dus toe. Bij de Duitse context hoort ook dat een brede meerderheid maar moeizaam een houding vindt tegenover kritiek op de politiek in Israël. In 2008 noemde Angela Merkel in de Knesset de veiligheid van Israël van nationaal (Duits) belang, wat ook kanselier Olaf Scholz (SPD) recentelijk onderschreef. Toen mensenrechtenorganisatie Human Rights Watch vorig jaar Israël van een beleid van „apartheid” beschuldigde, nam de Duitse tak van HRW op een berichtje op de website schielijk afstand van die internationale categorisering. En in Duitsland geldt de boycot-beweging BDS als „antisemitisch”, en worden diegenen die ermee sympathiseren al snel dito bestempeld.   In een bijdrage in tijdschrift Der Spiegel noemt ook schrijfster Eva Menasse het debat in Duitsland oververhit. We moeten ons druk maken over antisemitische aanslagen door Duitse neonazi’s, zoals die op de synagoge in Halle in 2019, aldus Menasse –  niet over wandkleden uit Indonesië.  „Natuurlijk zijn  Duitse rechts-extremisten een groter probleem dan kunstenaars uit Indonesië”, beaamt Mendel. „Maar mogen die kunstenaars dan antisemitische karikaturen verspreiden en extremisten niet?” Hoezeer rechts-extremisme een bedreiging is, wordt impliciet duidelijk in Kassel. Een nieuwe locatie op de Documenta 15 is een brug over de Fulda, onlangs gebouwd. Vanaf de brug zijn twee kunstwerken goed te zien. De brug heet naar Walter Lübcke, de politicus die in 2019 door een rechts-extremist werd vermoord omdat hij het Duitse vluchtelingenbeleid verdedigde.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/21/is-duitsland-overgevoelig-voor-anti-semitisme-a4137040
2022-07-22||Fout bij beëdiging rechters, onderzoek naar geldigheid 1.100 uitspraken||Door een fout bij het beëdigen van raadsheren, rechters die hoger beroepszaken behandelen, moeten mogelijk 1.100 uitspraken bij het gerechtshof Den Bosch opnieuw worden beoordeeld. Zeker zestien raadsheren en veertien plaatsvervangend raadsheren werden sinds 2003 verkeerd beëdigd volgens het gerechtshof, waardoor nu onzeker is of hun oordeel wel rechtsgeldig kan blijven. Procureur-generaal Edwin Bleichrodt vraagt de Hoge Raad te beslissen wat er met de zaken moet gebeuren. De president van het Hof, Gerard Tangenberg, zegt dat er “voor procespartijen, slachtoffers, en nabestaanden tijdelijk onzekerheid kan ontstaan over de geldigheid van de uitspraak„. Waarvoor hij excuses aanbiedt. Bij een beëdiging leest de voorzitter een tekst voor, waarop de raadsheer-in-spé moet verklaren zich hieraan te zullen houden. Begin deze maand merkte een aanwezige tijdens de beëdiging van een raadsheer op dat de verkeerde tekst werd voorgelezen, vertelt een woordvoerder van het gerechtshof Den Bosch. Wie dat was, kan ze niet zeggen. Niet de ambtseed voor rechters en raadsheren, maar die voor overige medewerkers van het hof werd gebruikt. Uit onderzoek bleek vervolgens dat dit zeker in dertig gevallen is misgegaan, en dat de eerste keer in 2003 was. Behalve dat de twee beëdigingsteksten erg op elkaar lijken, is het volgens de woordvoerder moeilijk te verklaren hoe dit heeft kunnen gebeuren. De procureur-generaal deed een vordering tot cassatie in het belang der wet; een procedure die alleen in uitzonderlijke gevallen wordt toegepast, meestal als er wetsuitleg in een specifieke situatie nodig is. De Hoge Raad moet nu beslissen welke gevolgen de blunder heeft voor de uitspraken die door de verkeerd beëdigde raadsheren zijn gedaan. Het gaat om vierhonderd strafzaken en zo’n zevenhonderd belastingzaken. De Hoge Raad gaat de kwestie half september behandelen. Momenteel informeert het gerechtshof de partijen bij wie de uitspraak mogelijk opnieuw gedaan moet worden. Zestien raadsheren zijn inmiddels opnieuw beëdigd. De anderen mogen geen uitspraken meer doen tot zij ook de juiste eed hebben afgelegd.  Om te voorkomen dat het gerechtshof dezelfde fout nog een keer begaat, is de beëdigingsprocedure aangepast. Vanaf nu wordt niet één, maar twee keer gecontroleerd of de voorzitter de juiste tekst voor zich heeft. Het verschil tussen de tekst voor rechters en overige medewerkers van het hof blijft klein, maar is er wel degelijk. Bijvoorbeeld, voor medewerkers: „Ik zweer dat ik trouw zal zijn aan de Koning en dat ik de Grondwet en alle overige wetten van ons land zal eerbiedigen”. Voor rechters: „Ik zweer/beloof dat ik trouw zal zijn aan de Koning, en dat ik de Grondwet en alle overige wetten zal onderhouden en nakomen.”||https://www.nrc.nl//nieuws/2022/07/21/fout-bij-beediging-rechters-onderzoek-naar-geldigheid-1-100-uitspraken-a4137024
2022-07-22||Cas Enklaar: onnavolgbaar talent met venijn en compassie||„Het griezeligste wat er in het toneel bestaat is opkomen in een decor, vanuit de coulissen”, zei acteur Cas Enklaar in 2018. Hij speelde toen in de voorstelling Liefdesverklaring (voor altijd), een hommage van de toneelspeler aan het publiek. Enklaar kon toen bogen op een carrière van meer dan een halve eeuw, met het acteurscollectief Het Werkteater als legendarisch begin in 1970. En toch was er die angst voor de opkomst, of beter: die angst voor „vreselijke decors, malle kostuums, dat hele gedoe van aangeklede acteurs”. Enklaar overleed afgelopen woensdag op 79-jarige leeftijd in zijn woonplaats Amsterdam. Enklaar was al geruime tijd ziek. Casper Willem Alexander Enklaar werd in 1943 geboren in Den Helder. Als kind knipte hij, samen met zijn broertje en zusje, filmsterren uit en verzamelde die in plakboeken. De Italiaanse filmster Gina Lollobrigida was zijn grote idool. Zijn moeder nam hem mee naar voorstellingen van Puck (later Centrum) in Amsterdam.  Tussen 1965 en 1968 bezocht hij de Amsterdamse toneelschool, daarna begon hij te spelen bij Toneelgroep Centrum. Enklaar hield naar eigen zeggen van jongs af aan van toneel. Hij liep door de straten van zijn geboortestad in vrouwenkleren, tot ongenoegen van zijn  vader. Maar  het opgetuigde toneel met decors en kostuum dat „net echt” moest zijn verfoeide hij.  Op 20 februari 1970 schreef Enklaar met een handvol acteurs theatergeschiedenis: ze verlieten welbewust de gevestigde gezelschappen waaraan ze waren verbonden en richtten Het Werkteater op, gevestigd aan het Amsterdamse Kattengat. Shireen Strooker, Marja Kok, Peter Faber, Olga Zuiderhoek, Jan Joris Lamers en Enklaar: ze wilden theater maken zonder regisseur, en al helemaal geen dramaturg of decorontwerper. Ze wilden theater brengen voor een publiek dat zelden of nooit de schouwburg bezocht. Zo traden ze met sociaal bewogen voorstellingen op in ziekenhuizen en psychiatrische inrichtingen, op straat.  Enklaar deed mee aan roemruchte voorstellingen als Toestanden, Hallo medemens  en Een zwoele zomeravond, theatervoorstellingen die vaak later werden verfilmd. In Een zwoele zomeravond vertolkt hij een boze opa die de Surinaamse zangeres (een meesterrol van Gerard Thoolen) van het toneel jaagt en twee dansers uitnodigt „een foxtrotje” te doen, dat is „tenminste beschaving”. Enklaar gold in de Werkteater-tijd als een „beeldschone acteur” die „echtheid van emotie” nastreefde, zoals NRC schreef in 1972 naar aanleiding van het „psychodrama”  Toestanden.   Voeg daarbij een acteur die zich elegant, dansant over het toneel beweegt en beschikt over een ver dragende, diep resonerende stem en de grondslag is gelegd voor een indrukwekkende carrière, in 1994 bekroond met de Albert van Dalsum-prijs. In zijn solo Een avond met Joan  (Het Werkteater, 1982) brengt hij een indrukwekkende hommage aan leven en neergang van Hollywood-ster Joan Crawford. Hoewel Enklaar toegeeft dat hij de travestiekunst graag beoefent, heeft hij er een afkeer van om op hoge hakken en in  jurkjes over het toneel te dartelen. Zijn vertolking van de mysterieuze Crawford, later ook verfilmd, is weergaloos: de triestheid van haar eenzame leven als actrice aan het slot doet, in de herinnering, nog altijd pijn. Naar eigen zeggen was het zijn homoseksualiteit die hem naar een rol als deze stuurde: hij vertoefde het liefst in de duistere wereld van nachtvlinderbars, uit angst voor het onbarmhartige daglicht. Zijn drang naar echtheid uitte zich ook in de vertolking van de jonge, wilde en intelligente Blanche uit Tramlijn Begeerte in 1997. Hij droeg een eenvoudig kostuum, eerder een hemdjurkje met een colbert erop. In de afscheidsbrieven uit het stuk gebruikte Enklaar zijn eigen persoonlijke „uitmaakbrieven”, zoals hij het noemt.  Voor Enklaar geldt dat hij „tijdens het acteren het spelen als echt ervaart”. Die drang zit absoluut niet aan de oppervlakte van kostuums of decor, maar in iets wat je een geheim zou kunnen noemen. Dat komt niet alleen in zijn vele honderden toneelrollen tot uiting, ook in de filmpersonages die hij vertolkte. Hij behoorde tot de vaste acteurs van cineast Theo van Gogh. Zijn rol als de alcoholische Bernd in een van de mooiste Nederlandse films, Een dagje naar het strand (1984), naar het gelijknamige boek van Heere Heeresma, getuigt van een bijna griezelige echtheid, sterker: Enklaars gespeelde alcoholisme is echter dan echt. Met dochtertje Walijne (Tara Fallaux) gaat hij naar het strand van Scheveningen. Terwijl zij rondrent, zandkastelen bouwt en zich in haar eentje vermaakt, gaat Bernard eropuit om drank te scoren. Het wordt steeds grimmiger én verdrietiger. De scène waarin de camera Enklaars wazig-doorlopen ogen filmt vlak boven een glas met dood bier is subliem. In dat glas drijven sigarettenpeuken. Enklaar probeert met zijn vingers het dode bier op te schuimen. In deze ene scène, met dochtertje Walijne op de achtergrond, schuilt heel het onnavolgbare talent van Enklaar: menselijk, oprecht, maar ook met venijn en compassie. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/21/cas-enklaar-onnavolgbaar-talent-met-venijn-en-compassie-a4137039
2022-07-22||Hoe erg is het als je vader zijn trauma&#8217;s niet verwerkt? Drie Spaanse romans over zwijgzame ouders||‘We werden uit onze slaap gewekt door gerinkel van glas en porselein dat op de grond uiteenspatte. Mijn zus en ik sprongen uit bed en renden naar de woonkamer zonder te weten of er iemand ons huis was binnengedrongen […] Toen zagen we haar staan, naast de notenhouten kast terwijl ze de kleine snuisterijen die ze in hun hele leven samen hadden verzameld van de planken pakte en voor zijn voeten smeet. Mijn moeder in haar lange duster met blauwe bloemetjes, sterk en vastberaden in haar optreden, bevend maar deze keer zonder te huilen.’  Halverwege de autobiografische roman Open hart komt ineens het moment dat de 15-jarige Elvira haar loyaliteit en het geloof in haar ouders verliest. Tijdens die nacht in het ouderlijk huis in Madrid ontstaat ineens een scheuring waardoor de schrijfster ‘het volwassen leven in wordt geduwd, haar zachte karakter kwijtraakt en een vreemde wordt’, zelfs voor zichzelf.  Meisje in de kerk van San Hipólito del Real omstreeks 1959 in  Támara de Campos, Palencia, Spanje. Foto Europa Press via Getty Images
 Elvira Lindo (1962) heeft dan al beschreven hoe haar vader Manuel, zoon van een karakterloze kapitein van de Guar-dia Civil en een bazige moeder, enkele maanden na het einde van de Spaanse Burgeroorlog in 1939 als negenjarige naar Madrid is gestuurd. ‘De meest meedogenloze, onbewoonbare en verwoeste stad van Spanje, waar het leger van de opstandige generaal vreselijk had huisgehouden’. In deze stad moet hij dagelijks voor zijn gewelddadige tante, bijgenaamd ‘het Beest’, eten halen bij de Auxilio Social, de voedseluitdeling van de franquistische vrouwenbeweging. Hij slaapt op een vies matras, is totaal verwaarloosd en zwerft doelloos door de verwoeste stad, eenzaam en alleen, net zo lang tot hij het niet meer trekt en uiteindelijk zelf op de trein stapt en een veiliger onderkomen vindt bij andere familieleden in Aranjuez.  Het is deze Manuel die zich ontwikkelt tot een nerveuze, kettingrokende, zwaar drinkende man met een obsessieve liefde voor zijn vrouw – ‘een gevaarlijke liefde van twee ongelijken’ – en zijn diepgewortelde jeugdangsten bestrijdt door ‘als een soort feodale heer’ over zijn gezin te heersen. Samen met vrouw en vier kinderen reist hij door het land, werkend als accountant voor een bouwbedrijf. Door dit zwervende bestaan, waarin steden en dorpen als Tétouan, Cádiz, Málaga, Ciudad Real en Tarragona elkaar opvolgen, kunnen de kinderen nergens aarden en krijgt Elvira’s moeder, gekweld door heimwee en gevangen in een verkrampte liefdesrelatie, hartkwalen. Pas wanneer Elvira een tiener is, vindt het gezin een vaste plek in Madrid. Maar dan is het al te laat. De snuisterijen en beeldjes, voor het eerst uitgestald in een kast, gaan eraan. Na jaren van ingehouden emoties uit haar moeder eindelijk haar woede en onmacht en gooit zwijgend alles kapot ‘voor de voeten van de man die haar sprakeloos aankeek’. En ja, ook hij zwijgt. Het is die ontworteling, het verdrukken van wie je bent en het intense zwijgen van twee ouders die de thema’s vormen van Lindo’s boek dat, ook al is het uiterst levendig en goed opgeschreven, soms te veel leest als een ongeredigeerd dagboek.  Hetzelfde thema keert ook terug in het recent gepubliceerde Terug naar huis (2021) van de Spaanse bestsellerauteur Jesús Carrasco (1972) die  in 2013 succesvol debuteerde met De vlucht. In deze  semi-autobiografische roman beschrijft hij  hoe zijn hoofdpersoon, na de dood van zijn vader, gedwongen wordt terug te keren naar zijn geboortedorp in het dunbevolkte Extremadura. En ook de Spaanse schrijver en dichter Manuel Vilas (1962) onderzocht in het eerder in deze krant besproken, autobiografische Ordesa de geschiedenis van zijn ouders die hun hele leven doorbrachten in het Noord-Spaanse stadje Barbastro en ‘doolden door het leven’. Het zijn autobiografische werken waarin de auteurs ieder hun blik richten op de hardwerkende generatie die een bestaan probeerde op te bouwen in het naoorlogse Spanje van Franco. Onder zijn dictatuur (1939-1975) groeide vanaf de jaren zestig het aantal banen   in de industrie, de dienstensector en de wetenschap. De welvaartsstijging die hiermee gepaard ging bood, ondanks de aanhoudende politieke onderdrukking en corruptie, nieuwe mogelijkheden voor de armere Spaanse onderklasse en leidde zelfs tot een nieuwe middenklasse. Met als resultaat een generatie die zich wilde opwerken: weg van het platteland, richting de grote steden, op zoek naar nieuwe mogelijkheden, maar ondertussen emotioneel nog steeds gevangen in een  verleden van burgeroorlog en oorlog waarover niet kon worden gesproken. Wat al die onverwerkte trauma’s doen met de kinderen van deze zwijgende generatie, dat is waar deze boeken over gaan.  Voor Lindo betekent het dat zij van jongs af aan, uit angst om haar kwetsbare moeder te verliezen, tics ontwikkelt – zoals het drie keer moeten aanraken van vloertegels of een lichtknopje – en zichzelf magische krachten inbeeldt om ervoor te zorgen dat haar moeder, die uiteindelijk kort na die desastreuze, nachtelijke woedeaanval overlijdt, in leven zal blijven. Bij Manuel Vilas, die zijn zoektocht naar het verleden  beschrijft aan de hand van 157 prachtige, associatieve mijmeringen, uit het zich in een depressie die begint kort nadat zijn moeder in 2014 overlijdt. In harde maar liefdevolle observaties schetst hij in Ordesa een beeld van een verscheurd Spanje, waar die zwijgende, ploeterende generatie, hangend tussen stad en platteland, machteloos tegenover zichzelf staat. Zo beschrijft hij zijn vader, als een man die, behorend tot de onderklasse ‘maar altijd goed gekleed’, nooit over zichzelf sprak, maar wel in staat was om zich als een kameleon aan te passen aan iedere situatie. ‘Hij was altijd arm. Het was hem alleen niet aan te zien en in die zin onttrok hij zich aan het Spaanse sociaaleconomische systeem van de jaren zeventig en tachtig van de vorige eeuw’. Ook zijn moeder, zo schrijft hij, sprak nooit over zichzelf, alsof ze een pact met zijn vader had gesloten. ‘Mijn moeder had verleden, heden noch toekomst […] Ze begreep niets van tijd. Haar geest kende geen tijdscategorieën. Dat was een zeldzame esthetische creatie van mijn moeder, alsof zich een soort historische schaamte in haar had genesteld. Schaamde ze zich voor haar ouders?’  De ouders van auteur Manuel Vilas. Foto  privécollectie Manuel Vilas, afkomstig uit Ordesa, uitgeverij Podium. Het is een vraag die hij later beantwoordt wanneer hij een foto van zijn grootmoeder – opgenomen in het boek – beschrijft. Het is het beeld van een vermoeide, oude vrouw die met een panische angst de camera in kijkt. Uit haar ogen spreekt ‘eeuwen Spaanse boerenstand, vermoeide handen, zweetlucht, slecht geschoren kaken, helse hitte in de zomer, vlak bij je mond ademende beesten, priesters die de mis opdragen’.  Het is de blik van iemand die, nadat haar man zelfmoord heeft gepleegd en haar eerstgeboren zoon is overleden,  de zin van het leven betwist ‘die in feite de zin is van de plaats waar je geboren bent, een plaats zonder naam, want een naam, roem, prestige, rijkdom, succes, eer, militaire macht, economische macht en internationaliteit zijn in Spanje slechts voor twee steden weggelegd: Madrid en Barcelona’. Die tegenstelling tussen stad en platteland, tussen vooruitgang en blijven hangen in een zwijgzaam verleden, komt ook terug in het prachtige, sober geschreven Terug naar huis van Carrasco. In deze derde roman, deels gebaseerd op zijn eigen leven, keert Juan, een jongeman die naar Edinburgh is verhuisd, terug naar zijn Spaanse geboortedorp. Hij komt zijn vader begraven die is overleden aan  een asbestvergiftiging – ooit opgelopen in een vezelcementfabriek. Bij aankomst  wordt hij geconfronteerd met een dementerende moeder en een verwijtende zus die jarenlang alleen voor haar zieke vader heeft gezorgd. Zus Isabel, een getalenteerde biochemicus die een bedrijf in de VS wil opzetten, dwingt hem haar taken over te nemen en vertrekt. Gedwongen het oude, middelmatige bestaan dat hij wilde ontvluchten weer voort te zetten, moet Juan de boel op orde zien te krijgen in het noodlijdende houtzagerijtje dat zijn vader heeft achtergelaten. Daar, in die  vervallen fabriek, omringd door moestuinen en stukken land, leert Juan tussen de aftandse schaafmachines, half afgewerkte deuren en oude werktafels zijn stugge vader herwaarderen. Die geestelijke hereniging weet Carrasco op een uiterst liefdevolle manier te beschrijven door op  tactiele wijze de objecten die hij  aantreft – en die symbool staan voor die lagere klasse die zich heeft willen opwerken – te omschrijven. Zo lezen we over de rammelende, oude Renault 4 (bijgenaamd ‘vier blikken’, waar de wind door de kieren waait) of over het bescheiden Leonidas-opwindhorloge van Juans vader: ‘Het mist de kwaliteit en de prestaties om in een lifestylemagazine voor mannen te kunnen staan. Het mist de kostbare materialen om door een juwelier begeerd te worden. Het mist een groep invloedrijke bezitters om de interesse van een antiquair te wekken. Het is het horloge van een arbeider.’ Voorwerpen, aldus Carrasco, die als kleine schijnwerpers fungeren. ‘Licht dat aangaat wanneer het leven van degene die ze bezat uitdooft.’ Jeugdfoto uit het boek Ordesa van Manuel Vilas. Foto  privécollectie Manuel Vilas, afkomstig uit Ordesa, uitgeverij Podium. Die aandacht voor de jaren zestig en zeventig via voorwerpen, gebouwen of  radio- en tv-programma’s komt ook terug in het proza van Vilas. Zo memoreert hij hoe bij zijn ouders begin jaren zeventig  de eerste televisie het huis binnenkwam en hoe zijn vader luidkeels meedeed met de spelshow Un, dos, tres… responda otra vez. Of hoe ze champagne dronken uit brede glazen, de zogenaamde ‘coupes’ of ‘pompadourglazen’, die later werden vervangen voor ‘flûtes’. Over een vroege foto waarop zijn vader zit in zijn eerste Seat 600, een auto die Juans vader in Terug naar huis verruilt voor de Renault 4, schrijft hij hoe dit voertuig ‘voor miljoenen Spanjaarden een reden tot vreugde was, een reden tot materiële, goddeloze hoop, een reden om te geloven in de toekomst van machines voor persoonlijk gebruik, een reden om te reizen, een reden om andere streken en andere steden op te zoeken […] een reden om in je eentje in een van de buitenwereld afgesloten hokje te gaan zitten.’  Een treffende beschrijving, omdat Vilas hier in feite  het opkomende individualisme beschrijft, iets waar zijn vader duidelijk onwennig tegenover stond. En dat geldt ook voor de ouders uit de andere romans: dat ze ook zelf iemand mogen zijn, was nog niet tot hen doorgedrongen.    Ook Lindo grijpt in haar herinneringen vaak terug op de details, de kleine dingen die voor haar de fundamenten vormen van een afbrokkelende jeugd, zoals  de liefde die haar moeder koestert voor tenniskampioen Manolo Santana (want ze houdt van ‘mannen met grote tanden’) en ‘modern koken’ waarbij platos combinados worden gemaakt, meerdere gerechten op één bord: frankfurters, ketchup, mosterd en aardappelpuree uit een pakje.   Hoe banaal het ook overkomt, uiteindelijk zijn het allemaal manieren om iets te begrijpen, iets terug te vinden van een jeugd die voor een deel in nevelen blijft gehuld. Zelfs wanneer Lindo na de dood van haar vader een lange afscheidsbrief aantreft, geeft dat haar, door de zakelijke manier waarop hij in een paar pagina’s zijn hele leven beschrijft, slechts de bevestiging van zijn onvermogen zich te uiten. Toch ontroert  het haar hoe hij zijn brief eindigt:  Dit is, uit de losse pols, een samenvatting van mijn leven.  Dank jullie wel, allemaal!  Alsof, zo concludeert Lindo – die in  deze vreemde, uitbundige slotzinnen toch ook  de ongeremde levenslust van haar vader herkent – hij het uitspreekt vanaf een podium terwijl hij een ererondje maakt, zich  ineens bewust van de schoonheid van het bestaan, maar op het punt staat voorgoed van het toneel te verdwijnen.  

●●●●●

Jesús Carrasco:  Terug naar huis. Vert. Arie van der Wal. Meulenhoff, 316 blz. € 21,99
 
●●●●●
||https://www.nrc.nl//nieuws/2022/07/21/de-onverwerkte-traumas-van-het-spanje-van-franco-a4137038
2022-07-22||Gigantische boete voor de ‘Chinese Uber’ Didi: ruim 1 miljard euro||  De Chinese taxi-app Didi Chuxing heeft een boete opgelegd gekregen van ruim 8 miljard yuan, zo’n bijna 1,1 miljard euro. Volgens de Chinese digitale toezichthouder heeft het bedrijf  veiligheidswetten op datagebied geschonden.  Didi,  de ‘Chinese Uber’, wordt onder meer beschuldigd van het illegaal verzamelen van persoonsgegevens. Wat het bedrijf precíés verkeerd heeft gedaan, wil toezichthouder CAC niet toelichten.  In een reactie aan de Financial Times laat de instantie weten dat de „illegale activiteiten”  van het bedrijf een „serieuze bedreiging” vormden voor de veiligheid van Chinese „sleutelinfrastructuur en -data”. De boete (8 miljard yuan) bedraagt  tegen de  5 procent van de jaaromzet van het taxibedrijf.   Zo komt een onstuimig jaar voor de taxi-app tot een voorlopig einde. Vorig jaar juni werd Didi met veel enthousiasme ontvangen op de beurs in New York. Het bedrijf haalde er zo’n 4,4 miljard dollar  op. Een blockbuster-beursgang.  Maar de euforische stemming bleef niet lang: vrijwel meteen  kondigde de Chinese digitale toezichthouder aan  een onderzoek te starten, dat nu tot de miljardenboete heeft geleid. Hij legde Didi ook direct een verbod op: het mocht de taxi-app niet langer aan nieuwe gebruikers aanbieden, Chinese appstores moesten de app uit hun aanbod verwijderen. Dat veroorzaakte een grote financiële klap.  Ook de  beurskoers van Didi daalde fors.  Uiteindelijk besloot de taxi-app eind vorig jaar, onder druk van de Chinese autoriteiten, helemaal van de Amerikaanse beurs te vertrekken.  De Chinese autoriteiten richtten hun pijlen de afgelopen jaren steeds vaker op grote techbedrijven. Beijing probeert de  controle te houden over de grote hoeveelheid data die de bedrijven verzamelen. Het wil bijvoorbeeld niet dat de grote techbedrijven (en hun bergen aan data) zomaar  in het buitenland naar de beurs gaan. De vrees bestaat dat ze dan gedwongen worden inzicht te geven in die gegevens. Bij Didi zijn dat niet alleen data van gebruikers, maar ook kaarten van China.  In wat ook wel een crackdown op Chinese techbedrijven wordt genoemd, werd  de beursgang van de fintech-tak van  internetgigant Alibaba, ANT,  in 2020 ook al afgeblazen.  Topman Jack Ma was  een paar maanden onvindbaar. Ook techbedrijven Full Truck Alliance, een soort Uber voor vrachtvervoer, en Zhipin.com, een vacature-app, werden door de CAC onderzocht. Alibaba kreeg daarnaast, net als maaltijdbezorger Meituan, een miljardenboete opgelegd van de Chinese mededingingsautoriteit. Twee topmensen van Didi hebben nu ook een boete gekregen, van  1 miljoen yuan (145.000 euro) per persoon.    Correctie (22 juli 2022): In een eerdere versie werd het boetebedrag in dollar uitgedrukt. Dat is aangepast naar euro. ||https://www.nrc.nl//nieuws/2022/07/21/gigantische-boete-voor-de-chinese-uber-didi-ruim-1-miljard-dollar-a4137037
2022-07-22||Deze filosoof weet zijn wanhoop zo speels te verwoorden dat je ervan opkikkert||Soms kan een inleiding je op het verkeerde been zetten, zoals die van Peter Sloterdijk bij het boek Bekentenissen & banvloeken van de Roemeense denker Emil Cioran. In deze tekst van Sloterdijk wordt op de breedsprakige manier die we van hem kennen relatief weinig gezegd, terwijl in de beknopte en scherp geformuleerde fragmenten van Cioran, die daarop volgen, juist veel gezegd wordt. Toegegeven, ook het werk van Cioran kan zo nu en dan cryptisch zijn, maar je hebt tenminste niet de indruk dat hij een rookgordijn opwerpt om een magere inhoud te verhullen. Waar de inleiding van Sloterdijk voornamelijk op neerkomt, is het idee dat Cioran geen navolgers heeft gehad omdat zijn denken niet slechts een theoretische exercitie was (zoals bij de meeste filosofen), maar uit een uiterst persoonlijke positie voortkwam. Sloterdijk benoemt die positie als een ‘vertwijfelende negativiteit die zich terugtrekt in een onoverdraagbare, bodemloze en onnavolgbare ballingschap’. Je zou het eenvoudiger kunnen zeggen: Cioran was een radicale pessimist die in zijn vijftien gepubliceerde boeken (waarvan Bekentenissen & banvloeken de laatste is, verschenen in 1987) blijft hameren op één idee: dat het leven zinloos is. Alle zaken die de mensheid bezighouden, ontmaskert hij als illusies die hoogstens tijdelijk kunnen afleiden van het grote niets. Ciorans werk bevat zo’n unieke mengeling van misantropie, wanhoop en scepticisme dat het vanzelfsprekend is dat hij nooit school heeft gemaakt. Niettemin heeft hij met zijn boeken lezers gevonden en zelfs liefhebbers (en dat zijn vast niet alleen mensen die levensmoe zijn). Het sombere karakter van Emil Cioran (1911-1995) wordt vaak in verband gebracht met zijn geboortegrond: hij werd namelijk in Roemenië geboren, in ‘een streek waar mislukken een plicht was’, zoals hij schrijft. Het Roemeense karakter definieerde hij eens als ‘vrolijke wanhoop’. Cioran vestigde zich eind jaren dertig in Parijs en nam zich voor om voortaan alleen nog in het Frans te publiceren, wat hem na jaren hard werken ook lukte. Welbeschouwd is het een fenomenale prestatie dat hij erin slaagde om in een vreemde taal werk van zo’n grote literaire kwaliteit te schrijven. Gelukkig werd hij trouwens ook niet in Parijs, maar die stad noemde hij wel ‘de enige plek waar het goed wanhopen is’.  Cioran noemde zijn woonplaats Parijs  ‘de enige plek waar het goed wanhopen is’ Het paradoxale van Cioran is dat hij zijn wanhoop soms zo speels en spottend verwoordt dat je er als lezer van opkikkert. Zo vertelt hij over een Chinese wijze die stelde dat een honderdjarige die terugblikt op zijn leven slechts een enkel uur van geluk kan aanwijzen. En dan schrijft hij: ‘Aangezien iedereen overdrijft, waarom zouden de wijzen daarop dan een uitzondering vormen?’ Het is voorstelbaar dat Cioran zelf ook plezier beleefde aan het bedenken van zo’n punchline. In ieder geval geeft hij toe dat hij ‘na het krabbelen van een bladzijde of zelfs maar een regel altijd zin krijgt om te fluiten’, wat zijn afgrondelijke pessimisme weer enigszins relativeert. Emil Cioran in Parijs, ca. 1950. Foto Corbis via Getty Images
 Wat Ciorans gebrek aan navolgers betreft: die heeft vast ook te maken met het feit dat hij niet argumenteert, maar poneert (zoals Ger Groot opmerkt in zijn essay over Cioran in Vier ongemakkelijke filosofen, 2003). In zijn werk volgt het ene stellige aforisme op het andere, zonder veel toelichting of samenhang; welke filosoof zou op zo’n wankel fundament verder kunnen bouwen? Bovendien vertegenwoordigen veel van zijn aforismen in hun absoluutheid een soort eindpunt van het denken, bijvoorbeeld als hij schrijft ‘Ieder leven is het verhaal van een teloorgang’ of ‘Het zekerste middel om niet op slag je verstand te verliezen: je herinneren dat alles onwerkelijk is, en zal blijven…’ Wat zou je aan zulke uitspraken nog kunnen toevoegen? Misschien dringt de vraag zich op wat je eraan hebt om een boek te lezen van een man die categorisch alles afwijst waar mensen in geloven. Een man ook die alleen nog soelaas vindt in de verveling, het lijden en het nietsdoen omdat in die toestanden de lucide blik mogelijk wordt waarmee hij door de dagelijkse schijn heenkijkt: ‘Om het wezenlijke in te zien, mag je geen enkel vak uitoefenen. Alleen de hele dag gestrekt liggen, en zuchten…’  Slechts weinigen voelen zich aangetrokken tot zo’n mate van onthechting en nog minder mensen kunnen zich zo’n luxe permitteren. Als Ciorans ideeën al nut zouden moeten hebben, dan zit dat nut in de tegenstem die erin te horen valt, het heftig nee-zeggen tegen een waanzinnige wereld. Je zou zelfs kunnen zeggen dat Cioran een tegengif biedt tegen het dolgedraaide streven naar meer, beter en verder dat de mensheid in de greep houdt. Een tegengif dat de lezer het beste in kleine doses tot zich kan nemen, als hij of zij niet ziek wil worden.   

●●●●●
||https://www.nrc.nl//nieuws/2022/07/21/deze-filosoof-weet-zijn-wanhoop-zo-speels-te-verwoorden-dat-je-ervan-opkikkert-2-a4137036
2022-07-22||Weilanden bestaan niet voordat er koeien in lopen||Grazende koeien hebben mij altijd gefascineerd. Ik ben met dat beeld groot geworden: zodra ik de stad uit fietste, zag ik een horizon, gras en grazende koeien. Dit beeld zit bij mij, en bij veel andere Nederlanders, ingegraveerd als samenhangend geheel van landelijkheid, weidsheid, natuur en rust.   Voor het vee dat er graast en voor hun eigenaren, de boeren, heeft het landschap geen recreatieve  betekenis.  Het grazen hangt samen met: melk en vlees produceren. Weilanden bestaan niet voordat er koeien in lopen. Het is het grazen zelf dat het landschap open houdt en de weilanden doet ontstaan. Het grazen in Nederland werd de afgelopen decennia steeds meer overgenomen door machines: het land werd gemaaid, de koeien op stal gevoerd. De koeien kregen kuilgras maar ook  maïs en soja. De eiwitrijke melkproductie nam toe.  Wat ik fascinerend vind aan een weiland, is dat het lijkt op een onbeschreven blad, een vel wit papier. Op het moment dat de koeien er komen grazen, vullen zij het in als een schrift of tekening, met hun diversiteit aan bewegingen.  Die bewegingspatronen fascineren mij. Afgelopen weken hebben Ivar van Bekkum en ik een nieuwe serie graaschoreografie-tekeningen gemaakt. Op deze tekeningen leggen wij de graaspatronen van koeien vast, als een soort menselijke en subjectieve gps.   Ik zou wensen dat ons werk ertoe zou inspireren om het landelijk gebied meer vanuit mobiliteit en samenhang te bezien.  De mestoverschotten zijn  op een andere manier te bezien: de aanvankelijke kringloop van voedsel, mest, gewas, grazen of verbouwen, voedsel, mest enz.  is verbroken met de komst van kunstmest, die aan die kringloop wordt toegevoegd. Deze meststoffen zijn voedingsstoffen, die worden toegevoegd maar nergens meer afgevangen. Het  systeem barst nu uit zijn voegen. Het landschap lijdt als het ware aan obesitas. Dat wat eerst zo prachtig leek: voldoende groeikracht voor het gewas om  mens en vee te voeden, gaat nu de aarde verstikken. Eerst de landerijen, dan de aangrenzende natuurgebieden, dan  de rest van het land en uiteindelijke de oceanen.  Wat lost het verminderen van de veestapel op specifieke locaties dan eigenlijk op? De wereld gaat er niet van op dieet. De stroom van niet-gerecyclede poep van mens en dier blijft de wereld verstikken.  Het stikstofbeleid produceert vooral een onoplosbaar politiek probleem met de beschuldiging van  de agrarische sector.  Ondertussen tekenen wij door, om met geduld, nieuwsgierigheid en aandacht ons voortdurend veranderende landschap te blijven bezien.||https://www.nrc.nl//nieuws/2022/07/21/beweegredenen-van-grazende-koeien-a4137035
2022-07-22||Dieren werden zo’n 233 miljoen jaar geleden warmbloedig||De vroege voorouders van zoogdieren werden warmbloedig aan het einde van het Trias, rond de 233 miljoen jaar geleden. Dat vermoedt een internationaal team van paleobiologen op basis van onderzoek aan het fossiele binnenoor van 56 uitgestorven ‘oerzoogdiersoorten’. De ontwikkeling verliep abrupt, en zorgde voor een stijging in lichaamstemperatuur van bijna 10 graden Celsius, schrijven ze deze week in Nature. Warmbloedigheid oftewel endothermie zorgt er in moderne zoogdieren en vogels voor dat ze een vrijwel constante lichaamstemperatuur hebben, die – afhankelijk van de soort – tussen de 31 en 45 graden Celsius ligt. Koudbloedige diergroepen, zoals insecten en reptielen, hebben de zon nodig om op te warmen, en dat bepaalt in sterke mate hun leefwijze. Juist endothermie heeft eraan bijgedragen dat zoogdieren en vogels tegenwoordig ‘ecologisch dominant’ zijn, schrijven de onderzoekers. Omdat ze sneller en verder kunnen bewegen en actiever zijn, kunnen ze meer niches innemen. Maar over het moment waarop de warmbloedigheid ontstond, bestaat veel discussie. Met hun huidige analyse van fossiele binnenoren menen de paleobiologen het antwoord in handen te hebben: tot het late Trias waren alle verre voorlopers van zoogdieren – in tegenstelling tot wat vaak vermoed wordt – nog koudbloedig. Pas daarna, tijdens een periode van grote klimatologische instabiliteit en afkoeling, volgde een snelle omslag. Het binnenoor herbergt het evenwichtsorgaan. Het is een labyrint dat onder meer bestaat uit halfcirkelvormige kanalen: buisjes die draaibewegingen registreren en zijn gevuld met endolymfe, een kaliumrijke vloeistof. Stijgende lichaamstemperaturen, zo schrijven de auteurs, zouden de stroperigheid van die endolymfe hebben verminderd en dat zou volgens hen zijn samengegaan met een veranderende morfologie van het binnenoor. Wijzigingen in de labyrintvorm en de vorm van de kanaaltjes zorgden ervoor dat de minder stroperige vloeistof tóch enigszins vertraagde. Prettiger voor de dieren, die anders door de klotsende endolymfe een verstoord evenwichtsgevoel zouden krijgen. De paleobiologen onderzochten hun vermoeden door 3D-weergaven te maken van het binnenoor van zowel uitgestorven als nog levende soorten, en de labyrinten met elkaar te vergelijken. Zodoende zagen ze dat de structuur rond 233 miljoen jaar geleden inderdaad veranderde: de kanaaltjes werden bijvoorbeeld significant smaller. Met behulp van computermodellen berekenden ze dat de lichaamstemperatuur van de vroege zoogdierachtigen rond dezelfde tijd toenam van pakweg 24 tot 29°C (vergelijkbaar met hedendaagse koudbloedige dieren zoals schildpadden) naar pakweg 31 tot 34°C. Nog steeds redelijk laag voor endotherme dieren, maar wel vergelijkbaar met de lichaamstemperatuur van vogelbekdieren. Overigens was warmbloedigheid niet de enige aanpassing aan het onstabielere klimaat aan het einde van het Trias, schrijven de onderzoekers. Rond dezelfde tijd of mogelijk later, tijdens het Jura, hadden sommige oerzoogdieren vermoedelijk een isolerende vacht ontwikkeld. Die isolerende vacht leidde tot betere thermoregulatie en droeg zo mogelijk zelfs bij aan de ontwikkeling van endothermie. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/21/dieren-werden-zon-233-miljoen-jaar-geleden-warmbloedig-a4137032
2022-07-22||Opinie | Gratie is júíst bedoeld  voor zware delinquenten||Koning Willem Alexander bij de gratie Gods koning der Nederlanden enz. enz. heeft gratie verleend aan Frank Masmeijer. Die was door het Hof van Beroep te Antwerpen (België) bij vonnis van 27 juni 2019 wegens overtreding van de Opiumwet veroordeeld tot een gevangenisstraf van negen jaren. Om meerdere redenen betreft het een opmerkelijke gratieverlening. Maar de onvrede bij de politie hierover is misplaatst.  Gratieverlening is vermindering, verandering of kwijtschelding van een door de rechter opgelegde straf.  Gerard Spong is advocaat in Amsterdam.  Bij Masmeijer zou het om een gevangenisstrafrestant van 1,5 jaar gaan. Opmerkelijk is allereerst dat gratie is verleend ter zake van een vonnis in een vreemde staat (België) opgelegd. In ons land is met toepassing van de Wet wederzijdse erkenning en tenuitvoerlegging vrijheidsbenemende en voorwaardelijke sancties (WETS) deze straf omgezet tot een Nederlands strafvonnis.   Ook opmerkelijk is dat het kennelijk gaat om een gratieverzoek van zijn vriendin, waarvan zijn advocaten geen weet hadden. Onbekend is dan ook op welke gronden gratie is verzocht en verleend.  Doorgaans betreffen het persoonlijke omstandigheden die de straffende rechter niet heeft kunnen kennen.  Naderhand na het vonnis voorgevallen ziekte, dood of omstandigheden die tot een aanzienlijk lagere bestraffing zouden hebben geleid vormen, vaak gratiegronden. Het betreffen namelijk gronden die geen processuele herziening volgens de wet opleveren.  Opvallend is verder dat het een gratieverlening betreft van een strafvonnis in een drugszaak. Terecht dat dit niet  in de weg heeft gestaan aan een gratieverlening. Want aan kruimeldieven wordt geen gratie verleend. En het gratie-instituut is juist in het leven geroepen om bij zware sancties, zoals een jarenlange gevangenisstraf, in te grijpen. Als aan een moordenaar gratie wordt verleend, dan moet dat voor drugshandelaren ook mogelijk zijn. Daarom is die verontwaardiging van de politie over deze gratieverlening dus misplaatst. Het recht van gratie wordt overigens door de Belgen omschreven als ‘genade’. Van belang is te weten dat dit zogeheten prerogatief van de Kroon aan ministeriële verantwoordelijkheid is onderworpen. Minister Franc Weerwind (Rechtsbescherming, D66) zal dus deze gratiebeslissing tegenover de Tweede Kamer moeten verantwoorden. Over de grenzen van die verantwoordelijkheid is men het niet altijd eens. Dat bleek met name uit de debatten destijds over ‘de drie van Breda’,  Duitse oorlogsmisdadigers die in 1972 gegratieerd werden. Minister Franc Weerwind  zal  deze gratiebeslissing in de Tweede Kamer moeten verantwoorden Ook de tot levenslang veroordeelde Cevdet Y., de man die in 1983 zes mensen doodschoot in het Delftse café ’t Koetsiertje, heeft na hevige tegenstand van de toenmalige minister van rechtsbescherming Sander Dekker (VVD) en na ingrijpen van de rechter, in 2021 gratie gekregen. Dat was trouwens een nogal klunzige en hypocriete vertoning van Dekker. Die weigerde tot driemaal toe een rechterlijke uitspraak behoorlijk na te leven. Eerst nadat hij voor de vierde keer door de rechter op de vingers was getikt, plengde Dekker krokodillentranen met de opmerking dat we nu eenmaal leven in een rechtsstaat waarin we ons moeten houden aan rechterlijke uitspraken en dat hij dan ook bij gevolg niets anders kon doen dan uitvoering  geven aan deze vierde rechterlijke uitspraak. De gratieverlening van Masmeijer is verder bijzonder, omdat daarmee de klemmende gevolgen van de nieuwe wettelijke regeling terzake de voorwaardelijke invrijheidsstelling (v.i.) worden gecorrigeerd of zo men wil, gecompenseerd. Per 1 juli 2021 verviel de oude regeling op grond waarvan na het uitzitten van twee derde van de straf voorwaardelijke invrijheidsstelling in  beginsel mogelijk werd. Voor Masmeijer zou dat toen na zes jaar het geval zijn. In de nieuwe regeling werd de tweederdetermijn echter afgeschaft en vervangen door een maximale voorwaardelijke invrijheidsstelling van twee jaar. Aan kruimeldieven wordt geen gratie verleend Voor Masmeijer zou die nieuwe voorwaardelijke invrijheidsstelling dan eerst na zeven jaar mogelijk zijn. Dat scheelt een dik jaar, nu het omzettingsvonnis van oktober 2021 dateert. In zoverre behelst zijn gratieverlening een pikante en pijnlijke correctie van het door de vorige minister van Rechtsbescherming ingevoerd systeem. Of dit bij de gratieverlening heeft meegespeeld, is evenwel vooralsnog in nevelen gehuld. Wellicht dat dit na vragen van Kamerleden duidelijk wordt.  Een zodanige correctie is overigens geen nouveauté. Via gratie worden soms onaanvaardbare verschillen ‘rechtgetrokken’  om grote rechtsongelijkheid te vermijden. Kort na de Tweede Wereldoorlog  werd in verband daarmee door gezaghebbende juristen gratie voor politieke delinquenten bepleit. „In plaats van bijltjesdag”, aldus de vermaarde hoogleraar staatsrecht A.D. Belinfante. Men kan gratie verder ook zien als het completeren van het recht. In de Gratiewet is immers bepaald dat gratie onder meer kan worden verleend indien aannemelijk is geworden dat met de tenuitvoerlegging van de rechterlijke beslissing of de voortzetting daarvan geen met de strafrechtstoepassing na te streven doel in redelijkheid wordt gediend. Dit completeringskarakter vindt met name zijn basis in het voorschrift dat de minister van Justitie dan wel  Rechtsbescherming alvorens te beschikken, advies inwint bij het gerecht dat de straf heeft opgelegd.  Er moet nog worden opgemerkt dat aan Masmeijer voorwaardelijk gratie is verleend. Als voorwaarde geldt dat hij binnen de bij de uitvoering van het gratiebesluit te stellen termijn geen strafbaar feit zal begaan. De Gratiewet bevat een vrij uitvoerige regeling van de voorwaardelijke gratie. De voorwaarden dienen het gedrag van de veroordeelde te betreffen en mogen diens vrijheid om zijn godsdienst of levensovertuiging te belijden niet beperken. De voorwaarden zijn van kracht voor een proeftijd van ten hoogste twee jaren.  De aan Masmeijer opgelegde algemene voorwaarde is, zoveel is duidelijk, vanwege de algemeenheid verraderlijk van aard. Een bagateldelict zal hem in dit kader niet fataal worden. Maar het aanwezig hebben van een snuif of wat niet voor eigen gebruik bestemde wiet dan wel het witwassen in de vastgoedbranche kan hem lelijk opbreken. Want dan slaat de Koning of  de minister wederom bij de gratie Gods onverbiddelijk toe. Met hem valt immers niet te sollen.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/21/gratie-is-juist-bedoeld-voor-zware-delinquenten-a4137031
2022-07-22||CO₂ uit de lucht vangen met een rijdende trein is ‘een grappig idee’||Op de ontwerptekening staat een felgroene tank, met bovenop aan weerszijden een grote buis. Deze treinwagon zal opvallen tussen de doorgaans bruine of flets gekleurde wagons van een goederentrein. Hij vervoert geen goederen, hij vangt CO2. De buis bovenop is om lucht in en uit te laten stromen. Er zit een filter in waar CO2-moleculen uit de langsstromende lucht in blijven hangen. Eenmaal vol, wordt het filter geleegd en de CO2 in de tank opgeslagen. De wagon kan 3.000 ton CO2 per jaar uit de lucht halen,  schrijven onderzoekers van onder meer de universiteit van Toronto, MIT en de start-up CO2Rail Company in het wetenschappelijke tijdschrift Joule. Het idee om CO2 te vangen door buitenlucht langs een filter te laten stromen is niet nieuw. Direct air capture (DAC), zoals de techniek heet, is een van de manieren om CO2 uit de atmosfeer te halen. In Europa en de Verenigde Staten staat nu een handvol DAC-installaties, waarvan de grootste een capaciteit heeft van 4.000 ton per jaar. In de rapporten van het IPCC wordt DAC genoemd als een van de maatregelen om nog onder de anderhalve graad opwarming te kunnen blijven. CO2 vangen met een treinwagon ondervangt enkele nadelen van de bestaande installaties. Omdat ze rijden, leggen ze geen permanent beslag op landoppervlak. Het grootste deel van de benodigde energie komt uit teruggewonnen warmte die vrijkomt bij het remmen van de trein en vergt dus geen energie uit (al dan niet duurzame) externe bronnen. En er zijn geen grote ventilatoren nodig zoals bij stilstaande installaties, de lucht stroomt vanzelf als de trein rijdt. Opvallend is dat het ontwerp uitgaat van een andere filtertechnologie dan de bestaande installaties gebruiken. Deze zogenoemde ‘elektroswing’-techniek is in 2019 voor het eerst beschreven in Energy & Environmental Science door onderzoekers van het Amerikaanse MIT, een van hen is ook betrokken bij dit onderzoek. Deeltjes in dit filter hebben bij een bepaalde hoeveelheid aanwezige elektronen voorkeur om CO2 aan zich te binden. Door wisselingen in elektrische spanning toe te passen, kan het filter afwisselend CO2 binden en loslaten. Bij huidige chemische filtertechnieken is warmte nodig om de CO2 los te weken en dat vraagt veel energie. De start-up Verdox is „bijna zover” om de elektroswing-techniek commercieel toe te passen, schrijven de onderzoekers nu in Joule. 100 procent CO2-winst biedt de wagon niet. Hoewel hij tussen andere wagons meerijdt met treinen die toch al zouden rijden, is er met de wagon meer energie nodig om de trein te laten rijden dan zonder de wagon. Volgens de onderzoekers is de efficiëntie 93 procent – voor elke honderd  CO2-moleculen die worden opgevangen, worden er zeven uitgestoten. De onderzoekers schetsen een optimistisch toekomstscenario voor de wagons, in 2050 zou jaarlijks 2,9 gigaton CO2 uit de lucht gehaald kunnen worden met de rijdende CO2-verwijderaars. Er rijdt nu overigens nog geen wagon rond. De betrokken start-up CO2Rail Company denkt begin 2023 te kunnen beginnen met bouwen. Ter vergelijking: in Nederland werd in 2020  0,16 gigaton CO2 uitgestoten. „Het is een grappig idee en een onderhoudende studie. Maar hoe innovatief ook, ik denk niet dat het op grote schaal toegepast gaat worden”, zegt Wim Brilman. Hij is hoogleraar duurzame procestechnologie aan de Universiteit Twente en werkt zelf ook aan DAC. „De studie gaat voornamelijk over het oogsten van de rem-energie van treinen en het vervolgens gebruiken van de energie voor een op een wagon gemonteerde DAC-installatie. Maar ik mis een vergelijking over hoeveel energie je zou besparen als je een installatie met dezelfde technologie op land zou bouwen. De energiekosten van de ventilatoren bij stilstaande installaties zouden hoger moeten zijn dan het netto energieverbruik van het continu verplaatsen en op gang brengen van de wagon.” „Gratis energie bestaat niet”, zegt Brilman. „Als ze energie van het afremmen gebruiken voor de DAC-installatie, dan kun je die ook voor een andere toepassing of voor de trein zelf inzetten.”||https://www.nrc.nl//nieuws/2022/07/21/co2-uit-de-lucht-vangen-met-een-rijdende-trein-is-een-grappig-idee-a4137030
2022-07-22||Zweedse thrillerauteur: ‘Het is niet uit sensatiezucht dat ik die gruwelijkheid beschrijf’||De Zweedse thrillerauteur Niklas Natt och Dag (42) wijst op zijn zegelring, waarop een wapen met een gouden veld (dag) en een azuren veld (nacht) staat afgebeeld. In de heraldische kleuren staat goud voor wijsheid, rijkdom en azuur voor wetenschap en waarheid. Een andere tak van zijn adellijke familie heeft een zon en maan als wapen. Donkerblauw en goud, duister en licht.  Als hij zijn boeken signeert,  stempelt hij met die ring zijn handtekening. „Ik kom uit een adellijke familie die teruggaat tot de dertiende eeuw en zuiver van Zweedse oorsprong is, een van de laatste die dat kunnen zeggen. Mijn voorvaderen verhinderden in 1434 een aanslag op de koning van Zweden, dat weet ik sinds mijn jeugd. En ook dat mijn familie zeer vermogend was, tot een van de erfgenamen alles verkwanselde. Van het kapitaal was niets meer over, alleen mijn zegelring herinnert eraan.”  Niklas Natt och Dag (Stockholm, 1979) werkte als journalist en hoofdredacteur van een mannentijdschrift, tot hij  in 2017 debuteerde met 1793, het eerste deel van een historische romantrilogie. Het  werd bekroond met  de Martin Beck-prijs voor het beste eerste Zweedse werk  en is in dertig talen vertaald.   Natt och Dag benadrukt dat de herkomst van Zweedse namen vaak mistig en grillig is, evenals de vroegste geschiedenis van het land met zijn vele koningen en vazallen: „Mensen kregen namen van een meer, molen of heuvel waar ze vlak bij woonden. Dan heette je ‘die en die van de molen’.  Wij werden ‘die van de nacht en van de dag’ genoemd, vandaar mijn naam Natt och Dag.”   De schrijver rondde recent zijn trilogie af met slechts jaartallen als titels: 1793, 1794 en 1795. Het zijn de cruciale, zwarte jaren in de Zweedse geschiedenis, zo kort na de Franse Revolutie met zijn democratisch idealisme.   Ter gelegenheid van de vertaling van het laatste deel, 1795, bezoekt Natt och Dag Amsterdam, een stad waar hij vaker is geweest en waarvan hij zich nog steeds de wietwalmen herinnert van zijn allereerste bezoek. Bovendien, vervolgt hij  „lijkt Amsterdam op Stockholm, niet alleen omdat beide havensteden zijn, maar vanwege de architectuur en het duistere, soms gewelddadige verleden.”  Het is misschien al te symbolisch gedacht, maar in uw romantrilogie draait alles om licht en duister, geweld en verlossing. „Dat komt doordat voor mij die twee  dicht bij elkaar liggen. Neem een klein voorbeeld. Zowel Stockholm als Amsterdam kennen een Spinhuis ofwel een tuchthuis voor weesmeisjes en bandeloze vrouwen die van de prostitutie leefden, die hun echtgenoot hadden vermoord of die aan straatroverij deden. Ze moesten heropgevoed worden, daartoe moesten ze onder meer garen spinnen en stoffen weven. Maar in Stockholm leidde deze maatregel, die toch ook een soort hulp was, tot verschrikkelijke situaties als verkrachting en uitbuiting. Het was feitelijk slavernij. De vrouwen en meisjes moesten ruim tweehonderd meter garen of laken spinnen per dag, dat is onmenselijk. Waarom werd er niet beter voor deze vrouwen gezorgd? Ik las hun dagboeken en ontdekte griezelverhalen, scandaleuze toestanden. Een bewaker bijvoorbeeld die zijn sadistische neigingen op de vrouwen botviert. „In mijn eerste roman uit de reeks wordt de jonge vrouw Anna Stina ten onrechte in het spinhuis opgesloten. Ze is vals  beschuldigd, mede veroorzaakt door een mannencultuur waarin vrouwen als minderwaardig worden beschouwd.” Uw romanreeks begint met de vondst van een man wiens armen en benen afgehakt zijn, hij ligt in een poel vlak bij Stockholm. U beschrijft het toegetakelde lichaam met veel inleving.  „Ja, ik houd van graphic novels en wil graag visualiseren. Ik noem mijn boek beeldtaal in opperste vorm. Het is niet uit sensatiezucht dat ik die gruwelijkheid beschrijf. Een van mijn grote voorbeelden is de graphic novel die ik in mijn jeugd las van Jack the Ripper. Een andere inspiratiebron is De naam van de roos van Umberto Eco. Moord in een klooster, dat dat kon! De mensen in de late achttiende eeuw, waarin ik mijn boeken situeer, leven dicht bij de ruigheid en duisternis van het bestaan. Het was hun dagelijkse realiteit. Steden waren een poel des verderfs.  „Ik was een bang kind, had last van angsten waar meer kinderen aan lijden: voor spoken, heksen, geluiden in het trappenhuis. Om daaraan te ontsnappen verdiepte ik me in griezelverhalen. Hoe enger, hoe beter. Mijn romans behoren tot het Scandinavische genre van de nordic noir,  verhalen die zich afspelen in sombere entourages met trage ontwikkelingen en een gewelddadig plot. Voor de beschrijvingen van het dagelijks leven putte ik uit dagboeken uit die tijd. Die geven onverhuld weer hoe het was. Mensen uit die tijd, uit alle lagen van de bevolking, hielden veel meer dan nu een dagboek bij.” De Zweedse samenleving uit uw boeken is niet echt de modelstaat, zoals wij die menen te kennen. „Zweden is allang niet meer de modelstaat die het wilde zijn. Die afkalving begon in de jaren zeventig. We waren er altijd trots op dat we in de Tweede Wereldoorlog onze neutraliteit behielden. Maar ondertussen trainden Duitse soldaten in ons land.   „Met de oorlog in Oekraïne voelen we opnieuw de dreiging van Rusland, die er ook was tijdens de Russisch-Zweedse Oorlog van  1788-1790.  Dat is niet toevallig de tijd vlak voor de jaren waarin ik mijn boeken situeer. Dat Zweden en Finland zich nu officieel bij de NAVO willen aansluiten, is openlijk toegeven aan de angst voor Rusland.” Welke rol speelden uw voorvaderen bij de vorming van Zweden? „In 1500 regeerden mijn voorvaderen Zweden als regenten. Ze bezaten zelfs Stockholm, maar die stad moesten ze afstaan aan de Deense koning. In het Riddarhuset van Stockholm, het Ridderhuis, hangt nog altijd een schild met het Natt och Dag-wapen uit 1652, met okergeel en grijsblauw, met licht en donker dus. „Een van de historische trauma’s van Zweden is de moord op koning Gustaaf III in de opera van Stockholm. Tijdens een gemaskerd bal werd hij in de rug geschoten en hij stierf twee weken later, in maart 1792. Hij was een verlicht vorst die opkwam voor godsdienstvrijheid en burgerrechten, geliefd bij het volk. Maar de adel wilde  meer zeggenschap en juist minder vrijheid voor het volk. Zij gaven de opdracht tot moord. Verdi wijdde er zijn opera Un ballo in maschera aan. „De verwevenheid van de Zweedse geschiedenis met mijn familie is groot, dat boeit me  van jongs af aan. Mijn directe voorvaderen waren prominente militairen in de ‘Grootmachttijd’ van de achttiende eeuw. Na de dood van koning Gustaaf ontstond er een machtsvacuüm. Precies daarmee begint 1793. In dat vacuüm bloeiden corruptie, anarchie  en misdaad. De elite greep de macht, het volk werd uitgebuit.” De adel veroordeelt  in uw boek de idealen van de Franse Revolutie als ‘een besmettelijke ziekte’. „De adel leed aan paranoia en samenzweringen waren aan de orde van de dag. Het tweetal Cardell-Winge zou je als een historische variant kunnen zien van hedendaagse detectiveduo’s. Tuchtwacht en oorlogsveteraan Cardell bestrijdt de Verlichting en is ervan overtuigd dat straf en zelfs wraak tot orde leiden. Jurist Winge streeft juist de democratische idealen na en beschouwt moord als een misdaad tegen de beschaving. Toch vinden deze twee elkaar in hun zoektocht naar rechtschapenheid in een losgeslagen wereld. „In Zweden rekent men mijn boeken tot thrillers of detectives, maar ik beschouw ze meer als tijdsdocumenten, als historische romans. Dat een wees als Anna Stina een speelbal is van mannelijke vunzigheid en perverse lusten berust op waarheid, en heeft weinig te maken met wat gangbaar is in een thriller. Als  ik schrijf dat Stockholm een stad vol verderf is, geeft dat een tijdsbeeld weer. Daar ben ik ook naar op zoek geweest, ver voordat ik begon te schrijven. Ik kocht tweedehandsboekwinkels leeg en speurde op internet naar getuigenissen uit die tijd, bijvoorbeeld naar  muziek van de populaire achttiende-eeuwse liedzanger en componist Carl Michael Bellman, die als geen ander die tijd bezong en prostituees, dronkaards en militairen als personages opvoerde. Niet voor niets schets ik ook de levens van mensen met deze beroepen.” Licht en donker, nacht en dag, de Verlichting versus verval, bederf en  ondergang: het is alsof uw naam uw thema’s dicteert. „Iemand schreef eens dat mijn naam wel het allerslechtste pseudoniem is dat je kunt bedenken. Maar die naam is geen pseudoniem, die is geschiedenis of is althans vervlochten met historie. In geschiedenis schuilt altijd iets dubbels, zoals in de Franse Revolutie. Vrijheidsidealen gaan samen met de guillotine.  „Ik appelleer aan sterke gevoelens als overlevingsdrang enerzijds en anderzijds onze bijna vertrouwde omgang met gewelddadigheid. Mijn schoonmoeder kan gerust naar horrorfilms op televisie kijken en daarbij chips eten. Dat herken ik. Juist als je gruwelen recht in de ogen kijkt, overwin je die. Ik wilde niet bang hoeven zijn voor Jack the Ripper, om maar iets te noemen, maar hem juist leren kennen. „Ik geloof dat je nooit een romanreeks, of het nu thrillers zijn of niet, helemaal uit hel en  verschrikking kunt opbouwen. Je moet ook altijd de tegenkant laten zien, hoe het ook kan, dat er  idealen in de wereld zijn. Alleen het kwaad beschrijven, werkt niet goed; je kunt het kwaad beter beschrijven als je ook het tegenbeeld, het goede, geeft.”||https://www.nrc.nl//nieuws/2022/07/21/de-thrillerauteur-niklas-natt-och-dag-schreef-een-duistere-trilogie-over-de-zweedse-geschiedenis-het-is-niet-uit-sensatiezucht-dat-ik-die-gruwelijkheid-beschrijf-a4137029
2022-07-22||Phoebe Bridgers zingt als een engel (maar klinkt als de duivel)||Laat je niet bedriegen door de liefelijke stembanden van Phoebe Bridgers. Ze zingt als een engel, maar wie goed luistert, hoort de duivel. Met volle teugen valse lucht blaast de Amerikaanse singer-songwriter haar woorden als donsveertjes over de Amsterdamse Afas Live, maar zodra ze omlaag zijn gedwarreld, blijken het getuigenissen te zijn uit de diepste krochten van een inktzwarte ziel. Bridgers maakte twee indrukwekkende platen waarop ze zichzelf binnenstebuiten keerde. Op Stranger in the Alps (2017) en Punisher (2020) combineerde ze mierzoete doch bloedstollende ‘murder ballads’ (‘You Missed My Heart’) met klaagzangen over mentale worstelingen en radeloosheid (‘Funeral’). Tussendoor begon ze nog twee andere bands: Better Oblivion Community Center (met Conor Oberst van Bright Eyes) en Boygenius (met bloedzusters Julien Baker en Lucy Dacus). Terwijl Bridgers tijdens de pandemie eindeloos in haar pyjama streamde vanuit haar slaapkamer  (én het Witte Huis) blijkt ze post-corona behalve credible indie-artiest óók opeens tieneridool te zijn geworden. De Afas Live staat vol met gillende meisjes die ieder woord, gebaar of intro onmiddellijk belonen met uitzinnig gejoel – óók als Bridgers volkomen achteloos meldt dat ze vorig jaar een abortus heeft ondergaan „For no other spectacular reason that I don’t want a kid” en vervolgens moest toezien hoe „the fucking Supreme Court completely fucked us”. Als ze in ‘Halloween’ fluisterzingt hoe ze de slachtoffers in de ambulances die haar ’s nachts wakker houden stiekem dood wenst („Somebody better be dying”), giert iedereen uit volle borst mee. Wanneer ze in ‘Smoke Signals’ opzettelijk de slotregels van het laatste couplet inslikt, krijsen alle meisjeskelen keihard: „FUCK THE COPS!!!”  Mentaal mag Bridgers dan tot op het bot gaan (wat de bandleden in skeletten-joggingpakken lijken te symboliseren), tegelijkertijd viert ze haar geestelijke wankelmoedigheid door te flirten met macho metalclichés. De vrolijke hit ‘Kyoto’ speelt ze op een angstaanjagend puntige gitaar die zelfs de meest bloeddorstige blackmetalband nog te afzichtelijk zou vinden. Bij de merchandisestand vliegen shirts met bloed, vlammen, schedels en bliksemschichten over de toonbank. En toch blijft de opsmukloze show puur en oprecht. Het is een troostende eredienst waarin Bridgers voortdurend over haar fans blijft waken. Zodra die flauwvallen, legt ze de show stil om hulpdiensten en water te laten aanrukken. Pas als ze zeker weet dat iedereen weer oké is en ze in ‘I Know The End’ de regels ,”either way, we’re not alone” heeft gezongen, duikt ze zelf de zaal in.   Pop Phoebe Bridgers. Gehoord: 20/7, Afas Live, Amsterdam. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/21/phoebe-bridgers-zingt-als-een-engel-maar-klinkt-als-de-duivel-a4137028
2022-07-22||In de nieuwe roman van Ted van Lieshout wil een kind zelf  bepalen wat van belang is (●●●●●)||Mensen, met name moeders, bemoeien zich met je, vooral als je minderjarig bent. Ze schrijven je voor wat je moet doen en wat je moet laten, wat je goed doet en schade berokkent. Met die warme bescherming en zorg zit je gebeiteld, zou je zeggen. Maar de eigenzinnige vijftienjarige Antonij, de hoofdpersoon van de nieuwe roman van Ted van Lieshout, Beitelaar, vormt liever zichzelf: ‘[Mijn moeder] denkt dat ik een dun plakje klei ben. Dat als iemand met zijn duim in mijn voorkant een holletje drukt, er aan mijn achterkant een bult ontstaat. Maar ik ben meer een klomp klei. Iedereen drukt er ongevraagd zijn duim in, maar zodra ze me met rust laten, kneed ik mezelf in het mooie vaasje dat ik eigenlijk ben, of, als u dat verwaand vindt, in de nederige asbak die ik ben.’ Elders vergelijkt hij zichzelf met een tuin, waar goedbedoelende volwassenen de bomen omhakken. Kaalslag, nog voor er iets zelfstandig tot bloei kan komen. De lichtheid wordt ernstig genomen, de zwaarte wordt licht gebracht. Dat kenmerkt de kunst van Ted van Lieshout (1955), die in zijn hele oeuvre, als kinderboekenschrijver, dichter, beeldend kunstenaar en illustrator, uitblinkt in humor, scherpzinnigheid en gevoeligheid. Als romancier legt hij een haast nog opvallender raffinement aan de dag, zeker in dit boek. Antonij – je zegt ‘Antonei’ en niet ‘Antonie’ – vertelt aan een zekere ‘u’ van wie niet direct duidelijk is of dit de lezer is of een toehoorder binnen de verhaalwerkelijkheid, sprankelend en zo op het oog compleet onbevangen wat hem overkwam op een warme zomerdag op het kerkhof van het dorp waar hij woont. Hij zag er, om te beginnen, een kont. Een stukje kont. ‘Dat iemand billen heeft, hoor je niet te zien. [...] Deze man had haartjes die precies uit het midden van zijn bilspleet omhoogkwamen en daar schrok ik een beetje van, omdat ik harige konten alleen stiekem van internet ken [...].’ Deze kont behoort toe aan een forse man die in een grafsteen zit te beitelen. Wanneer hij zich omdraait blijkt hij zo knap te zijn dat Antonij ervan schrikt: ‘Ik weet niet hoe oud u bent, maar als ik Rudolph Valentino zeg, Omar Sharif, George Clooney of Orlando Bloom, dan zit er waarschijnlijk wel iemand tussen die u kent’, en vervolgens smelt. Dat hij gay is heeft hij intussen al onthuld. Wat doet die man daar, waarom hakt hij in een grafsteen, verstopt hij soms een extra lijk: allerlei scenario’s ontrollen zich, in het hoofd van de gebiologeerde en fantasievolle Antonij. Met als belangrijkste vraag: zou de man ook gay zijn? En zou Antonij seks met hem willen? ‘Als niemand het zag, als niemand te weten kwam dat ik eraan meegewerkt had, zou ik wel bepaalde handelingen kunnen verrichten, of in ieder geval bepaalde handelingen toestaan. En dat was niet omdat ik zijn gezicht zo mooi vond, maar vanwege de gedachte dat ik het haar op zijn kont misschien zou moeten aanraken. Dat idee deed me rillen van opwinding en van afschuw tegelijkertijd. Ik bedoel: als ik per se aan gladde billen zonder haar wil voelen, kan ik wel bij mijn eigen kont terecht.’ Soepel en sprankelend, geestig, gedurfd en genuanceerd is Beitelaar. Niet alleen van toon, ook van opbouw. Van Lieshout laat Antonij niet alleen benoemen dat hij zich ingeperkt voelt, hij toont ook overtuigend aan dat dat gebeurt. Want een kind wordt niet op zijn woord geloofd, wanneer hij als slachtoffer wordt gezien. Volwassenen gaan uit van misleiding en vragen door, zonder in de gaten te hebben dat ze daarin sturend, ja, beitelend optreden. Wanneer de jonge vrijdenker zijn verhaal onbevangen doet, vol details die voor hem zwaarwegend zijn, wordt hem dit verboden. Hij moet zijn relaas aanpassen, er gelden regels, zo blijkt, voor wat wel en niet belangrijk wordt gevonden, het moet worden ingekookt. Het is niet aan hem om erover te beslissen, al gaat het over hem. In een op zich oprechte poging hem te horen, wordt er juist niet naar hem geluisterd. Het knappe van Beitelaar is dat alles genuanceerder ligt dan je verwacht. Telkens als je denkt te weten hoe het zit, als je grip ervaart, geeft Van Lieshout er een onverwachte draai aan. Antonij is niet puur het onbedorven kind dat argeloos het woord voert, er zijn ook zaken die hij liever verzwijgt. Soms willens en wetens, en hier en daar ook omdat hij verbanden niet legt die volwassenen wel per se willen leggen.  Tot waar reikt beschermdrang, en wie bepaalt wat waar is, wat gewicht krijgt, van belang is? Hoe moeilijk, eigenlijk onmogelijk, het is de waarheid te achterhalen, blijkt ook uit een tweede dragende verhaallijn. Op de begraafplaats waar het grootste deel van het verhaal zich afspeelt, is een mysterieus graf waarin een oude dame en een zuigeling liggen. Ze zijn gestorven in de Tweede Wereldoorlog. Antonij wil weten hoe ze samen in een graf zijn beland en ontdekt hoe niet-eenduidig de geschiedenis van deze mensen is. Net als in zijn eigen situatie spelen hierin vragen naar wat ‘echt’ is en wat niet, naar waar bescherming eindigt en inperking begint, de hoofdrol, zij het in een heel andere setting.  Beitelaar is een vernuftige, elegante roman, die door de soepele verteltrant ‘makkelijk’ lijkt, maar buitengewoon indringende vragen opwerpt en je in een zekere staat van verwarring achterlaat – en met de neiging het boek direct te herlezen. Eerder schreef Ted van Lieshout de eveneens zeer sterke romans Mijn meneer (2012) en Schuldig kind (2017) die autobiografisch zijn en handelen over zijn relatie als kind met een man, en de naweeën daarvan. Ze wierpen veel stof op, omdat Van Lieshout nuance aanbrengt in het debat over seksueel misbruik van kinderen, en hier en daar ernstig misverstaan werd. Met Beitelaar vormen de eerdere boeken in zekere zin een drieluik, Van Lieshout vliegt de vragen die die boeken reeds opwierpen, op een andere, nieuwe manier aan. Wat overeenkomt is zijn strijd voor het zelfbeschikkingsrecht van het individu, de boodschap dat eenieder zelf de regie moet mogen voeren over zijn levensverhaal, ongeacht van welke leeftijd hij is. 
●●●●●
||https://www.nrc.nl//nieuws/2022/07/21/in-de-nieuwe-roman-van-ted-van-lieshout-wil-een-kind-zelf-bepalen-wat-van-belang-is-a4137027
2022-07-22||Philips-zwaargewicht wordt topman Bergman Clinics||Bergman Clinics, een van de snelstgroeiende zorgorganisaties van de afgelopen jaren, weet een zwaargewicht van Philips aan zich te binden. Vanaf september geeft Arjen Radder (55) leiding aan de keten, die in Nederland zeventig locaties heeft.  Bergman Clinics (omzet 2021: 451 miljoen euro) is actief in plastische chirurgie, diagnostiek en behandelingen als ooglaseren, hernia- en knie-operaties. De onderneming is met name actief in Nederland, Scandinavië en Duitsland. Nederlandse huisartsen verwijzen 230.000 patiënten per jaar naar de klinieken.       Radder heeft ruime ervaring in de diagnostiek: hij is bij Philips verantwoordelijk voor onder meer MRI- en  röntgenapparatuur. Eerder was hij topman van Philips in Scandinavië. In 2019 kocht Bergman Healthcare Clinics de Scandinavische keten Memira, met (inmiddels) zestig klinieken voor oogzorg. De Zweeds-Duitse investeringsmaatschappij Triton is meerderheidsaandeelhouder van Bergman Clinics.  MRI-apparaten zijn de afgelopen jaren sterk doorontwikkeld, waardoor diagnostische onderzoeken sneller plaatsvinden. Bergman Clinics werkt ook met (onder meer) Philips-apparatuur. Niet bekend is of die samenwerking zal worden uitgebreid met de komst van Radder.  Tot afgelopen december leidde Hans van der Heijden Bergman Clinics. Van der Heijden, die eerder hoge managementfuncties vervulde bij onder meer Procter & Gamble (persoonlijke verzorging) en GrandVision (optiek), was medeverantwoordelijk voor de recente internationale uitbreiding. Zijn opvolger Radder studeerde geneeskunde aan de Universiteit Leiden. Eind jaren negentig ging hij aan de slag bij Numico (nu Danone), op het gebied van medische voeding. Hij stapte over naar Philips, waar hij onder meer de leiding kreeg over de regio Midden-Oosten en Turkije. Ziekenhuizen staan ambivalent tegenover de opmars van zelfstandige klinieken en ketens als Bergman Clinics. Ze werken ermee samen voor ‘inhaalzorg’, om achterstanden in bepaalde behandelingen weg te werken. Tegelijk klagen ze soms ook dat ze niet kunnen concurreren met deze instellingen, die door hun sterke focus goedkoper zijn en dus aantrekkelijker voor zorgverzekeraars. Veel ziekenhuizen houden ook dure afdelingen in de lucht, zoals spoedeisende hulp of verloskunde. De oorsprong van Bergman Clinics ligt bij plastisch chirurg Robert Bergman, die eind jaren tachtig een kliniek voor cosmetische chirurgie begon om ingrepen bereikbaar te maken voor het grote publiek. In 2006 begon Bergman Clinics met het aanbieden van verzekerde zorg die volledig wordt vergoed. ||https://www.nrc.nl//nieuws/2022/07/21/philips-zwaargewicht-wordt-topman-bergman-clinics-a4137026
2022-07-22||ECB maakt einde aan negatieve rente in eurozone||De Europese Centrale Bank (ECB) heeft voor het eerst in elf jaar de rente verhoogd. De drie belangrijkste rentetarieven zijn met 50 ‘basispunten’ (0,5 procentpunt) opgeschroefd van -0,5 procent naar 0 procent, zo heeft de bank donderdag bekendgemaakt. Dat betekent het einde van de negatieve rente in de eurozone. De sprong van 0,5 procentpunt is groter dan veel analisten hadden verwacht, zij voorspelden een geleidelijke verhoging van 0,25 procentpunt. Met de renteverhoging volgt de ECB centrale banken in de Verenigde Staten en Canada, die eerder de rente lieten stijgen. De verhoging is volgens de financiële instellingen nodig om de flink opgelopen inflatie te stelpen. In juni bedroeg de inflatie in de eurozone 8,6 procent. De ECB wil de prijsstijgingen remmen en streeft naar een inflatie van 2 procent.  Het verhoogde rentepeil maakt een einde aan de negatieve rente binnen de eurozone die sinds juni 2014 van kracht was. Naast dat het de prijsstijgingen moet afzwakken, maakt het geld lenen op de financiële markten duurder. Daardoor dreigen economische verschillen tussen economisch sterke en kwetsbare eurolanden toe te nemen. Om een te grote ‘fragmentatie’ binnen de eurozone te voorkomen, presenteert de ECB een zogenoemd correctiemechanisme. Hoe dat systeem precies in elkaar zit, maakt president Christine Legarde later op de dag bekend.||https://www.nrc.nl//nieuws/2022/07/21/ecb-verhoogt-rente-naar-0-procent-a4137020
2022-07-22||Schepen botsen bij Erasmusbrug Rotterdam, zes mensen uit het water gehaald||In de Nieuwe Maas zijn twee boten donderdagmiddag op elkaar gebotst vlak onder de Erasmusbrug in Rotterdam. Dat meldt de Veiligheidsregio Rotterdam-Rijnmond. De hulpdiensten zijn massaal ter plaatse. Een woordvoerder van de veiligheidsregio meldt dat alle opvarenden uit het water zijn gehaald. Het gaat om een kapitein en vijf passagiers, onder wie een kind. Ze zijn allemaal naar het ziekenhuis gebracht.   Op webcambeelden is te zien hoe de watertaxi onder de brug door gaat en eenmaal aan de andere kant op hoge snelheid richting de rondvaartboot vaart. Als de boten elkaar raken kantelt de watertaxi en verdwijnt hij volledig onder water. Volgens een woordvoerder van de veiligheidsregio is de watertaxi gezonken.  De scheepsvaartroute is voor nu gestremd. Hoe het ongeval precies heeft kunnen ontstaan is niet duidelijk.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/21/schepen-botsen-bij-erasmusbrug-rotterdam-zes-mensen-uit-het-water-gehaald-a4137023
2022-07-22||Records en teleurstellingen; de hoogtepunten van de WK atletiek||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/21/records-en-teleurstellingen-de-hoogtepunten-van-de-wk-atletiek-a4136953
2022-07-22||Een game waarin je alle facetten van het kat-zijn kan omarmen||Een viertal poezen speelt in de ruïnes van een mensenstad. Met hun ranke lijfjes persen ze zich overal tussen. Ze spinnen, ze rennen, ze geven elkaar kopjes. Dan slaat het noodlot toe: een lief roodharig katje is achterop geraakt, probeert zich met een grote sprong weer bij de groep te voegen, maar haalt het niet. Haar val brengt haar kilometers diep onder de aarde, waar alleen nog robots bestaan. Games die zich richten op onze kattenliefde zijn niet nieuw, maar de eerste trailers van Stray vielen onmiddellijk op: dat schattige poesje, dat vervaarlijke metaal, de zwoele neonkleuren van die ondergrondse stad. Qua sfeer weet deze game vrijwel altijd de juiste snaar te raken. De vervallen robotstad doet denken aan cyberpunkfilms als Blade Runner, terwijl onze kattige held een vlaag van natuur én schattige huiselijkheid als contrast levert. Leukst is Stray wanneer je het kat-zijn in alle facetten kan omarmen. Bijna elke fles, emmer of stapel papieren is van dak, tafel of boekenplank te gooien. Tapijten zijn er om kapot te krabben, zakken om je kop in te steken, kussens om op te slapen. Er is zelfs een speciale miauw-knop. Met het grootste plezier wurm je je katachtig slim de gekste plekken in. Wanneer de game je deze vaardigheden laat gebruiken om puzzels op te lossen of vijanden te ontwijken (de kat verstopt zich graag in een lege doos), komen gameplay en concept fantastisch samen. Je krabt bijvoorbeeld een gordijn open, of rent over een toetsenbord om een computer op te starten. Sowieso is het al een plezier om er naar te kijken: er is duidelijk veel moeite gestopt in het nabootsen van de soms sierlijke, soms aandoenlijk onhandige bewegingen die bij het dier horen. Jammer genoeg durft maker Blue-Twelve Studio er niet vol voor te gaan. Al vroeg ontmoet je een klein robotje, dat de kat bijstaat: deze robot vertaalt wat anderen tegen de kat zeggen, beheert je inventaris van gevonden spullen en kan soms zelfs vijanden doodmaken. Opeens voel je je toch weer een beetje mens. Had de studio nog een slag gemaakt, iets meer als een kat gedacht, dan was dit de perfecte sci-fi-kattensimulator geweest. Toch blijft het bijzonder om vanuit dit perspectief door een stad heen te klimmen en klauteren. Stray is bovendien een vrij kort spel en loopt niet over van activiteiten - de makers besteden hun aandacht liever zoveel mogelijk aan de details. Deze details staan lang niet altijd in dienst van één of ander direct doel. Zo zijn veel robots er vooral om de ervaring in te kleuren: ze bieden je een blik op deze vreemde samenleving met haar eigen beslommeringen. Stray draait uiteindelijk niet zozeer om het dóen, maar om de ervaring van het kat-zijn in een wereld die niet voor katten bedoeld is. Je hebt er alleen maar baat bij om in een hoekje te gaan liggen spinnen.  Game Stray Door BlueTwelve Studios Voor PlayStation 4 en 5, pc 26,99 euro 
●●●●●
||https://www.nrc.nl//nieuws/2022/07/21/een-game-waarin-je-alle-facetten-van-het-kat-zijn-kan-omarmen-a4137022
2022-07-22||KLM-reizigers die op Schiphol overstappen moeten koffers achterlaten of omboeken||Reizigers van KLM die naar een bestemming in Europa vliegen met een overstap op Schiphol, kunnen deze donderdag uitsluitend handbagage meenemen. Als ze meer koffers willen meenemen, krijgen ze de mogelijkheid hun vlucht om te boeken en via een andere bestemming te gaan. Anders moeten ze de koffers achterlaten. Dat laat een woordvoerder van KLM donderdag weten. Het gaat volgens haar uitsluitend om reizigers die op Schiphol moeten overstappen onderweg naar een andere Europese bestemming.  De oorzaak hiervoor is een technische storing in het bagagesysteem die woensdagochtend is ontstaan. Daardoor bleven „duizenden” koffers op Schiphol achter. Woensdag kregen de reizigers die dit overkomt een oproep om alleen handbagage mee te nemen. Een woordvoerder van de luchthaven stelt dat de malheur inmiddels is verholpen. Door alleen handbagage te accepteren, wil KLM ruimte overhouden in de vliegtuigen om de achtergebleven koffers alsnog op de juiste bestemming te krijgen.  Een KLM-woordvoerder beklemtoont dat de storing een technische oorzaak heeft. Ze ontkent dat die te maken heeft met de personeelstekorten op de bagageafdeling, een probleem waar Schiphol al maanden mee te maken heeft. Om die reden moeten reizigers op Schiphol lang in de rij staan voor hun vlucht. Ook moesten reisorganisaties de afgelopen maanden geregeld vluchten omboeken of schrappen. ||https://www.nrc.nl//nieuws/2022/07/21/klm-reizigers-die-op-schiphol-overstappen-moeten-koffers-achterlaten-of-omboeken-a4137019
2022-07-22||Rechtbank ontslaat Van Lienden en Damme als bestuurders mondkapjesstichting||Sywert van Lienden en Bernd Damme worden ontslagen als bestuurders van de Stichting Hulptroepen Alliantie (SHA). Dat heeft de rechtbank van Amsterdam donderdag bepaald. Het tweetal mag de komende vijf jaar ook geen bestuurder of commissaris van een stichting worden. Van Lienden en Damme richtten volgens de rechtbank, tegen de stichtingsstatuten in, om commerciële redenen SHA-concurrent Relief Goods Alliance B.V. (RGA) op.  Damme en Camille van Gestel richtten in maart 2020 SHA op, met als doel om zonder winstoogmerk onder meer mondkapjes naar Nederland te importeren voor zorginstellingen, Van Lienden sloot zich later aan. Kort daarna richtte het drietal RGA op, waarmee zij met de overheid een mondkapjesdeal van 40 miljoen euro sloten. Van Gestel trad in september 2020 terug als bestuurder. Hoewel de deal met de overheid via RGA werd gesloten, hielden de bestuurders de schijn op dat de afspraak met het niet-commerciële SHA werd gemaakt. Zo hielden de drie meer dan 20 miljoen euro over aan de deal terwijl het leek alsof zij het, in de woorden van Van Lienden, „om niet” deden. De rechtbank spreekt van „conflicterende belangen”, omdat SHA geen voordeel heeft gehad bij de oprichting van een concurrent. Van Lienden zegt op Twitter verbaasd te zijn over meerdere onderdelen van het vonnis. Volgens hem heeft de rechter bewust „meer dan 80 procent van het aangedragen verweerschrift” niet betrokken in het vonnis. Van Lienden zegt daarnaast dat de rechtbank het lopende Deloitte-onderzoek naar de mondkapjesdeal ten onrechte niet heeft willen afwachten. Hij laat weten na de publicatie van dat onderzoek mogelijk in hoger beroep te gaan. In april werden Van Lienden en Damme al geschorst als bestuurders van de stichting, op verzoek van het Openbaar Ministerie. Volgens justitie gebruikten de ondernemers het netwerk van de organisatie om orders binnen te halen voor hun commerciële bedrijf. Daarnaast meldde NRC afgelopen juni dat het OM Van Lienden, Damme en Van Gestel verdenkt van witwassen. Het drietal keerde zichzelf vanuit RGA miljoenen euro’s aan dividend uit. Volgens justitie gaat het hierbij om witwaspraktijken, omdat het drietal geld in handen kreeg dat mogelijk voortkwam uit een misdrijf. Van Lienden en Damme zeiden in juni zich te verzetten tegen ontslag. Volgens hen was „voor alle relevante partijen” vanaf het begin duidelijk dat ze naast hun stichting ook een commerciële onderneming runden. „Het hele umfeld  wist dat”, zei Van Lienden. Kleine afnemers in de zorg kregen volgens hem een factuur van de stichting en de commerciële bv werd ingezet voor „grootzakelijke bestellingen” van bedrijven als ABN Amro, Esso en BMW.||https://www.nrc.nl//nieuws/2022/07/21/rechtbank-ontslaat-van-lienden-en-damme-als-bestuurders-mondkapjesstichting-a4137016
2022-07-22||Hoe het brein van meesteroplichter Helmut Kiener functioneert||Heel veel kon EenVandaag woensdagavond niet toevoegen aan het nieuws uit De Telegraaf van die ochtend: De koning verleende quizmaster Frank Masmeijer gratie. Het laatste deel van zijn celstraf van negen jaar hoeft hij niet meer uit te zitten. Maar waaróm hij gratie kreeg (in feite een besluit van de minister), weet EenVandaag net zo min als alle anderen. Dus blijft het bij een docent strafrecht  en criminologie – Wiene van Hattum van de Rijksuniversiteit Groningen –  die uitlegt dat gratie tamelijk uitzonderlijk is en dat de reden per geval verschilt. Ze is te fatsoenlijk om er op los te speculeren. Jammer, dan doe ik het even. Misschien is Masmeijer ziek, mentaal of fysiek, of is hij overtuigend tot inkeer gekomen. Fascinerend blijft het. Die brave NCRV-presentator die meer dan 460 kilo cocaïne de grens over helpt smokkelen. Wat heeft zich in dat grote hoofd afgespeeld?  Laat dat nou de vraag zijn waarop al drie woensdagen lang antwoord wordt gezocht, in de KRO-NCRV documentaireserie In het brein van de bedrieger. Wat maakt dat een oplichter oplichten kan? Is het een gave, zit er ergens een weeffoutje, hebben ze een extra zintuig? Zes meesteroplichters – allen man – worden door een team experts  een aantal dagen onderworpen aan tests en ondervragingen. Vrijwillig. Woensdagavond werd Helmut Kieners schedel gelicht. Hij pleegde de grootste hedgefondsfraude in de Duitse geschiedenis. Barclays Bank stortte 220 miljoen dollar in zijn fonds – daar kwam niks van terug. Nog eens vijfduizend privé-investeerders vertrouwden hem samen 141 miljoen dollar toe –  ook dat verdween. Hij kreeg een celstraf van tien jaar en acht maanden, die hij uitzat. Hij wel. De drie onderzoekers – een forensisch psycholoog, een gedragsonderzoeker en een neurowetenschapper – onthalen hem nog net niet als een held. Wat een hoop geld had hij bij elkaar geharkt, wát een fraude, en wat heeft hij daar veel mensen mee gedupeerd. Helmut Kiener zit er gevleid bij te lachen.  De wetenschappers laten hem testjes doen op de computer, om te zien hoeveel risico’s hij bereid is te nemen. Ze bekijken zijn lichaamstaal. Hij zit gedurende de gesprekken met zijn benen wijd – teken van dominantie. Alleen „alfamannetjes” nemen meer ruimte in dan hun lichaam groot is. Ze vragen naar zijn jeugd. Zijn moeder had een kruidenierszaak, zijn vader was timmerman. En ja, thuis timmerde hij er ook op los en dan was het zaak, zegt Kiener, niet te huilen, want dan sloeg hij nog harder. Zijn zusje omschrijft hem als een verlegen, onhandig jongetje dat, inderdaad, met regelmaat onterecht klappen kreeg.  Een gewelddadige vader met een snuifje katholicisme geeft de onderzoekers inzicht in wat Kiener wellicht het zetje gaf een netwerk van leugens en valse beloftes op te bouwen. Op het hoogtepunt zat er 2,7 miljard in zijn fonds. Hij had een huis in Florida van 23 miljoen dollar en een eigen privéjet die verder kon vliegen dan die van Donald Trump. En toen kwam de kredietcrisis van 2008. Zijn fonds was niks meer waard. Hij had faillissement aan kunnen vragen, moeten vragen. Maar dat deed hij niet. Want wie zwak is, leerde hij, krijgt klappen. Het grote „cooking the books" begon. Rommelen met cijfers en getallen. Kijk naar zijn gezicht als hij erover vertelt. Hij glimlacht. Geen échte lach, zegt de gedragswetenschapper, maar een „verhullende lach”. Een die vertrouwen  opwekt.  Deze man, met de uitstraling van een economiedocent op een middelbare school, die kan toch zo slecht niet zijn? Duizenden mensen vertrouwden hem hun geld toe. Vooral artsen, zegt hij. „Die hebben het te druk om op hun geld te letten.” Zelf vermoedde hij dat een hersenafwijking hem een slechterik maakte. Een ziekte. Helaas voor hem stellen de wetenschappers vast dat zijn brein volkomen normaal functioneert. Toch teleurstellend.      
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/21/hoe-het-brein-van-meesteroplichter-helmut-kiener-functioneert-a4137014
2022-07-22||Mario Draghi dient ontslag in als premier van Italië||Mario Draghi heeft donderdagochtend zijn ontslag ingediend als premier van Italië. Eerder op de ochtend maakte Draghi zijn vertrek al bekend in het Italiaanse parlement, daarna ging hij naar de Italiaanse president Sergio Mattarella om zijn vertrek te bekrachtigen. Dat melden verschillende Italiaanse media. Mogelijk zijn de nieuwe verkiezingen begin oktober. Vermoedelijk blijft Draghi tot die tijd demissionair premier. President Mattarella heeft Draghi’s ontslag aanvaard en hem verzocht tot de verkiezingen de „lopende zaken” af te handelen als leider van het demissionaire kabinet. De beurs reageerde direct op Draghi’s vertrek: de rente die Italië moet betalen op een tien jaar lopende staatslening liep donderdagochtend op. Vermoedelijk gaat de Europese Centrale Bank de rente later op de dag ook verhogen, wat van invloed kan zijn op de Italiaanse economie. Het vertrek van Draghi hing al langer in de lucht: vorige week bood hij zijn ontslag aan bij president Mattarella, die zijn aftreden weigerde. Binnen de regering heerste onenigheid nadat de Vijfsterrenbeweging niet kwam opdagen bij een stemming over een steunpakket. Draghi voelde daardoor onvoldoende vertrouwen van de coalitiepartner. Hij sprak van een „ernstig probleem van bestuurbaarheid”. Matarella stelde dat Draghi terug moest naar het parlement om de regeringscrisis te lenigen. Woensdag leek Draghi terug te komen op zijn vertrek. Mits hij voldoende steun zou krijgen, zou hij aanblijven als premier, zo kondige hij aan. Er volgde een lange dag in de Senaat, waar zijn regering een vertrouwensstemming overleefde. Desondanks voelde Draghi zich niet voldoende gesteund, omdat drie regeringspartijen weigerden mee te stemmen.  Bij aankomst in het parlement donderdag kreeg Draghi minutenlang applaus. „Dank jullie wel hiervoor. Jullie zien dat zelfs centrale bankiers voelen dat ze hun hart gebruiken.”, reageerde de oud-voorzitter van de Europese Centrale Bank op de ovatie. Daarna sloeg hij een serieuzere toon aan en stelde onvoldoende steun te voelen na de stemming in de Senaat van woensdag.   De 74-jarige Draghi, geen partijpoliticus maar technocraat, leidde de zogenoemde ‘regering van nationale eenheid’, waaraan alle grote partijen — afgezien van de radicaal-rechtse Broeders van Italië — deelnamen. De brede coalitie moest Italië uit de coronapandemie helpen en presenteerde een economisch hervormingsplan. Daarmee maakte Rome aanspraak op ruim 200 miljard euro uit het coronaherstelfonds van de Europese Unie.  Onder de regering-Draghi bouwde Italië de afhankelijkheid van het Russische gas af. Ook Italië, de derde economie in de eurozone, had vanwege de oorlog in Oekraïne te maken met stijgende energieprijzen en hoge inflatie. Tegelijkertijd had het land te maken met enorme droogte door de hitte, waardoor boeren hun oogst in gevaar zagen komen.  Buiten het parlement klonk deze week het geluid dat Draghi die crises moest oplossen: onder anderen werkgevers, artsen, katholieken en burgers vroegen hem aan te blijven als premier. Ook in Brussel leefde de hoop dat hij langer zou aanblijven als leider van het land. ||https://www.nrc.nl//nieuws/2022/07/21/mario-draghi-kondigt-in-parlement-aan-definitief-op-te-stappen-a4137013
2022-07-22||Rusland hervat gastoevoer richting Duitsland door Nord Stream I||Rusland heeft de gastoevoer richting Duitsland via de Duits-Russische Nord Stream-gaspijplijn donderdag hervat. Dat melden internationale persbureaus. De gaspijplijn was de afgelopen tien dagen dicht voor het gebruikelijke jaarlijkse onderhoud, maar het was onzeker of er opnieuw gas door de pijplijn zou stromen: staatsgasbedrijf Gazprom liet Europese klanten eerder per brief weten niet te kunnen garanderen dat de leveringen na de werkzaamheden hervat konden worden. Het beriep zich daarbij op „uitzonderlijke” omstandigheden.  De Europese Commissie vreesde daarom dat Rusland na het onderhoud definitief zou stoppen met de gasleveringen door de Nord Stream I. Eurocommissaris Johannes Hahn zei deze week dat de Commissie zelfs uitging van de „aanname dat de gastoevoer niet meer wordt hervat”.  Gazprom verminderde de gastoevoer naar Duitsland in juni al met 60 procent. Het is niet duidelijk of de hervatte leveringen op hetzelfde niveau zullen zijn als voor het onderhoud. Toen ging het om 67 miljoen kubieke meters per dag, zo’n 40 procent van de maximale capaciteit van Nord Stream I.   Sinds de oorlog in Oekraïne staat de handelsverhouding tussen Europa en Rusland op scherp en stijgen de wereldwijde gasprijzen flink. Rusland heeft in reactie op Europese sancties de gasleveringen via de Nord Stream-pijpleiding drastisch teruggeschroefd. De verminderde gasaanvoer ligt volgens Gazprom, dat nauwe banden onderhoudt met het Kremlin, aan „technische problemen”. Minister Rob Jetten (Energie, D66) maakte deze zomer plannen bekend waardoor Nederland aan het eind van dit jaar geen Russisch gas meer nodig heeft, onder andere door meer energie te besparen en meer gas uit andere landen te importeren. De Gasunie heeft sindsdien een deal gesloten voor 7 miljard kubieke meter aan vloeibaar aardgas (lng), waardoor de afhankelijkheid van Russisch gas flink wordt verminderd. Ook heeft Jetten aangekondigd dat kolencentrales op volle kracht blijven draaien. Volgens Gasunie hoeft Nederland de komende winter geen tekort aan aardgas te verwachten. ||https://www.nrc.nl//nieuws/2022/07/21/rusland-hervat-gastoevoer-door-nord-stream-i-a4137012
2022-07-22||Een winter zonder Russisch gas komt steeds dichterbij|| Het is een spannende week voor de energieoorlog tussen Rusland en Europa. Uit alles blijkt dat de lidstaten nog niet klaar zijn voor een grote gascrisis. Redacteur Chris Hensen legt uit hoe de Europese solidariteit hierdoor onder druk komt te staan. En dan moet de winter nog komen.||https://www.nrc.nl//nieuws/2022/07/21/een-winter-zonder-russisch-gas-komt-steeds-dichterbij-a4137011
2022-07-22||KINK wint zaak om FM-vergunningen||Het kabinet mag de lopende FM-vergunningen van radiozenders niet langer verlengen. Dat heeft de Rotterdamse rechter bepaald in een zaak die zender KINK aanspande tegen het ministerie van Economische Zaken. Andere zenders moeten ook een kans krijgen om uit te zenden op  schaarse FM-frequenties. Radiozender KINK die zelf geen FM-frequentie heeft, ging in beroep tegen het besluit om de huidige vergunningen per 1 september  opnieuw met drie jaar te verlengen. De uitspraak betekent dat de vergunningen van  FM-frequenties alsnog per veiling verdeeld worden, waardoor zowel gevestigde zenders als nieuwkomers gelijke kansen krijgen. Het kabinet verleende de vergunningen oorspronkelijk in 2003 en verlengde ze  al twee keer eerder, in 2011 en 2017. Toen wilde de Tweede Kamer de veiling uitstellen omdat die zou kunnen leiden tot  banenverlies en stilstand in de digitalisering van de radio. Normaal worden de FM-frequenties om de zes jaar geveild onder radiozenders. Volgens de wet mogen schaarse vergunningen alleen verlengd worden als dit het algemeen maatschappelijk, cultureel of economisch belang dient. Het ministerie  kwam in 2021 met een nieuwe noodverlenging  wegens de coronacrisis en de gevolgen daarvan voor de advertentie-inkomsten. Dit argument verviel toen de advertentiemarkt zich snel herstelde. De markt van radioreclame haalde in de eerste helft van 2021 een recordomzet van ruim honderd miljoen euro. De huidige vergunninghouders moesten aan de overheid een forse bedrag betalen voor het behoud van hun FM-frequenties. Eerder hekelden Talpa en DPG de flink gestegen kosten. Laatstgenoemde zei liever een nieuwe verdeling van de vergunningen te willen.  Omdat de oorspronkelijke veilingdatum van 1 september 2022 praktisch niet haalbaar is, moet het ministerie van de rechter de frequenties voor september 2023 verdeeld hebben. Tot die tijd komt er een echte noodverlenging.||https://www.nrc.nl//nieuws/2022/07/21/kink-wint-zaak-om-fm-vergunningen-a4136978
2022-07-22||Melkprijs in jaar tijd bijna verdubbeld||Melkveehouder Erwin Wunnekink is er de boeken voor in gedoken. Wunnekink krijgt sinds deze maand zo’n zestig euro per honderd liter melk betaald, bijna een verdubbeling ten opzichte van vorig jaar. Zo’n hoge melkprijs heeft hij sinds de jaren tachtig niet gezien. Toen runde zijn schoonvader het bedrijf nog. Die kreeg in die tijd ongeveer honderd gulden voor honderd liter melk. „Dit is ongekend. Het is een gekkenhuis.”  De melkveehouder uit het  Gelderse Haarlo runt een melkveebedrijf met 100 koeien op  50 hectare land en is voorzitter van de vakgroep Melkveehouderij bij boerenbrancheorganisatie LTO.  De stijgende prijzen worden veroorzaakt doordat de melkproductie in Europa  terugloopt, zegt Alfons Beldman, senior onderzoeker melkveehouderij, duurzaamheid en ondernemerschap aan de  Wageningen Universiteit & Research (WUR). Belangrijkste reden hiervoor voor Nederland is de lagere kwaliteit van het gras dat de koeien eten. Door ongunstige weersomstandigheden (koude voorjaar en droge zomers)  bevat het minder energie en  eiwit. „Koeien geven hierdoor minder melk”, zegt Beldman.  De melkproductie in Nederland is in het eerste kwartaal van dit jaar 2,3 procent gedaald ten opzichte van diezelfde periode vorig jaar, volgens een onderzoek van Rabobank naar de wereldwijde zuivelmarkt. In het tweede kwartaal zet die stijging door, volgens de Rabobank. Met name „in delen van Zeeland, Limburg, het oosten van Noord-Brabant en het zuiden van Gelderland” is de afname in melkproductie groot. Boeren profiteren niet automatisch van de stijgende melkprijs, want ook de kosten die zij zelf maken zijn de afgelopen tijd gestegen. De energiekosten – brandstof voor de trekker en andere  machines op het boerenland, stroom voor de melkapparaten, de koeling en de melkrobot – schoten omhoog, zegt WUR-onderzoeker Beldman.  En doordat het eigen gras minder voedingsstoffen bevat, voeren sommige boeren hun koeien meer  krachtvoer met daarin soja, granen en resten van de voedingsmiddelenindustrie zoals citrusperspulp. Maar krachtvoer is de afgelopen tijd ook duurder geworden, met name door de oorlog in Oekraïne. En de prijs van kunstmest is het afgelopen jaar verdubbeld, volgens Beldman. Bovendien, zegt melkveehouder Wunnekink, zijn boeren door de onzekerheid die de stikstofcrisis ze geeft niet zo snel geneigd hun bedrijf verder te optimaliseren en investeringen te doen. Wunnekink hoopt dat hij een extraatje overhoudt aan de stijgende melkprijzen, maar dan moet het de komende tijd wel meer gaan regenen, zegt hij. Want als de droogte aanhoudt zal zijn maïsoogst tegenvallen, en maakt hij nog meer onkosten voor extra voer. „Dat baart me zorgen.” Normaal gesproken houdt Wunnekink zo’n 50.000 euro over als hij alle onkosten van zijn omzet aftrekt. Maar als de prijsstijging de rest van het jaar doorzet, houdt Wunnekink zo’n 20.000 euro extra over bovenop de 50.000 euro, berekende zijn bank. Zuivelbedrijf  FrieslandCampina heeft het afgelopen half jaar zijn nettowinst ruim verdubbeld tot 139 miljoen euro ten opzichte van vorig jaar, zo blijkt uit halfjaarcijfers die het donderdag heeft gepubliceerd. De netto-omzet ligt  1,1 miljard euro hoger dan de eerste zes maanden van 2021, 6,6 miljard euro voor de eerste helft van 2022.   De consument in de supermarkt merkt  tot nu toe nog niet veel van de afnemende melkproductie, zegt Hein Schumacher, de voorzitter van FrieslandCampina, als toelichting op de halfjaarcijfers. De prijzen van zuivelproducten zijn tot nu toe amper gestegen. Het bedrijf heeft weinig prijsverhogingen naar de supermarkten doorgevoerd, omdat het bang is dat kopers door de toenemende inflatie anders de producten niet meer kopen.  Melkveehouders Erwin Wunnekink is benieuwd wat de prijsontwikkelingen voor de lange termijn betekenen. Zullen consumenten zuivelproducten mijden als de prijzen stijgen? Het lijkt Wunnekink onwaarschijnlijk. Melk zit in zoveel producten, zegt hij: „Yoghurt, toetjes, kwark, maar ook kaas op pizza’s, boter, kindervoeding en medische voeding. In heel veel producten zitten melkstoffen.”  ||https://www.nrc.nl//nieuws/2022/07/21/melkprijs-in-jaar-tijd-bijna-verdubbeld-a4137003
2022-07-22||Kabinet versoepelt regels rond onterechte uitkeringen||Het kabinet gaat voortaan soepeler om met mogelijk onterecht verkregen uitkeringen. Volgens nieuw aangekondigde regels hoeven ontvangers van de AOW, WW of bijstand de uitkeringen na vijf jaar niet meer terug te betalen als deze te hoog of onterecht waren uitgekeerd, terwijl de termijn voorheen twintig jaar was. Ministers Karien van Gennip (Sociale Zaken, CDA) en Carola Schouten (Armoedebeleid, ChristenUnie) willen uitgaan van vertrouwen: ze hanteren het uitgangspunt „dat de meeste mensen het goede willen doen”, zo schreven ze maandag aan de Tweede Kamer. Het nieuwe beleid leidt ertoe dat instanties bij overtredingen niet direct beboeten, maar ook eerst voor een waarschuwing kunnen kiezen. Over het huidige uitkeringsregime schrijven de ministers dat de burger „voor een langere periode moet kunnen aantonen recht te hebben op een uitkering”. Ze willen die last „nu beter verdelen tussen overheid en burger”. Daarom komen de eerste vijf jaar van een te hoog uitgekeerde bijstand voortaan „voor rekening en risico van de overheid”. Van Gennip en Schouten constateren dat binnen de huidige regels mensen „soms een overtreding begaan omdat ze niet bij machte zijn iets anders te doen”. Als voorbeeld noemen ze een te laat doorgegeven verandering in de gezinssamenstelling door bijvoorbeeld een overlijden. Bij zo’n situatie moeten de instanties voortaan uitgaan van „de aanname dat iemand geen moedwillig misbruik maakt” van een uitkering. Pas bij aanwijzingen voor een bewuste overtreding moeten de instanties dit verder onderzoeken. Het moet volgens de ministers immers mogelijk blijven „daadwerkelijk misbruik effectief te bestrijden en sanctioneren”. Ook kondigen Van Gennip en Schouten een aanpassing in het schuldenbeleid aan. Uitkeringsinstanties UWV en SVB kunnen voortaan geen beroep meer doen op materieel vermogen als een huis of auto „bij geldschulden die kleiner zijn dan 36 maal de aflossingscapaciteit”. Het kabinet wil werken aan een beleid waarbij een betalingsregeling „eindig is”, zodat mensen aan het einde van hun schuld „met een schone lei kunnen beginnen”.||https://www.nrc.nl//nieuws/2022/07/21/kabinet-versoepelt-regels-rond-onterechte-uitkeringen-a4137002
2022-07-22||Wat vindt NRC | Deze Documenta heeft gefaald in het zoeken van de dialoog||Het woord cancelcultuur viel niet, deze keer. Wel werd er sorry gezegd. De excuses waren er voor het metershoge kunstwerk People’s Justice van het  Indonesische kunstcollectief Taring Padi, dat te zien was op het vijfjaarlijkse kunstevenement Documenta in Kassel. Op het gewraakte kunstwerk was de macht afgebeeld in karikaturen van politici, militairen, politie en bankiers: samen vormden ze een karikaturale blik op de machten die  het Soeharto-regime hadden gesteund. Tussen die karikaturen zaten twee uitgesproken antisemitische afbeeldingen: een Israëlische soldaat met varkenskop en het woord ‘mossad’, en een man met rattentanden die  ‘SS’ op zijn hoed had staan. Het twintig jaar oude werk is gemaakt door een collectief, en dus bood ook het collectief de excuses aan in Die Zeit. Een woordvoerder gaf daarbij context: „Antisemitisme is in Indonesië geen groot thema, we wisten nauwelijks wat het was. Dat we erop gewezen zijn en leren wat antisemitisme is, is voor ons een leerproces. We hadden gevoeliger en voorzichtiger moeten zijn.” 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Maar de excuses, het verwijderen en de verklaring over het ontstaan, waren niet genoeg om de rust te doen wederkeren. Bondskanselier Olaf Scholz liet weten Documenta te mijden en op opiniepagina’s vroeg men zich af hoe het mogelijk was dat deze afbeeldingen de tentoonstelling hadden gehaald en of het hele kunstevenement niet gesloten moest worden.  Aan de roep om het aftreden van de directeur werd afgelopen weekend gehoor gegeven: Sabine Schormann vertrok nadat de raad van commissarissen People’s Justice „duidelijk grensoverschrijdend” had genoemd, en verklaarde dat de nalatigheid van de directeur de kunstmanifestatie  „aanzienlijke schade heeft berokkend”.    Dat laatste is waar, maar misschien niet op de manier die de raad bedoelt. Documenta, een van de grootste kunstmanifestaties ter wereld,  werd in  1955  opgericht door de kunstenaar Arnold Bode vanuit de gedachte dat de dialoog tussen landen via kunst op gang gebracht kon worden.  Kassel, toen gelegen aan de grens van Oost-Duitsland, was de geschikte plek om artistieke vrijheid, kunst en politiek te mengen vanuit de behoefte aan dialoog tussen westerse landen. Een dialoog  beoogde deze editie ook, maar voor het eerst stond  de westerse blik niet centraal. Deze  Documenta draaide om het zuidelijke perspectief.  De dialoog is nu mislukt. Het is geen toeval dat People’s Justice juist in Duitsland op weerstand stuit – het werk is op biënnales in China en Australië te zien geweest zonder daar een rimpeling te veroorzaken. Tegelijkertijd: antisemitisme is antisemitisme, ook al is het klein afgebeeld. Maar kan je kunstenaars uit een deel van de wereld erop afrekenen dat jouw waarden en beeldtaal ze onbekend zijn?  Niet alleen déze Documenta-editie is schade toegebracht: de kans dat de volgende directeur  risico’s durft te nemen met kunst die zich niet aan westerse waarden conformeert, lijkt nu klein. Dat de Indonesische groep van het Documenta-terrein een collectieve ‘speeltuin’ en een praatgroep wilde maken, was geen conceptueel gebaar maar een daadwerkelijke poging om het Westen iets te leren (bijvoorbeeld dat niet elk kunstwerk heilig is) – en om iets ván het Westen te leren. Die dialoog is nu   de nek omgedraaid, en daarmee ook het oorspronkelijke ideaal van Documenta. Het is te hopen dat de volgende keer dialoog niet weer alleen conceptueel aanwezig zal zijn en dat niet wederom westerse waarden door westerse kunstenaars worden bevraagd.||https://www.nrc.nl//nieuws/2022/07/21/deze-documenta-heeft-gefaald-in-het-zoeken-van-de-dialoog-a4136994
2022-07-22||Column | Niets betekenen||Maandagavond sprong ik met E. in het kanaal om af te koelen. Vredig dobberden we tussen de waterlelies en de meerkoeten. „Ik werk er de laatste tijd aan om mezelf te zijn wanneer ik onder de mensen ben”, zei E. „Dat lijkt me lastig voor iemand met jouw jeugd”, zei ik, want E.’s moeder was hyperalert. Als E. iets te luid uit-ademde, vroeg haar moeder meteen of er iets scheelde. Als E. voor zich uit staarde, wilde haar moeder direct weten of ze verliefd was. Alles wat E. deed, van zwijgen tot gapen, van niezen tot eten, vatte haar moeder op als een teken, en zo werd E. er hyperbewust van hoe haar houding, ademhaling en gedrag door de buitenwereld konden worden opgevat.  „Dodelijk vermoeiend”, zei ze. „Onlangs besefte ik dat ik me zelfs bij mijn beste vrienden nog steeds afvraag of mijn aanwezigheid nog onbedoeld iets communiceert. Gisteravond lag ik met een club in het IJ. Ik merkte dat ik even alleen wilde zwemmen en meteen blokkeerde ik. Zomaar weggaan durfde ik niet, omdat ik vreesde dat ze dan zouden denken dat ik boos op hen was, of dat ik aandacht nodig had, of dat ik ergens mee zat. En zo bleef ik maar in de buurt en werd ik steeds bozer op mezelf, tot ik niet meer kon.”  „En toen?”  „En toen besloot ik dat mijn lichaam slechts een verzameling spieren en botten is die soms enorme behoefte heeft om wat slagen te maken in haar eentje. Meteen trok ik eropuit. Geen haan kraaide ernaar.”  ‘Je lijf veranderde van een enorme berg non-verbale communicatie in gewoon weer een lijf!” „Precies! Het was zo bevrijdend. Dat hoe ik bewoog, waar ik heen ging, wat voor uitdrukking ik op mijn gezicht had, even niets meer hoefde te zeggen. En ook dat ik me er niets van hoefde aan te trekken als anderen mijn lichaam, of wat ik ermee deed, zouden opvatten als een boodschap. Ik zwom en liet mijn moeder achter.”  „Kan je dat nog eens voordoen”, grinnikte ik. Ze knipoogde en ging ervandoor. Haar haren zwierden als blonde linten door het bruine water.  „Kijk! Hier is alleen maar een lichaam!” riep ze voor zich uit.   Ik juichte. Daar plonsten armen die geen gebaren meer waren, vingers die niets aanwezen, benen die geen deel meer uitmaakten van een verhaal. Daar ging iemand die eindelijk niets meer hoefde te betekenen. Haar voetzolen kwamen af en toe nog boven de golfjes uit, waren gerimpeld en zo wit als nieuwe pagina’s.||https://www.nrc.nl//nieuws/2022/07/21/niets-betekenen-a4136979
2022-07-22||Opinie | Antwoord||Voor mijn werk heb ik veel contact met relaties op directieniveau. Vrouwen en mannen die het uiteraard erg druk hebben en dus niet altijd direct reageren. Alle begrip. Wanneer er echter na een paar reminders nog steeds niet wordt gereageerd, stuur ik een laatste mail met in het onderwerp: „Nee is ook een antwoord.” Binnen zestig  minuten ontvang ik meestal een reactie met een ‘ja’. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/21/antwoord-a4136972
2022-07-22||In het midden||Horizontaal: 1. Doen schaatsers in deze tijd 6.  Prima plaats in Brabant 9. Schreef Zeg ’ns AAA met Van Houweninge 10.  Past na domino of waterbed 12.  Krijgt zijn eigen plein in Rotterdam 14.  Don Diego de la Vega 17.  Sportorganisatie 18.  Past na baard of snot 23.  Zit het de Oranje  Leeuwinnen niet 25.  Oosterse soep 27.  Werd vroeger vervuild door piraten 29.  Had een band met Lake en Palmer 32.  Milanese ontwerper 33.  __ kinderzieltjes 34.  Digitale handel 35.  ‘Frank Masmeijer eerder vrij na __ koning’    Verticaal: 1.  Partij van Scholz 2.  Inbrekersinstrument 3.  Ginger __4.  Hellend vlak 5.  Louis __, Belgische zanger 6.  __ Vierdaagselopers 7.  Groenig 8.  Onbuigzaam 11.  Rare kuren 13.  Rio __ Janeiro 15.  Zonnegod 16.Heeft steeds een ander presentatieduo 19.  Brits muziektijdschrift 20.  Weigerde Amy heen te gaan 21.  A la crème 22.  Hartsverbintenis 24.  De A van IRA 26.  Spelling of Amos 28.  Enige tijd 30.  Broer van Kaïn en Abel 31.  Ik zeg geen __ Oplossing puzzel 20 juli. Horizontaal: 1. VVD’ERS 5. ALSOF 9. WE 10. TOPFIT 12. SENATOR 14. VLEES 16. NEED 17. EPI 21. EEA 23. NERD 24. BRULS 26. ERTEGEN 28. DEERNE 29. IO 30. ALIEN 31. KETENS Verticaal: 1. VWS 2. VEELEER 3. ELAND 4. STOEI 5. AFVAART 6. LIL 7. STEEG 8. FUSIE 11. ORDENEN 13. TERTSEN 15. EPSTEIN 18. DEBRA 19. DEREK 20. ADELT 22. AUDI 25. LEE 27. NOS In het midden: DE DRIEDAAGSE||https://www.nrc.nl//nieuws/2022/07/21/in-het-midden-a4136968
2022-07-22||Sudoku van donderdag 21 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/21/sudoku-a4136965
2022-07-22||Geroosterde worteldip||Dit recept kunt u serveren als dip voor de borreltafel met bijvoorbeeld verse groenten, maar u kunt het ook op brood serveren. Jason Tjon Affo schrijft er nog bij dat deze dip, door de conbinatie van vijfkruiden, piment en sinaasappel, hem aan pom doet denken. De populaire, Surinaamse ovenschotel.  Verwarm de oven voor tot 180 °C hetelucht of 200 °C elektrisch. Roer 2 eetlepels olijfolie door de wortel en doe ze in een ovenschaal. Rooster 60 minuten in de oven, of tot de buitenkant van de wortel licht begint te bruinen en de wortels zacht zijn. Verhit ondertussen 1 eetlepel olijfolie in een koekenpan op middelhoog vuur. Voeg de sjalot, knoflook, gember, het komijnzaad en venkelzaad toe en bak 4 minuten. Voeg vervolgens de piment en het vijfkruidenpoeder toe en bak 1 minuut mee. Haal de pan van het vuur en schep de inhoud in een keukenmachine. Voeg de geroosterde wortel, witte bonen en de rest van de ingrediënten  toe aan de keukenmachine en mix tot je een grove dip hebt. Voor een romigere dip kun je meer sinaasappelsap of olijfolie toevoegen. Garneer de dip met chili-olie, koriander en sesamzaad als topping.  Voor 4-8 personen: 5 el olijfolie 1½ tl zout Voor erbij: Jason Tjon Affo Vegan Rainbow Food Becht, 224  blz. € 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/21/thuiskok-geroosterde-worteldip-a4136962
2022-07-22||Column | Een volk dat geen snars geeft om kunst||Jules Deelder krijgt een  plein in Rotterdam.  Midden in  het  Oude Westen, vlak bij zijn voormalige woonhuis en stamkroeg.  In 2024, vijf jaar na het  overlijden van de dichter, zal het volledig heringerichte J.A. Deelderplein worden onthuld, zo las ik  in de krant.    Mijn gedachten gingen meteen naar een desolaat, groezelig tochtgat  op het Oosterdokseiland in Amsterdam. Dit is de straat waarmee de hoofdstad   haar   grootste literaire zoon uit de twintigste eeuw eert: Willem Frederik Hermans. Tweehonderd  meter deerniswekkendheid, zo’n plek waar je even  ongezien de lege  wikkels van de  Burger King uit je autoraampje   kiepert.  Het enige wat herinnert aan de schrijver van  Nooit meer slapen en De donkere kamer van Damocles is een lullige raamschildering van oversized boekenruggen. Oké,  je zou nog kunnen zeggen: W.F. Hermans en Amsterdam hadden een moeizame verhouding.   Hij vertrok op zijn dertigste  om nooit meer terug te keren, en gaf in zijn latere werk regelmatig af op zijn geboortestad. Die verklaarde hem  in 1986 tot persona non grata, vanwege een bezoek aan Zuid-Afrika, waar toen nog het apartheidsregime zetelde.    Toch vrees ik dat de W.F. Hermansstraat symptomatisch is  voor hoe  Amsterdam omgaat met haar  literaire zonen en dochters. Laten we ze even nalopen. Gerard Reve: geen straat, alleen een brug in de Rivierenbuurt. (En een gedenkteken in Amsterdam-West, dat onvindbaar en compleet verwaarloosd is.) Harry Mulisch: helemaal niets. Multatuli: ooit een weg,  maar  die moest wijken voor de Ring A10 West.  Annie M.G. Schmidt, ’s lands beste kinderboekenschrijver ooit, en Simon Carmiggelt, ongeëvenaard chroniqueur van Amsterdam? De twee overgebleven   tochtgaten naast de W.F. Hermansstraat. Deze  behandeling   is geen probleem van Amsterdam alleen. We houden in Nederland nu eenmaal niet van literaire grootheden. Alle lof voor Rotterdam dat ze Deelder een plein geven, maar ik ben bang dat hij dat meer te danken heeft aan zijn status als  Rotterdams icoon dan aan zijn gedichten.    De openbare ruimte weerspiegelt de  nationale identiteit. Nederlanders  zijn een volk van kooplieden die geen snars geven om kunst (tenzij je ermee kunt pronken) of om boeken (tenzij er vaste en vlottende activa in staan). Als we dat nog niet wisten, werd het wel  duidelijk tijdens de coronapandemie. Bij iedere lockdown was cultuur   de sluitpost. Musea gingen als eerste dicht en als laatste  open,  muziekpodia kregen de middelvinger en wie graag naar de film wilde, zette thuis maar een dvd’tje op. Laten we toch   de moed erin houden.  Amsterdam heeft  nu een buitenkans om zich te revancheren voor de W.F. Hermansstraat. Begin deze maand  overleed Remco Campert, volbloed  Amsterdammer, literator met een imposant oeuvre en  een naam die gemaakt lijkt voor de openbare ruimte. Hup, snel een Remco Campertallee!  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/21/een-volk-dat-geen-snars-geeft-om-kunst-a4137009
2022-07-22||ABP verliest half miljard per dag, maar verbetert financiële positie|| Op hun beleggingen lijden ze megaverliezen. En toch hebben de pensioenfondsen er de laatste veertien jaar niet zo goed voor gestaan.  Donderdag presenteerden de vier grootste fondsen kwartaalcijfers die dezelfde paradox tonen als begin dit jaar: hun vermogen daalt, maar hun ‘dekkingsgraad’ – die de financiële gezondheid toont – verbetert. Wel ging het dit keer om een relatief kleine verbetering. Zo steeg de dekkingsgraad van Pensioenfonds Zorg en Welzijn van 110 naar 113 procent. Het heeft nu dus 13 procent méér vermogen dan nodig is om de beloofde uitkeringen te garanderen. De metaalfondsen PMT en PME staan nu rond de 110 procent. En het grootste pensioenfonds, ABP, op 122,7 procent. Vorige maand bleek al dat de pensioenfondsen ABP (overheid en onderwijs), Zorg en Welzijn en de metaalfondsen PMT en PME hun pensioenen gaan verhogen, voor het eerst in jaren. Het gaat om bescheiden verhogingen, van 1,29 procent (PMT en PME) tot 2,7 procent (Zorg en Welzijn), gebaseerd op de inflatie van vorig jaar. Als zij hun dekkingsgraad op peil weten te houden, mogen de fondsen ook eind dit jaar weer een inflatiecorrectie uitdelen. Maar de financiële situatie is onzeker. „Ontwikkelingen op de huizenmarkt, de oorlog in Oekraïne en een opleving van corona in het najaar kunnen roet in het eten gooien”, aldus PME-voorzitter Eric Uijen in een persbericht. Ook is de kans klein dat de fondsen de volledige inflatie van dit jaar kunnen compenseren, die nu zo’n 9 procent bedraagt. „Wij achten dat niet zo waarschijnlijk”, zei Zorg en Welzijn-voorzitter Joanne Kellermann onlangs in NRC. De fondsvoorzitters vinden het lastig uit te leggen dat hun vermogen daalt, terwijl hun financiële gezondheid verbetert. „Het is voor de meeste deelnemers niet meer te volgen”, zegt Harmen van Wijnen van ABP.  Zijn pensioenfonds verloor de afgelopen drie maanden 45 miljard euro, en heeft nu nog 496 miljard euro over. Anders gezegd: ABP zag per dag zo’n 500 miljoen euro verdampen. Maar het bedrag dat het fonds nódig heeft om de beloofde uitkeringen te garanderen, daalde nog harder, met zo’n 600 miljoen euro per dag. Daardoor steeg de dekkingsgraad. Pensioenfondsen hebben minder geld nodig als de rente stijgt. Zij mogen er dan van uitgaan dat hun vermogen in de toekomst sneller stijgt.  Het nieuwe pensioenstelsel, dat de fondsen tussen 2024 en 2027 willen invoeren, zou duidelijker moeten zijn. Ze doen werknemers dan geen toezeggingen meer over de hoogte van hun toekomstige uitkering. Daardoor hoeven zij ook niet meer terug te rekenen hoeveel geld ze nú in kas moeten hebben om die beloftes waar te maken. In het nieuwe stelsel zien werknemers vooral hoeveel geld er op een bepaald moment in hun persoonlijke pensioenpotje zit. En er wordt alleen voorzichtig voorspeld hoe dat vermogen de komende jaren of decennia zal renderen. De pensioenfondsvoorzitters denken dat die opzet beter is uit te leggen. De huidige „paradoxale situatie”, zegt ABP-voorzitter Van Wijnen, „onderstreept nog maar eens waarom we toe moeten naar een nieuw pensioenstelsel.” Na de zomer bespreekt de Tweede Kamer de wetswijziging die deze aanpassing moet regelen. ||https://www.nrc.nl//nieuws/2022/07/20/abp-verliest-half-miljard-per-dag-maar-verbetert-financiele-positie-a4137010
