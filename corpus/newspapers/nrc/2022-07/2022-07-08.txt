2022-07-08||#39: Waarom Tom-Jan Meeus stopt met Haagse Invloeden|| Op 4 februari 2012 verscheen in NRC het ‘eerste deel van een korte serie’: Haagse Invloeden van Tom-Jan Meeus. Hij zou er ruim tien jaar mee doorgaan. In die tijd groeide de rubriek uit tot een begrip, iets dat je moest hebben gelezen. Uit interesse, omdat je Den Haag wilde begrijpen. Voor inspiratie, omdat de invalshoek vaak anders was dan wat je de hele week al las. En, bezien vanuit bestuurders en politici, uit angst, want misschien was jij dit keer wel lijdend voorwerp. Nu, ruim een decennium later, stopt Tom-Jan met Haagse Invloeden. In deze Haagse Zaken horen we van hem waarom hij is uitgeschreven over politiek. Ook geeft hij ons een inkijkje in zijn manier van werken. En hij vertelt hoe het speelveld waarover hij week in week uit schreef, in tien jaar is veranderd. @LamyaeA // @tomjanmeeus Lees hier de eerste aflevering van Tom-Jans ‘korte serie’ Haagse Invloeden.||https://www.nrc.nl//nieuws/2022/07/08/39-waarom-tom-jan-meeus-stopt-met-haagse-invloeden-a4136025
2022-07-08||Nieuwe juridische claims rond verkoop ADM-terrein|| De recente verkoop en de exploitatie van het  ADM-terrein in de Amsterdamse haven, tot drie jaar geleden de bekendste krakersvrijplaats van Nederland, is de inzet van een reeks  juridische procedures tussen vastgoedbedrijven en de gemeente Amsterdam. Een bedrijf dat buitenspel werd gezet bij de gronddeal, eist  nu een schadevergoeding  wegens contractbreuk.   Dat blijkt uit onderzoek van NRC naar de laatste ontwikkelingen rond het terrein.  Het terrein van de voormalige Amsterdamsche Droogdok Maatschappij  is een perceel van 53 hectare  grond en water  op een strategisch belangrijke plek langs het Noordzeekanaal. Na de ontruiming van de krakers, drie jaar geleden, probeerde het  Havenbedrijf – volledig eigendom van de gemeente Amsterdam – de grond te kopen. Toen die onderhandelingen vastliepen, gaf het Havenbedrijf  eigenaar Ferry Sint  toestemming om de markt op te gaan. Voornaamste eis van Amsterdam: een andere koper moest minimaal 85,5 miljoen euro op tafel leggen, een half miljoen meer dan  de gemeente bereid was te  betalen. In augustus 2021 verkocht Sint het  terrein aan vastgoedontwikkelaar en voormalig sloopondernemer Wim Beelen, voor 86 miljoen euro. Die heeft verregaande plannen om er een superjachtenwerf met zes dokken te bouwen. Door het terrein aan Beelen te verkopen, verbrak Sint exclusieve afspraken die hij kort daarvoor maakte met een ander bedrijf in de haven, blijkt uit onderzoek door NRC. Het gaat om NWB Assets, dat een biobrandstoffenterminal in de haven exploiteert. Sint zegt dat hij geen vertrouwen meer had in NWB. Uit uitgelekte appgesprekken tussen Sint en Beelen blijkt nu dat er tussen de vastgoedondernemers geld heen en weer is gegaan in de dagen rond de transactie. In de week dat Beelen het terrein kocht, maakte Sint 1  miljoen euro over naar de privérekening van Beelen. Volgens NWB Assets toont dit aan dat Beelen minder betaald heeft voor het terrein dan het minimumbedrag dat de gemeente had geëist.   Beelen en Sint doen de redenering van NWB af als „flauwekul”. Volgens hen heeft het betaalde miljoen niets van doen met het ADM-terrein maar met afspraken over twee luxe  motorjachten in Zuid-Frankrijk waar de ondernemers gezamenlijk gebruik van maken. Danny Sturhoofd, de advocaat  van verkoper Ferry Sint, noemt NWB Assets  „een slechte verliezer”.  Het bedrijf    maakt zich volgens Sturhoofd  schuldig  aan „roddel en achterklap” door handjeklap tussen Sint en Beelen te suggereren.  Het Havenbedrijf  en Wim Beelen  voeren  op dit moment mediation-gesprekken. De vastgoedondernemer eist 130 miljoen euro van Amsterdam in verband met achterstallig onderhoud van het ADM-terrein, terwijl de gemeente vindt dat Beelen voor zijn superjachtenwerf   stukken water claimt die niet van hem zijn. Het Havenbedrijf wil geen commentaar geven  zolang de mediation met Beelen nog loopt.  De wraak van Wim Beelenpagina E10-12||https://www.nrc.nl//nieuws/2022/07/08/nieuwe-juridische-claims-rond-verkoop-adm-terrein-2-a4135999
2022-07-08||Clowneske premier die de gunst van het volk verspeelde||Opnieuw relevant: op maandag 5 september wordt de nieuwe premier van het Verenigd Koninkrijk verkozen. Dit artikel van begin juli 2022 is een terugblik op de tijd in Downing Street van de vertrekkend premier: Boris Johnson.   Haar kleine oude hondje heet Boris. Vernoemd naar die Boris, ja. „We zochten nog een naam en in die tijd werd Boris Johnson burgemeester van Londen. Leuk, dachten we.” Spijt heeft ze helemaal niet. „Ik mag hem nog steeds. Hij heeft iets vrolijks, iets lichts.” Oma Pat (haar achternaam wil ze liever niet in de krant) woont al haar hele leven in Uxbridge en ze is aan het volleyballen in het park met haar kleinzoon. Boris trippelt nog driftig mee voor zijn leeftijd, hij is ruim veertien jaar. Pat is als één van de weinigen hier in het kiesdistrict van Boris Johnson, in het westelijke puntje van Londen, nog te spreken over de premier die deze week onder grote druk van zijn partij zijn vertrek heeft aangekondigd. „Hij is een typisch heerschap. Daar hou ik van.” Ze is bescheiden over wat ze weet van politiek, maar ze denkt niet dat Johnson veel te verwijten valt.  „Volgens mij ligt al dat gedoe vooral aan zijn adviseurs. Hij kan er toch niets aan doen als hij verkeerd gebriefd wordt over zaken? En dan nemen ze hem dat kwalijk en vallen ze met zijn allen over hem heen.”   Haar mildheid kenmerkt het zwak dat flink wat Britten hebben – hadden – voor Boris Johnson (58). Johnson, een complex karakter, altijd op zoek naar erkenning en misschien daardoor iemand met een haarscherp gevoel voor wat er leeft bij de bevolking. Iemand die meer om de macht zelf lijkt te geven dan om inhoudelijk beleid. Een clown volgens velen, maar wel eentje met een historische erfenis: Boris Johnson heeft ervoor gezorgd dat het Verenigd Koninkrijk de Europese Unie heeft verlaten.  Van zijn bijna drie jaar premierschap gaat vooral de Brexit de geschiedenisboeken in, samen met Johnson twijfelachtige aanpak van de coronacrisis. Plus zijn dramatische ondergang van afgelopen week, die de premier volgens vriend en vijand aan zichzelf te danken heeft door zijn vrije omgang met de feiten. Integriteit ziet Johnson als bijzaak en hij vroeg te lang van zijn kabinets- en partijleden om hem daarin te volgen.  Als de Conservatieve Partij in 2019 Johnson tot partijleider kiest, zitten de onderhandelingen met Brussel over de uittreding vast en is volkomen onduidelijk hoe een Brexit eruit zou moeten zien. Als Brexiteer van bíjna het eerste uur – hij schreef ooit ook een column waarin hij juist binnen de EU blijven verdedigt – forceert Johnson wat zijn voorganger Theresa May niet was gelukt en sluit hij een akkoord met Brussel. Op 31 januari 2020 verlaat het VK de EU. Cruciaal voor de doorbraak en meteen typisch Johnson is de fictieve grens die in de Ierse Zee komt. In de havens van Belfast komen controles op goederen die de Europese interne markt in (EU-lidstaat) Ierland moeten beschermen, een principieel punt voor Brussel. Johnson gaat ermee akkoord en verbreekt zijn belofte aan de Noord-Ierse unionisten, die zo veel mogelijk bij het VK willen horen. De premier had hun toegezegd dat zo’n grens er niet zou komen.  Al een jaar later komt Johnson, onder druk van die unionisten, terug op zijn afspraken met de EU. De unionisten klagen dat er te veel verwijdering is ontstaan tussen Noord-Ierland en Groot-Brittannië door alle administratieve rompslomp rond de controles. Als de nieuwe onderhandelingen met Brussel vastlopen komt Johnson, dit was vorige maand, met een eigen wetsvoorstel. Het irriteert de meer rechtstatelijk georiënteerde Conservatieven, die het gênant vinden dat hun regering zo’n kort geleden gemaakte internationale overeenkomst eenzijdig aan de kant wil schuiven.   Rond Noord-Ierland doet Johnson de bijnaam eer aan die ex-adviseur Dominic Cummings voor hem verzon. Cummings noemde Johnson The Trolley, naar een winkelwagentje met een kapot wiel dat alle kanten op stuitert. „Hij zwalkt van het ene schap naar het andere en is het eens met degene tegen wie hij het laatst is aangebotst.”  Het Winkelwagentje is ook druk als het coronavirus het VK bereikt, begin 2020. Aanvankelijk aarzelt Johnson om harde lockdownmaatregelen te nemen. Een flink deel van zijn partij vindt zulke restricties veel te ingrijpend in het privéleven van burgers. En bedrijven en rijke partijdonateurs waarschuwen voor grote economische schade. Uiteindelijk komt die harde lockdown er toch, met fikse boetes voor het overtreden van de regels, maar dan is het te laat. Tienduizenden Britten overlijden en het VK heeft een van de hoogste sterftecijfers van Europa. Dankzij een snelle vaccinatiecampagne met het Britse Oxford/AstraZeneca-vaccin kan het land in het voorjaar van 2021 eerder open en kijkt de rest van Europa jaloers toe. Boris Johnson pocht met het vaccin en het snelle economische herstel, mede mogelijk gemaakt dankzij miljarden staatssteun, een tegennatuurlijk iets voor de Conservatieven.  Als eind vorig jaar andere landen weer op slot gaan vanwege nieuwe besmettelijke varianten van het coronavirus, trotseert Johnson de druk van wetenschappers en kiest hij een andere weg. De landelijke gezondheidsdienst NHS kan het werk amper aan, maar de Britse samenleving blijft open.  Tegen die tijd is topadviseur Dominic Cummings overigens al vertrokken. In november 2020 stapt hij op, een kritiek moment in Johnsons premierschap. En niet alleen omdat later blijkt dat Johnsons vrouw Carrie zijn vertrek met een feestje viert, tegen de lockdownregels in. The Winner Takes It All van Abba zou door het huis hebben geknald. Zij en Cummings haten elkaar.  Cummings deed het denkwerk van de Leave-campagne voor het Brexit-referendum en hielp Johnson ook naar zijn grote verkiezingszege in 2019, die nodig was om de afspraken met Brussel door het Lagerhuis te krijgen. Maar hij is lomp en niet geliefd bij hoge ambtenaren, noch bij Carrie Johnson. Met zijn vertrek valt het strategische inzicht weg waar Johnson op vertrouwde. Vanaf dan, schrijft bijvoorbeeld de Financial Times, is chaos nog meer regel dan uitzondering in Downing Street.  Na zijn ontslag is het Cummings doel om Johnson weg te krijgen en voedt hij de Britse media met beschadigende informatie over hoe het eraan toegaat in Downing Street, vaak met screenshots van WhatsApp-berichtjes als bewijs. Hij legt ook een verklaring af in het onderzoek naar ‘Partygate’, de borrels op Downing Street tijdens de coronalockdowns. Johnson krijgt in april als eerste premier in de geschiedenis van het VK een boete opgelegd omdat hij, net als zijn ambtenaren, de regels heeft geschonden.   Intussen is Johnsons populariteit bij veel Britten al flink afgenomen. In peilingen vindt een meerderheid dat hij beter kan opstappen. Zowat elke week komt er wel een nieuwtje uit over kwesties waarin hij halve waarheden heeft verteld. Johnson laat zich nog steeds geregeld van zijn absurdistische, komische kant zien, maar hij ontmoet steeds vaker onbegrip en ongemak.  Een grap over Kermit de Kikker („Kermit zat fout, it is easy being green”) in aanloop naar een internationale klimaattop valt dood.  En op een congres voor zakenlui begint de premier als hij zijn tekst kwijt is in het wilde weg over het animatievarken Peppa Pig te kletsen. „Handen omhoog wie er naar Peppa Pig World is geweest? Hm. Niet genoeg!” Journalisten vragen naderhand aan Johnson of alles goed met hem gaat. Maar bij de Britten blijven vooral de onwaarheden hangen. Ook in Uxbridge, terwijl dit kiesdistrict al jaren overwegend Conservatief stemt. Nick Bryon zit op het terras van de snackbar uit te buiken. „Ik kreeg het gevoel dat hij zichzelf specialer vond dan de rest. Hij heeft de regels over Covid-19 opgesteld en verwacht dat iedereen zich eraan houdt, maar doet dat zelf vervolgens niet.”  Bryon noemt zo een trits fouten op van Johnson van het afgelopen jaar. Partygate. Vergeetachtigheid over appen met donateurs rond de herinrichting van zijn ambtswoning. En het laatste schandaal, waar Johnson willens en wetens een Lagerhuislid met dubieuze achtergrond had aangesteld om de rest van de fractie in de gaten te houden. „Het lijstje aanklachten werd gewoon te lang. Hij had veel eerder moeten opstappen.”  Begin juni bestaat er genoeg onvrede binnen de Conservatieve fractie om een vertrouwensstemming af te dwingen over Johnsons positie.  Een aanzienlijk deel (ruim 40 procent) van de fractie zegt het vertrouwen in hem op, maar het kabinet blijft hem nog steunen. Naast algemene kritiek over zijn karakter komen inhoudelijke bezwaren vooral van de rechterflank van de partij. Zij vinden dat het kabinet belastingen moet verlagen in plaats van verhogen en ze zien Johnsons klimaatbeleid als te vooruitstrevend. Het is een van de weinige beleidsterreinen waar Johnsons overtuigingen oprecht lijken: hij wil  serieuze maatregelen tegen klimaatverandering.  Boris Johnson laat het VK achter in grote sociale ongelijkheid, met arbeidstekorten, stijgende prijzen en een dreigende economische recessie. Dat de Brexit alles versterkt, maakt Johnson weinig uit. Hij voelt het Conservatieve electoraat weer goed aan: die vinden het vooral belangrijk dat het VK zelf zeggenschap heeft over de wetten en regels. Ook Pat uit Uxbridge stemde voor de Brexit. Ze haalt haar schouders op over de economische schade. „Ik vond het vervelend dat andere landen zich niet aan de regels hielden en wij wel.” Wanneer Boris Johnson precies vertrekt uit Downing Street is nog onduidelijk, tot ergernis van sommige partijgenoten en vooral van oppositiepartij Labour. Hij wil blijven tot zijn opvolger is gekozen, waarschijnlijk wordt dat september. De vraag is wel hoe snel hij en Carrie de verhuiswagens echt laten komen. Toen hij in 2018 opstapte als minister van Buitenlandse Zaken uit onvrede met het in zijn ogen softe beleid van Theresa May weigerde hij wekenlang om de ambtswoning te verlaten. Zo blijft John-son tot op het laatst provoceren.  Alexander Boris de Pfeffel Johnson wordt geboren.  Werkt als EU-correspondent in Brussel.  Komt in het Lagerhuis voor de Conservatieve Partij.  Dient twee termijnen als burgemeester van Londen.      Gezicht van de Leave-campagne voor het referendum over EU-lidmaatschap. Een meerderheid wil uittreding.  Dient als minister van Buitenlandse Zaken in het kabinet van Theresa May.   Wordt premier nadat May  is opgestapt. Het VK verlaat de EU.  Overleeft een vertrouwensstemming van zijn fractie.   Kondigt zijn vertrek als premier aan, onder grote druk.   
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/clowneske-premier-die-de-mildheid-van-het-volk-verspeelde-a4136018
2022-07-08||Ontlading en verwondering op eerste dag North Sea Jazz||Als George Benson zijn swingende ‘Give Me The Night’ inzet en het publiek in de grote Nile-hal gelukzalig staat te dansen, weet je pas echt dat North Sea Jazz 2022 is begonnen. Op de 45ste editie, voor de vijftiende keer in Ahoy Rotterdam, is hij de smakelijke koning van de crossover voor wie dit weekend via soul en blues de jazz induikt. In een fuchsia-roze colbert, een zwarte glansbroek begint Benson met speelse showdansjes aan ‘Feel Like Making Love’. Hij wil vannacht niet alleen zijn, zingzucht hij in ‘Don’t Let Me Be Lonely Tonight’. Dit soort gelikte slaapkamersoul trok hem in 1980 weg van de serieuzere gitaarjazz. De 79-jarige zanger, die dit concert bar weinig zijn gitaar omhangt, windt er met zijn gebronsde zang in zwoele evergreens geen doekjes om: de temperatuur gaat, hoe dan ook, flink omhoog. Twee jaar kon het driedaagse North Sea Jazz Festival niet doorgaan in coronatijd. Een hybride concertalternatief op verschillende locaties toonde in 2021 veerkracht, maar dat alles nu voluit kan, viel aan alles te merken. Het festival, het grootste in zijn soort voor veelkleurige jazz en soulgetinte pop, heeft dit weekend 160 shows voor 30.000 mensen per dag. Van glamoureuze pop- en soulnamen als Diana Ross, Alicia Keys en Nile Rodgers gaat het naar jazzmastodonten als Herbie Hancock, Ron Carter en Han Bennink tot talenten die na de lange coronastilte mogen debuteren. Ontlading en verwondering tekenen de eerste avond. Verheugd tonen artiesten zich in de volgepakte zalen, velen speelden alsof er iets veroverd moest worden.  Publiek zocht zich ondertussen een weg langs de vijftien zalen in Ahoy. De vernieuwde, veel ruimere festivalopzet, met onder meer de nieuwe RTM-stage (theater met breed podium), viel meteen te omarmen. Onveranderd is hoe North Sea Jazz de oudere artiest koestert. Sterker: wat sieren veel vitale tachtigers dit weekend de podia. ‘Artist in residence’ en pianist Herbie Hancock (82) treedt diverse keren aan, vrijdag gaf hij een vermakelijke masterclass. Ook saxofonist Charles Lloyd (84) en bassist Ron Carter (85) spelen nog. Maar eerst was het de beurt aan Gary Bartz (81) die in een polkadot pak en grijs knotje de show stal. Hij trok zich met raak, warmbloedig spel op aan Maisha, de jonge Britse band waarmee hij in 2020 een plaat vol spirituele jazz afleverde. Later sprong hij nog het podium op bij trompettist Theo Croker, sterke naam in de eigentijdse urbanjazz. Daar is ook drummer Makaya McCraven een exponent van, al bleef het vuur daar wat laag. Multi-instrumentalist Louis Cole had voor gelegenheid het Metropole Orkest in skelettenpakken gestoken: funky scherp, op de mierzoete croonerballades na. Trompettist Ambrose Akinmusire maakte indruk met zijn vinnige protestjazz. De vroeg gestorven trompettist Roy Hargrove, lang huisvriend van het festival, kreeg van hem een warm en passend saluut. Diana Ross was, afgaande op de megadrukte bij de zaal, de popshow waar vrijdag het hele festival naar uitkeek. Ze begon het concert zoals Ross dat al jaren doet, op de klanken van het disco-nummer ‘I’m Coming Out’. Het is de met veel gejuich onthaalde opkomst van een beminnelijk lachende wereldster, die haar afscheid van de bühne steeds weer uitstelt, met handkusjes voor iedereen. Stralend ongenaakbaar stond ze er weer op haar 78ste, Ross schudt de tijd met sterrenstof gewoon van zich af. De armen wijd, de diva divine in rode showjurk. Het praalstuk, de over haar schouders gedrapeerde sjaal van tule, legde ze snel af. Want het was bloedheet, beklaagde ze zich. Vervolgens stak Ross, nu lekker dramatisch wapperend met een forse rode waaier, een feestvuur aan. Het blijmoedige ‘Stop in the Name of Love’ was een onweerstaanbare slinger door de tijd, voor wie de zaal om de warmte intussen nog niet was ontvlucht (,,ik kijk dit wel op tv”). Hoe nostalgisch ook, Ross’ beste troef blijft haar pompend vrolijke hitcollectie met Supreme-knallers ‘Baby Love’, ‘You Can’t Hurry Love’ en de Ross-evergreens  ‘Why Do Fools Fall in Love’ en ‘Upside Down’. En haar stem? Haar onzuivere zingen onlangs op het festival Glastonbury deed het ergste vrezen. Op North Sea Jazz bleef de dunner wordende stem hoegenaamd in de pas, met dank ook aan de soulvolle backingvocalen in de volgzame veertienkoppige band. In de jazzroute kon het festivalpubliek vele kanten op. Terwijl  jazzvocaliste en pianiste Diana Krall wegens ziekte in haar band een intiem soloconcert gaf, stroomde de energie van improvisatie ook bij saxofonisten Steve Coleman (complex ritmische stapelmethodes) en Joe Lovano met Dave Douglas (op hout gerijpt in hoekige composities). Erg op de groove en tegelijk bijna meditatief waren de jonge honden van BadBadNotGood die in het donker speelden met grote stadprojecties. Ondertussen wond Hans Dulfer buiten op het plein met saxofonist en dochter Candy Dulfer het publiek moeiteloos om zijn vinger. Mét gouwe ouwe: gooit hij zijn sax echt het publiek in? Over feestjazz gesproken. In zijn eclectische stijlmengen kán het niet op voor de Frans-Libanese trompettist Ibrahim Maalouf. Maar meeblazen met hiphop van een tape: pfff. De conclusie kwam van hem zelf: ja zijn muziek was flink mainstream geworden. Dan liever de grote ontdekking Cimafunk. Met James Brown-achtig snel voetenwerk zette hij het uitroepteken achter de eerste dag North Sea Jazz: wat een ongelofelijke Afro-Cubaanse funkkomeet.||https://www.nrc.nl//nieuws/2022/07/08/ontlading-en-verwondering-in-volle-zalen-bij-north-sea-jazz-2-a4136020
2022-07-08||De grootste vermogens worden steeds groter, dankzij de overheid||De welvaart in Nederland is nog schever verdeeld dan tot nu toe gedacht. De tien procent  rijkste Nederlanders heeft 61 procent van het totale vermogen in handen, als pensioenen niet zijn meegerekend. De top 1 procent bezit zelfs een kwart van al het vermogen, terwijl de onderste 25 procent juist meer schulden dan vermogen heeft. De conclusies van een groep ambtenaren die de vermogensongelijkheid in Nederland bestudeerden, zijn niet mals. Niet alleen zagen de rijkste Nederlanders hun vermogen de afgelopen jaren steeds verder groeien, het overheidsbeleid zorgt ervoor dat de verdeling alleen maar schever wordt. Hoe kan dat? Kort gezegd: geld hébben is de beste manier om meer geld te verdienen. De meeste Nederlanders halen hun inkomen uit arbeid, in de vorm van salaris, maar de rijkste 1 procent haalt een groot deel van haar inkomen uit vermogen, zoals bedrijfswinsten en beleggingen.  Inkomen uit arbeid wordt echter zwaarder belast dan vermogen. Wie geld verdient aan het verhuren van een tweede of derde huis, betaalt bijvoorbeeld veel minder belasting dan wat iemand over zijn of haar salaris aan de Belastingdienst afstaat. Dat geldt ook voor winst uit een onderneming. Het is voor rijke Nederlanders met zulke inkomsten bovendien makkelijker om belastingadviseurs in te huren en strategisch te schuiven met hun inkomsten en hun vermogen. Daardoor betaalt de top 1% relatief minder belasting dan Nederlanders met minder vermogen, concludeert het onderzoek. In de rekensommen zijn pensioenen – goed voor bijna de helft van het totale Nederlandse vermogen – niet meegenomen. Hoeveel pensioen iemand uiteindelijk kan verwachten, is namelijk vooraf moeilijk vast te stellen. Zouden de pensioenen wel meegerekend worden, dan hebben meer Nederlanders een positief vermogen.  Toch nemen daarmee de onderlinge vermogensverschillen zelfs met het meerekenen van de pensioenen niet af, constateren de onderzoekers. De arme huishoudens krijgen er wat bij, maar de rijke huishoudens nog veel meer. En ook hier geldt: het opbouwen van een pensioen is belastingtechnisch gunstig, dus wie vermogend is en veel pensioen opbouwt profiteert het meest. Dat geldt ook voor een eigen woning. Meer vermogende Nederlanders zijn vaker bezitter van één, of zelfs meerdere koophuizen. Voor de grote groep middeninkomens is het huis een belangrijke vorm van vermogen, maar het vermogensverschil met de groep die geen huis bezit is enorm. Zo heeft een eigenwoningbezitter gemiddeld genomen 14 keer meer vermogen dan een huurder, mede dankzij gunstige overheidsregelingen zoals de hypotheekrenteaftrek. Ook wie een familiebedrijf overneemt of veel geld erft, betaalt bij de huidige belastingtarieven en -regels vrij weinig belasting. De vermogende Nederlanders danken hun vermogensgroei niet alleen aan de overheid. Ook de economische ontwikkelingen hielpen de vermogende groep een handje: terwijl de lonen maar langzaam groeien, steeg tot voor kort de waarde van huizen en beleggingen juist heel hard. Ingrijpen is gewenst, stellen de onderzoekers vast. Zolang vermogenden met gunstige tarieven en behendige trucs weinig belasting blijven betalen, moet de overheid dat compenseren door meer belasting op arbeid te heffen. Grote vermogensongelijkheid kan ook de arbeidsmarkt ontregelen en zorgt ervoor dat het steeds belangrijker wordt wat iemand startpositie is. Neem de erfenissen. De groep 65-plussers zag haar vermogen in de afgelopen vijftien jaar verdubbelen, doordat deze groep groter werd maar ook doordat ouderen steeds rijker worden. Omdat zij hun vermogen tegen een zeer gunstig tarief kunnen doorgeven aan hun kinderen, komt een grote golf van geërfd geld in zicht. Maar niet alle babyboomers hebben (veel) vermogen. Wie geluk heeft, krijgt veel startkapitaal mee. Wie pech heeft, krijgt niets. Voor de jongere generaties wordt het in de komende decennia daardoor steeds bepalender hoe rijk hun ouders zijn. Naar het onderzoek is in Den Haag lang uitgekeken. Kabinet-Rutte IV laat vermogens vooralsnog ongemoeid. Premier Mark Rutte (VVD) reageerde de afgelopen maanden steeds op oproepen vanuit de oppositie om iets te doen aan de vermogensongelijkheid door te verwijzen naar het onderzoek, dat onder leiding stond van econoom Laura van Geest. Van Geest was jarenlang directeur van het Centraal Planbureau en is tegenwoordig voorzitter van de Autoriteit Financiële Markten. De data zijn nu onontkombaar. Nu is de politiek aan zet, concludeert het rapport: „Aan u de keuze.”||https://www.nrc.nl//nieuws/2022/07/08/welvaart-nog-schever-verdeeld-a4136001
2022-07-08||Nederland dient officieel plan in voor Europees coronafonds||Als laatste van de 27 lidstaten heeft Nederland vrijdagmiddag officieel een plan ingediend om geld uit het Europese coronaherstelfonds te krijgen. Met het plan, bestaande uit investeringen en hervormingen, hoopt Nederland aanspraak te maken op 4,7 miljard euro uit het herstelfonds. Vanaf nu heeft de Europese Commissie twee maanden om het plan te beoordelen en goed te keuren, waarna Europese financiënministers zich erover zullen buigen.  EU-lidstaten bereikten in juli 2020 een akkoord over het instellen van het fonds van in totaal circa 800 miljard euro. Elk land heeft recht op een deel van dat geld, maar niet voordat ze een uitvoerig plan indienen waarin ze beschrijven hoe ze het geld willen uitgeven maar vooral ook hoe ze hun economie ‘duurzaam’ willen hervormen. Deadline voor de plannen lag officieel op april vorig jaar, maar de meeste plannen druppelden vorig jaar zomer binnen. Bulgarije was, vóór Nederland, vorig jaar oktober de laatste EU-lidstaat die een plan indiende.  In het Nederlandse plan worden geen nieuwe projecten aangekondigd: alle investeringen werden  eerder opgenomen in het coalitieakkoord en ook de hervormingen werden al vastgelegd door de coalitie. Eerder dit voorjaar deelde minister Sigrid Kaag (Financiën, D66) bovendien al een uitgebreid concept-plan met de Tweede Kamer. Het gaat om onder meer windmolenparken op zee, het stimuleren van hybride warmtepompen voor huishoudens en investeringen in de waterstofinfrastructuur. Ook wil Nederland Europees geld gebruiken voor het aanpakken van de stikstofproblematiek, onder meer via het uitkopen van varkenshouders.    Om aanspraak te maken op het geld moet Nederland, net als alle andere lidstaten, werk maken van een serie aanbevelingen van de Europese Commissie om de eigen economie te versterken. Een van die aanbevelingen is traditioneel het hervormen van de hypotheekrenteaftrek, omdat die het aangaan van hoge schulden van huishoudens stimuleert. Toch laat Nederland die ongemoeid: ze hoopt met andere hervormingen op de woningmarkt de Commissie alsnog tevreden te stellen. De afgelopen maanden werd al uitvoerig met Brussel over de plannen gesproken, en ambtenaren verwachten bij de uiteindelijke goedkeuring de komende tijd geen problemen meer.   Uiteindelijk legt Nederland zich vast op 28 investeringen en 21 hervormingen. De investeringen tellen uiteindelijk op tot 5,2 miljard, omdat Nederland ervan uit gaat dat in de onderhandeling met de Europese Commissie mogelijk nog een paar projecten zullen sneuvelen.   Gaat de Commissie akkoord, dan moeten vervolgens ook alle ministers van Financiën van de EU het plan nog goedkeuren. En ook daarna vloeit er niet direct geld: elke uitbetaling is gekoppeld aan specifieke afspraken over hervormingen. Pas als Nederland een zogeheten 'mijlpaal' heeft bereikt, wordt de eerste tranche overgemaakt. Een diplomaat verwacht dat, als de goedkeuring soepel verloopt, Nederland in het tweede kwartaal van 2023 een verzoek kan doen voor de eerste uitbetaling. ||https://www.nrc.nl//nieuws/2022/07/08/nederland-dient-officieel-plan-in-voor-europees-coronafonds-a4136005
2022-07-08||John S. stuurde vlak voor zijn daad dreigende foto’s|| John S., de verdachte van de dodelijke schietpartij op 6 mei op zorgboerderij Tro Tardi in Alblasserdam, bedreigde drie dagen eerder de jonge vrouw met wie hij een relatie had gehad op de boerderij. Hij stuurde haar op 3 mei een foto van een vuurwapen. En op 4 mei foto’s van zijn eerste slachtoffer, de eigenaar van een schoenmakerij in Vlissingen die hij op 3 mei met een vuurwapen gedood zou hebben. De jonge vrouw wist op dat moment nog niet wie de afzender was.  John S. (38) wordt ervan verdacht op vrijdag 6 mei schijnbaar uit het niets twee mensen te hebben doodgeschoten op een zorgboerderij: Nathalie (34) uit Alblasserdam, medewerkster van de zorgboerderij, en Ann-Sofie (16) uit Dordrecht. Een jongen van twaalf en een vrouw van twintig raakten bij de schietpartij ernstig gewond. Vrijdagmiddag diende een pro forma-zitting in Rotterdam, waar S. niet aanwezig was. Wel waren er veel slachtoffers en nabestaanden. Hem wordt onder meer moord dan wel doodslag ten laste gelegd. De jonge vrouw die de foto’s ontving, stapte er meteen mee naar de politie. Die trok het nummer na van de telefoon waarmee de beelden waren verstuurd. Omdat de telefoon foutief geregistreerd stond, leek de eigenaar aanvankelijk vast te zitten. Pas op 5 mei werd duidelijk dat het om John S. ging. Pogingen om S. die avond aan te houden mislukten: hij was niet thuis en had zijn telefoon uitgezet. De twee nachten voorafgaand aan de schietpartij op de zorgboerderij verbleef John S. in een hotel in Papendrecht, bleek tijdens de zitting. Na de schietpartij belde hij zelf met 112 en vertelde hij wat hij had gedaan. Hij was nog in gesprek toen hij, zittend in kleermakerszit, het wapen op zijn schoot, werd aangehouden. S. was zelf cliënt op zorgboerderij Tro Tardi in 2017. Vanwege een relatie met een jonge mede-cliënte moest hij, zeer tegen zijn zin, vertrekken. Zeer waarschijnlijk is zij diegene die hij in de dagen voor de dodelijke schietpartij de foto’s stuurde. De rechter en de officier van justitie besteedden tijdens de eerste pro formazitting bijzonder veel aandacht aan de slachtoffers en nabestaanden die aanwezig waren of via een videoverbinding meekeken. “Dit is een zaak als geen ander”, zei de rechter tegen hen. En: “Er komen nog veel moeilijke momenten, bijvoorbeeld als u gebruik gaat maken van uw spreekrecht. Maar ik ga u helpen.” Het onderzoek is nog niet afgerond, vertelde de officier van justitie. Volgens zijn advocaat Arthur van ’t Hek was John geestelijk instabiel en deed hij de afgelopen jaren vijf of zes suïcidepogingen. Hij moet nog onderzocht worden in het Pieter Baan Centrum. Van ’t Hek wilde ook weten of er bloed is afgenomen bij S. na de schietpartij. Dit is belangrijk, zei hij, omdat John S. aangaf medicijnen te hebben geslikt die mogelijk van invloed zijn geweest op zijn daad. De rechter sprak de hoop uit dat voor het eind van het jaar de inhoudelijke zitting plaatsvindt. Van ’t Hek zei dat John daar dan “honderd procent zeker bij aanwezig is”. ||https://www.nrc.nl//nieuws/2022/07/08/john-s-stuurde-vlak-voor-zijn-daad-dreigende-fotos-a4136004
2022-07-08||Regisseur Marcus Azzini over grensoverschrijdend gedrag: ‘Dit is wie ik nu ben’|| Het is de eerste keer dat Marcus Azzini een interview geeft sinds zijn vertrek begin 2021 bij Toneelgroep Oostpool in Arnhem. Daar werkte hij twaalf jaar  als regisseur en later artistiek leider, tot hij werd  beschuldigd van grensoverschrijdend gedrag.  Waarom hebt u dit interview toegezegd?  „Jij had niet zozeer interesse in ‘mijn kant van het verhaal’, maar benaderde mij voor een gesprek over schuld, schaamte en boete. Daar ben ik in de afgelopen periode natuurlijk enorm mee bezig geweest. Dit interview maakt me wel bang.”  In uw voorstelling ‘Allemaal mensen’ zegt een van uw personages: ‘Ik heb een hekel aan mensen die klagen en klagen en klagen, maar niet in de spiegel kijken.’ Is dat waar u bang voor bent? Dat mensen dit interview  zo  zullen lezen, als louter zelfbeklag?  „Ja. Het allermoeilijkste is: hoe praat ik over mijn leven en wat ik geleerd heb, zonder ook over mijn pijn te praten? Want dat kan overkomen alsof ik mezelf als een slachtoffer zie en dat ben ik niet. Hooguit van mijn eigen fouten en daden. Ik heb nooit geprobeerd mijn verantwoordelijkheid te ontvluchten, alleen heb ik die altijd vanbinnen gedragen. Ik denk dat het tijd is om dat nu ook in de publieke ruimte te doen, juist omdat mijn schuld ook daar besproken is. Openbaar schuld betuigen brengt natuurlijk ongemak met zich mee, want dan moet men er iets mee. Dit interview is geen poging  om opnieuw geaccepteerd te worden. Het is een manier om te zeggen: ik draag mijn schuld, en niet meer alleen thuis. Maar ik wil het op geen enkele manier zwaarder maken voor de betrokkenen.” Voelt u zich schuldig dat u dit interview geeft? „Het voelt ergens onrespectvol. Ik ben stil gebleven uit respect voor de mensen die pijn hebben, en om beter te kunnen luisteren. Ik ben nog steeds bang dat mijn aanwezigheid in de publieke ruimte meer pijn zal veroorzaken, maar ik denk dat het nooit het juiste moment zal zijn. Zolang ik leef, zal dat conflict er zijn. Wel of niet ergens naartoe gaan, wel of niet iets zeggen, wel of niet iemand appen. Ik denk dat ik dat moet doorbreken. Zolang je stil blijft, kunnen mensen denken dat je niks erkent en vrolijk doorleeft. Ik wil niet gewoon vergeten en doorgaan. Nee, ik moet verder mét dit, want dit is wie ik nu ben. Ik kijk in de spiegel naar iemand die ik dacht te zijn, maar de werkelijkheid is anders. Dat is de confrontatie met schuld.” Waar heeft uw schuld betrekking op? „Op machtsmisbruik en grensoverschrijdend gedrag. De klachten kwamen voor mij totaal uit de lucht vallen. Ik ging door verschillende fases: eerst denk je dat het niet klopt, omdat het niet strookt met je zelfbeeld. Dan begin je het te begrijpen, maar denk je: zo heb ik het niet bedoeld. Ik heb moeten inzien: ik ben wel zo. Ik had macht en dus ook verantwoordelijkheid. Op dat moment gaat het licht uit, want die schuld dragen is echt pikzwart. Ik geloofde dat ik een monster was. Uit die donkerte komen is heel moeilijk. Met hulp leerde ik sorteren en inzien dat mijn leven niet alleen bestaat uit kwaad. Het is een proces om de schuld per onderwerp te bekijken en niet alles op één hoop te gooien.” Wat heeft u geleerd over de aard van misbruik door alles wat er gebeurd is? „Ik denk dat ik vroeger de naïeve gedachte had dat kwaad altijd gepaard gaat met bewustzijn. Maar zo werkt het niet. Je kunt met de beste intenties toch iemand beschadigen.” Wat heeft u over uzelf moeten concluderen? „Dat ik een gevaarlijke man kan zijn. Ik ben iemand die ertoe in staat is grenzen te overschrijden. Te pesten. En vooral: ik ben ertoe in staat het niet te zien of het zelfs te ontkennen. Ik vluchtte voor die confrontatie. In therapie leerde ik dat mijn persoonlijkheid, in combinatie met de positie die ik had, een recept is voor potentieel gevaar.” Kunt u daar voorbeelden van geven? „Ik heb bijvoorbeeld een plagerige manier van omgaan met mensen. Ik zie nu in dat ik mensen kan pesten en zelfs zo naïef ben te denken dat het een vorm van liefde is. Ik heb letterlijk tegen mensen gezegd: ik plaag je niet, ik geef je aandacht. Ik heb problemen met intimiteit. De valkuil is dat ik zo snel mogelijk, als een soort obsessie, verbinding en intieme relaties probeer te creëren. Ik gebruikte, ook in een werkcontext, flirtgedrag als middel daartoe. Ik stuurde te snel een ‘x-je’ in een appje of zei ‘ik hou van je’ tegen werkrelaties. Als iemand zegt dat je hem een klap in het gezicht hebt gegeven, dan snap je meteen waarom dat fout is. Maar als iemand zegt: je hebt me lief behandeld en dat heeft me pijn gedaan, dan begrijp je dat eerst niet. Om dat goed te kunnen begrijpen, moest ik veel leren over afhankelijkheidsrelaties. Ik ben de grens tussen werk en privé daarin volkomen uit het oog verloren. Ik zag mijn collega’s als vrienden en gelijken, terwijl ik voor hen ook buiten de werkuren een leidinggevende bleef. Vooral het totale gebrek aan bewustzijn neem ik mezelf kwalijk. Het pijnlijke is dat de fouten die ik heb gemaakt met mijn persoonlijkheid te maken hebben, dus de schuld gaat niet alleen over wat ik heb gedaan, maar over wie ik ben.” Louis Tas, een bekend psychiater, omschrijft schaamte als het gevoel dat je in de ogen van de ander compleet waardeloos bent en dat ze daarin nog gelijk hebben ook. „Ja, schaamte  is veel onredelijker dan schuld. In de donkerste periodes vond ik dat ik recht had op niks. Als ik genoot van iemand die op bezoek was, dacht ik de volgende dag: hoe haal ik het in mijn hoofd om samen met iemand te lachen?” Waarom heeft u daar dan geen recht op? „Als je je écht realiseert dat je mensen hebt beschadigd met jouw gedrag, hoe kun je dan nog lachen? Wat ik nodig heb voor mijn herstel, voelt ondergeschikt aan de pijn die ik bij anderen heb veroorzaakt. Het is verschrikkelijk dat ik die pijn nooit zal kunnen wegnemen. Het enige wat ik kan doen, is mezelf er elke dag aan herinneren hiervan te leren.” Welke rol speelt het dat alles zo in het openbaar is geweest?  „Dat vergroot de schaamte natuurlijk  miljoenen keren. Ik heb het gevoel dat ik een wijnvlek op mijn gezicht heb gekregen die misschien nooit meer zal verdwijnen. Ik voel dat mensen ook bang zijn door die vlek besmet te raken.”  Bent u mensen kwijtgeraakt?  „Ja, een heel netwerk van mensen om me heen is weggevallen. Er zijn mensen die mij afkeuren, maar ook mensen in mijn omgeving die bang zijn om gecanceld te worden, vooral als zij zelf ook een publiek leven hebben. Het is schrijnend hoe mijn bestaan hen onvrij en bang maakt. Je kunt mij niet meer zomaar uitnodigen voor een verjaardag of première. Ik neem dat niemand kwalijk natuurlijk, ik heb mensen zelf in deze positie gebracht.” In een interview in NRC zei u ooit over hoe het was om als migrant vanuit Brazilië naar Nederland te komen: „Ik wilde niet opvallen in negatieve zin.” Net dát is gebeurd, hoe ervaart u dat? „Toen ik in Nederland kwam wonen, voelde ik de eerste vijftien jaar vooral dat ik geaccepteerd wilde worden. Als migrant negatief in het nieuws komen, voelt alsof je iedereen teleurstelt. Het ging in tegen alle principes waarmee ik ben opgevoed.” Welk concept van schuld kreeg u mee vanuit uw opvoeding? „Ik heb een moeder die schuldgevoel gebruikt om liefde te krijgen. Ze gaf ons de schuld van alles in haar leven. Ze zei letterlijk: ik heb mijn leven opgegeven voor jullie. Dat bedoelde ze goed. Een echt dieper schuldgevoel begon bij mij vooral met het besef van mijn ‘anders-zijn’, mijn homoseksualiteit. Ik dacht: ik ben geboren met een fabrieksfoutje. Ik heb God vaak gevraagd mij te genezen. Geef me het hele heteronormatieve plaatje: een vrouw, een kind, een huis. Ik moest wekelijks naar de biecht, maar datgene waar ik me echt schuldig over voelde, mijn homoseksuele gevoelens, kon ik daar natuurlijk niet vertellen. Tegelijkertijd is God nog altijd een troostrijke fantasie voor me. Het afgelopen jaar heb ik veel gebeden. Dan vraag ik: geef me kracht om dit te kunnen dragen.” In het katholicisme geloven ze dat God niemand een uitdaging geeft die groter is dan hij kan dragen.  Azzini valt stil en spreekt door zijn tranen heen. „Het geloof in die mogelijkheid is wat me in leven houdt. Ik denk vaak: doe ik de wereld en de mensen die ik liefheb minder pijn als ik er niet zou zijn?  Mijn therapeuten hebben altijd gezegd: je wilt niet dood, je wilt dat de pijn stopt en niet alleen voor jezelf, maar ook voor de mensen om je heen.” Er bestaat zoiets als ‘je doodschamen’. In hoeverre droeg het publieke karakter van uw zaak ertoe bij dat u zelfdoding overwoog? „Dat speelde zeker een grote rol, want ik dacht: als ik verdwijn, dan stopt het. Tussen willen verdwijnen en dood willen ligt een heel dunne grens. Ik heb ook een tijd straatvrees gehad. Dat begon toen de uitslag van het eerste onderzoek uitkwam. Ik weet nog dat een journalist, die ik uit mijn privésfeer kende, mij een appje stuurde om te zeggen: ‘Als je ooit van mens tot mens wilt praten, dan kun je mij benaderen.’ Ik wilde dat niet. Twee dagen later kwam van zijn hand een groot artikel over mij uit. Dat voelde zo onveilig. De deur opendoen om een pakketje te ontvangen kon al leiden tot een paniekaanval. Er was een fase dat ik niet uit bed kwam en vrienden afwisselend in de woonkamer zaten zodat ik niet alleen gelaten werd. Het publiekelijke aspect vergroot de paranoia, ook voor mijn omgeving. Vooral voor mijn zoon is dit heel zwaar geweest.” Hoe heeft u over de beschuldigingen gesproken met uw zoon? „We hebben zo feitelijk mogelijk benoemd wat er aan de hand was op een manier die voor een kind van toen dertien begrijpelijk is. Het belangrijkste voor mij was te vermijden dat het zijn probleem zou worden. Dat is helaas niet gelukt. Hij heeft mijn achternaam altijd gedragen met trots, en die naam is besmeurd. Hij ging online alles zelf opzoeken om het te kunnen begrijpen, en kwam terecht in de internet-jungle van nieuws, publieke opinie en fora waarop ik werd vergeleken met de verschrikkelijkste mannen, zoals Epstein. De angst die daardoor gezaaid wordt op het schoolplein, komt uiteindelijk op de schoot van een kind van veertien terecht. En dat gaat ook veel verder via sociale media. Dit alles heeft er zeker toe bijgedragen dat hij enkele maanden is thuisgebleven en uiteindelijk van school gewisseld is. Dat het nu veel beter met hem gaat, dat hij nog steeds van mij houdt en het nog gezellig heeft met mij, dat is mijn grootste geluk. Zonder de steun van zijn moeder was dat niet gelukt. ” Denkt u dat hij ooit heeft gedacht: misschien is mijn vader een monster? „Ik heb dat zelf gedacht, dus dan heeft hij het ongetwijfeld ook overwogen. Hij heeft een fase gehad dat hij minder bij mij wilde zijn. Niet eens uit woede, want hij probeerde mij altijd te verdedigen, maar omdat het zwaar was. Ik kan me bijna niet voorstellen hoe het voor hem moet zijn geweest om in mijn huis te leven in die periode.” Hoe pijnlijk het ook is om hem daardoorheen te zien gaan, ik kan me ook voorstellen dat het een zekere kracht geeft. Dat u denkt: als hij dit kan dragen, dan ik ook.  „Hij is zo sterk, hij is de reden waarom ik er nog ben. Dat, en voorkomen dat mijn moeder nog meer pijn lijdt. Ze heeft tien jaar geleden mijn broer verloren, dus elke keer dat ik denk dat de wereld beter af is zonder mij, denk ik aan haar pijn.  En de kleine gebaren van vrienden die via het scherm van mijn telefoon tot mij komen, verrassen en ontroeren mij enorm.” Wat is zo’n klein gebaar? „Dat iemand een verjaardagsfeestje organiseert en mij in de groepsapp durft te zetten. Laatst zei iemand tegen me dat ze zich door mij verlaten heeft gevoeld het afgelopen jaar. Ik dacht dat ze beter af was zonder mij, en toen bleek dat ze daar boos en verdrietig over was, deed me dat zoveel. Ik heb het gevoel dat mijn geluksmomenten zo onschuldig, bijna kinderlijk zijn geworden. Een taartje met iemand eten. Even naar de IKEA, lachen, hotdogs eten en dan weer naar huis. Dat is dan het hoogtepunt van mijn week. Ik dacht altijd: alleen een groots en meeslepend leven is de moeite waard. Nu is dat grootse weg, de waardering en aandacht zijn weg, veel vrienden zijn weg. Het leven is veel simpeler geworden.” Wat is uw straf geweest, denkt u? „Mijn ex-vriend zei: jouw straf is dat je bent kwijtgeraakt wat je het meest dierbaar was. Mijn werk en de liefde voor mijn werk.” U stond erom bekend een heel intieme dialoog te kunnen neerzetten en op het podium acteurs hun ervaringen een plek te laten geven. „Ik kon heel goed een werksituatie creëren waar mensen alles durfden te geven om samen te creëren, maar een van de problemen was dat ik het werk het allerbelangrijkste vond en mensen daardoor ook materiaal werden. Omdat ik mijn eigen grenzen niet zag, laat staan die van anderen, heb ik te weinig oog gehad voor het creëren van nazorg om zo’n proces gezond en veilig te houden. Of überhaupt niet gezien hoe zwaar dat kon zijn voor de mensen die zich blootgeven. Mijn werk ging vaak over de kwetsbaarheid van mensen en zelf ben ik die op de vloer uit het oog verloren.” Uw werk was ook vaak een vorm van theatraal zelfonderzoek. Hoe is het om nu niet het theater te hebben als middel daarvoor? „Ik kan dingen beter bespreken op toneel dan in mijn privéleven. Wat ik tegen mijn vriend zou willen zeggen nu we uit elkaar zijn bijvoorbeeld, zou ik beter kunnen vormgeven op het toneel dan ik in de werkelijkheid kan vertellen. Door iets te creëren worden de problemen die ik beleef universeel en kan ik ze plaatsen.” Als deze zaak over iemand anders was gegaan, hoe had u dat personage vormgegeven?  „Door het over mensen te laten gaan. Als ik puur zou kijken naar dit verhaal als materiaal voor theater, is de vraag ‘ben je schuldig of niet schuldig’ geen interessante vraag. Het gaat om de mensen die hierbij betrokken zijn, wat ze meemaken en hoe gelijk ze eigenlijk ook zijn.” Als u een personage was, zou u misschien veel milder voor uzelf zijn. U heeft ooit zelfs een voorstelling over een seriemoordenaar gemaakt.  „Dat denk ik zeker, haha. Sorry dat ik  lach. Ja, ik zou als regisseur voor mijn personage veel liever zijn geweest, veel meer begrip voor hem hebben. Voor ieder personage of mens eigenlijk. Niemand is alleen zijn daden of verdriet. Stel je voor dat ik hier nu een voorstelling over zou willen maken, dan moet ik als kunstenaar heel goed in mijn schoenen staan om dat te durven. Dat zie ik niet gebeuren. Ik denk dat de enige manier om dat te doen is om zelf op het podium te gaan staan, en ik vind dat nu niet mijn plek.” Toen we net even pauze namen, zag ik dat u in uw notitieboekje ‘FOUT’ opschreef.  „Ja, ik had het gevoel dat we meer moeten benoemen wat ik fout heb gedaan.”  Vindt u dat ik te mild voor u ben? „Ja. Dan komt de stem van de bange Marcus op, die bang is om meer pijn te veroorzaken, bang is weer ruimte in te nemen, bang zijn stem weer te vinden en te gebruiken. Die in de war is over wie hij is. Er is ook een Marcus die in een kist ligt, een deel van mij dat overleden is, waarover ik waak.” Welke Marcus is er overleden? „Ik denk het monster.” Dat lijkt me een Marcus die u wilt begraven. Is er ook iets verloren? „Ik ben soms bang dat het de kunstenaar is die daar in de kist ligt. Ik kijk naar foto’s van mijn werk en ik voel niks. Alle foto’s en werkgerelateerde dingen heb ik uit mijn huis gehaald. Ik hoop dat de kunstenaar in mij nog ergens is en dat die er op een bepaald  moment weer durft te zijn. Dat is misschien uiteindelijk wel de grootste pijn, dat dit mijn nalatenschap zal worden.”  Montaigne schrijft in zijn essays over berouw: hoe het ook afloopt, ik ben blij dat men kan zien van welke hoogte ik ben gevallen.  „Het is moeilijk om nog te zien dat ik met mijn werk mensen ook op een positieve manier heb geraakt.  Ik vorm deze gedachte nu pas voor het eerst eigenlijk. Dat ik bang ben dat dit het enige is wat men zich van mij zal herinneren. Dat er geen nieuw verhaal mogelijk zal zijn. Dat er in de maatschappij, en hoe we daarin met elkaar omgaan, geen ruimte is voor vergeving of tweede kansen.”  Denkt u dat u voorbij vergeving bent? „Zo voelt het wel, ja. Nu je dat vraagt, denk ik dat vergiffenis betekent te kunnen leven zonder vergrootglas. Zonder mijzelf er elke dag op attent te maken dat ik het niet mag vergeten. Ik bedankte gisteravond over de telefoon een vriend dat hij mij niet heeft opgegeven. Hij helpt mij juist mijn blinde vlekken te zien. Op alle mogelijke manieren wijst hij mij liefdevol en zonder oordeel naar een zwarte plek in mijzelf. Het voelt alsof veel mensen mij opgegeven hebben, terwijl ik denk: nee, ik kan echt leren. Ik ben bereid om het aan te gaan, met vallen en opstaan. Ik ben hier. Ik ben niet gevlucht. Ik ben bereid erover te praten. Om naar mensen te luisteren. Met iedereen die dat met mij wil. Om Hamlet te citeren: ‘De bereidheid is alles.”’  Marcus Azzini (1971) was vanaf 2008 regisseur en vanaf 2012 ook artistiek leider van Toneelgroep Oostpool in Arnhem. In maart 2020 kwam hij in opspraak na  meldingen van oud-medewerkers en stagiairs over grensoverschrijdend gedrag. Een eerste feitelijk onderzoek concludeerde „mogelijk, maar niet opzettelijk machtsmisbruik”. Op verzoek van de melders werd een tweede onderzoek ingesteld: een ‘signaalonderzoek’, gericht op „het optekenen van ervaringen van melders”. Het tweede onderzoek betrof niet alleen Azzini, maar de gehele cultuur binnen Oostpool. Daaruit kwam „een duidelijk en breed gedragen beeld” naar boven „van grensoverschrijdend gedrag in brede zin”. Het schetste een patroon van machtsmisbruik, pestgedrag en grensoverschrijdend gedrag met seksuele connotatie, waarbij meerdere malen de indruk ontstond dat een afwijzing negatieve gevolgen had voor de werkrelatie. Op basis van de resultaten gingen Azzini en Toneelgroep Oostpool in januari 2021 uit elkaar. Praten over zelfdoding kan bij de landelijke hulplijn 113 Zelfmoordpreventie. 
		Telefoon 0800-0113 of www.113.nl||https://www.nrc.nl//nieuws/2022/07/08/regisseur-marcus-azzini-over-grensoverschrijdend-gedrag-dit-is-wie-ik-nu-ben-a4135835
2022-07-08||Hoe ondernemer Wim Beelen wraak nam op de gemeente Amsterdam||Lees het volledige nieuwsbericht hier: Nieuwe juridische claims rond verkoop ADM-terrein Wim Beelen houdt van aanpakken. En dat is te zien als hij de verslaggevers rondleidt over het ADM-terrein, een reusachtige kale vlakte ten westen van Amsterdam. Kijk, hier hebben zijn mensen een verse lading  puin gestort, als ondergrond. Verderop plempen ze land aan, met tonnen zand die met rijnaken over het water worden aangevoerd. En in de hoek bij de weg is hij „tot wel tien meter diep” de strijd aangegaan met de Japanse duizendknoop, een exotische plant die zich notoir moeilijk laat uitroeien. „Ik win, die is straks weg”, zegt hij. Beelen – vest, spijkerbroek, loafers – maakt weidse gebaren met zijn armen richting het water. „Hier komen de dokken voor de superjachten”, zegt hij. „Zeven stuks. We storten de haven eerst vol met zand en later graven we de vaargeulen weer uit.” Hij neemt een trek van zijn sigaret. „Ik ben ooit als matroos begonnen. Boten zijn mijn passie.”  Het ADM-terrein ligt op een strategisch belangrijke plek midden in de Amsterdamse haven. Sinds acht maanden zijn de 53 hectare land en water  in handen van Wim Beelen – voormalig sloopkoning en inmiddels projectontwikkelaar. Op de plek waar we nu lopen, staat „100 procent zeker” binnen vijf jaar een reusachtige werf voor boten van de superrijken op aarde: de Dutch Super Yacht Tech Campus. Het naambordje heeft Beelen al bij de ingang van het terrein op een paal laten schroeven. Op de  artist’s impression ziet Beelens superjachtenwerf er flitsend uit. Zes overdekte dokken, een reusachtige productiehal. Plus ruimte voor veertig superjachten om aan te meren.  De werf  gaat 200 tot 300 miljoen euro kosten, maar Beelen heeft geld. Twee jaar geleden verkocht hij zijn sloop-, afval- en recyclingbedrijf  voor een mooie prijs. Kort daarna verdiende hij   – deze keer als vastgoedontwikkelaar – nog eens tientallen miljoenen met een nieuw gebouw pal naast zijn voormalige afvaldepot, een paar honderd meter verderop in de haven.  Maar om nou te zeggen dat de ontwikkeling van het ADM-terrein  zo  soepel verloopt als zijn vorige projecten – nee, dat niet. Dat wijt Beelen aan „de buren” –  en hij wijst daarbij naar het kantoorgebouw dat aan de stadskant uitkijkt over het ADM-terrein. Dat is de havenmeester, zeg maar de verkeerstoren van het Amsterdamse Havenbedrijf. Dit dochterbedrijf van de gemeente is volgens Beelen de kwade genius in zijn strijd met Amsterdam. Zij zouden te ambtelijk opereren, afspraken niet nakomen en zijn plannen met het gebied frustreren. Het Havenbedrijf, op zijn beurt, vindt dat Beelen te hard van stapel loopt, intimiderend te werk gaat en stukken water claimt die helemaal niet van hem zijn. Het conflict tussen Beelen en het Havenbedrijf past naadloos in de turbulente geschiedenis van het terrein. Al bijna dertig jaar worden er rechtszaken gevoerd over de plek waar tot drieënhalf jaar geleden de bekendste krakersvrijplaats van Nederland was gevestigd. De entree van Wim Beelen,  augustus vorig jaar, heeft het gevecht om het terrein in alle hevigheid doen opleven. Meteen na de koop (à 86 miljoen euro) zette Beelen de verhouding met de gemeente op scherp, met claims, aangetekende brieven en een reclamecampagne. Dat is niet alles: een ander bedrijf, dat bij de gronddeal buitenspel werd gezet, probeert de koop terug te draaien. En dan is er nog een opmerkelijke bijrol voor een oud-wethouder. Vrijplaats, krakersbolwerk en toneel van legendarische festivals en feesten: de faam van het ADM-terrein reikte tot ver buiten Amsterdam. In 1997 bezette een groep van ruim honderd krakers de leegstaande kantoren en loodsen van de failliete Amsterdamsche Droogdok Maatschappij (ADM). Ze zouden er meer dan twintig jaar blijven, ondanks verwoede pogingen van de eigenaren om ze weg te krijgen. Het ADM-terrein groeide uit tot een icoon voor een alternatieve manier van leven, met z’n foodtrucks, kringloopinterieurs en moestuinen. Het Amsterdamse stadsbestuur liet de krakers aanvankelijk   met rust. Ze waren een waardevol symbool van de tegencultuur, vond het college, en het terrein was jarenlang van weinig strategische waarde. Bovendien was de gemeente geen vrienden met de eigenaar: Bertus Lüske, een omstreden vastgoedondernemer die bruut geweld niet schuwde om krakers te verdrijven. Zijn poging om de bewoners van ADM  te verjagen met een knokploeg en een shovel leverde hem de bijnaam ‘Bulldozer Bertus’ op.  Lüske wordt in 2003 doodgeschoten in Amsterdam-Oost. De liquidatie wordt nooit opgelost. Zijn nabestaanden erven de problemen met de krakers en met de gemeente. Die  gaan onder meer over de vraag wie mag beslissen over de ligplaatsen bij het ADM-terrein. Vanaf 2015 begint de impasse tussen de gemeente en de erven-Lüske te schuiven. Dat komt mede door de bemiddeling van veilingmeester en lobbyist Niels Kooijman, die namens de Lüskes aanschuift bij alle overleggen, rechtszaken en raadsvergaderingen over de toekomst van het ADM-terrein. Kooijman vraagt oud-staatssecretaris Fred Teeven (Veiligheid en Justitie, VVD) om mee te kijken in het vastgedraaide ADM-dossier. De mannen kennen elkaar van een charity voor de rugbysport. Teeven adviseert  de eigenaren van het ADM-terrein  om in te zetten op de teruglopende maatschappelijke steun voor kraken en de  ‘wetteloosheid’ in het gebied onder de aandacht van de politiek te brengen. In de zomer van 2018 volgt een doorbraak. De  Raad van State oordeelt dat de krakers het terrein dienen te verlaten omdat de eigenaren (de erven-Lüske) een huurder hebben gevonden: een bedrijf dat schepen bergt en sloopt. Dat lukte voorheen nooit, want de mogelijkheden op het terrein waren beperkt. De gemeente Amsterdam had bij de verkoop van de grond aan ADM, begin jaren zeventig,  bepaald dat het  uitsluitend gebruikt mocht worden voor scheepsbouw. Dit ‘kettingbeding’ is tot op de dag van vandaag van kracht. Met het huurcontract in de hand en een beroep op de nieuwe, strengere kraakwet kunnen de erven-Lüske nu   een ontruiming afdwingen. Na de uitspraak van de Raad van State gaat de gemeente Amsterdam om. Op 7 januari 2019, in alle vroegte, arriveert de Mobiele Eenheid in het Westelijk Havengebied. Een veldslag wordt het niet: de krakers vertrekken zonder geweld, naar een nieuwe vrijplaats in Amsterdam-Noord die de  gemeente ter beschikking heeft gesteld. De familie Lüske heeft haar terrein, ooit aangeschaft voor 27 miljoen gulden, terug. Na het vertrek van de krakers maakt Ferry Sint, schoonzoon van wijlen Bertus Lüske en directeur van het vastgoedbedrijf van de erfgenamen, haast. Alles wat de krakers in twintig jaar hebben opgebouwd, wordt in een paar weken met de grond gelijk gemaakt. Meteen  daarna betrekt de nieuwe huurder zijn deel van het terrein. Maar Sint wil van ADM af, daar heeft hij nooit een geheim van gemaakt. De meest voor de hand liggende koper is het Amsterdamse Havenbedrijf, dat bovendien het eerste recht van koop heeft. De stad is in de tussenliggende jaren veel groter geworden, waardoor het terrein voor de gemeente een zeer geschikte uitwijklocatie is geworden voor industriële bedrijven. Die zitten inmiddels de bouw van de enorme nieuwe wijk Haven-Stad (70.000 woningen, binnen de ring A10) in de weg. Vanaf 2020 onderhandelt het Havenbedrijf met Sint, maar ze komen er niet uit. Over het bedrag  (circa 85 miljoen euro) worden ze het in principe eens, maar uiteindelijk loopt het stuk op details en gebrek aan  vertrouwen. Echt zorgen maken gemeente en Havenbedrijf zich niet over het vastlopen van de onderhandelingen. Ze geloven niet dat Sint het terrein makkelijk aan iemand anders kan slijten, vanwege het kettingbeding. Want wie gaat er  in hemelsnaam een enorm perceel kopen waar uitsluitend scheepsbouw op mag plaatsvinden – een activiteit waarmee in Nederland nauwelijks geld te verdienen valt? Wie gaat er in hemelsnaam een enorm perceel kopen waar uitsluitend scheepsbouw op mag plaatsvinden? Als de onderhandelingen zijn geklapt, sluiten de gemeente en de erven-Lüske een deal. Sint mag een jaar lang proberen het terrein te verkopen. Mocht iemand bereid zijn meer dan 85,5 miljoen euro neer te leggen, dan ziet de gemeente af van haar recht op eerste koop. Ze spreken ook af alle geschillen, zoals die over de ligplaatsen,  te bevriezen. De nieuwe koper, als die er komt, moet de lange lijst aan niet-opgeloste kwesties maar oplossen. In juli 2021 komt de ingeschakelde makelaar met een potentiële koper op de proppen: NWB Assets, een bedrijf dat vanuit de Amsterdamse haven handelt in biobrandstoffen  en gecharmeerd is van de relatief lage prijs van het terrein.  Ze hebben serieuze interesse: half juli tekent NWB  een voorcontract, waarmee het bedrijf  vier weken het exclusieve recht verwerft om het dikke ADM-dossier te onderzoeken en een deal voor te bereiden. NWB huurt een klein leger aan adviseurs in. Die werken in de zomer koortsachtig door: er moet 86 miljoen euro op tafel komen en er moet duidelijkheid ontstaan over de mogelijkheden van het terrein. Als het team half augustus nog niet klaar is wordt de exclusiviteit met nog eens vier weken verlengd. Zomervakantie zit er dit jaar even niet in. „Tijd voor koffie deze week inzake ADM?” Op maandag 23 augustus, om half zes ‘s avonds, krijgt Wim Beelen een appje van Ferry Sint. De mannen kennen elkaar uit het vastgoed. Ze hebben al eens eerder geappt over mogelijke kopers voor het ADM-terrein. Sint is het vertrouwen in de potentiële koper NWB kwijt. Ze houden hem aan het lijntje en kunnen de vraagprijs niet betalen, denkt hij. De volgende dag, tijdens een telefoongesprek – Beelen zit op zijn klassieke motorjacht  op de Middellandse Zee – komt Sint meteen ter zake. Wil Beelen het terrein niet kopen? Voor 86 miljoen euro is het  van hem. Beelen (47) kent de Amsterdamse haven goed. Zijn voormalige sloopbedrijf, dat hij vanaf de jaren negentig van de vorige eeuw heeft opgebouwd, heeft vlak bij het ADM-terrein een groot depot. De self-made-ondernemer, geboren en getogen in een gereformeerd gezin in het Gelderse Nunspeet, afficheert zich graag als „jongen van de gestampte pot”. Oer-Hollands, recht voor z’n raap, tweeënhalf jaar lts en toch multimiljonair. Hij houdt van snel zaken doen – en háát regeltjes en rapporten. Beelen heeft een voorgeschiedenis met de gemeente. Twee jaar eerder was zijn recyclingbedrijf kandidaat om de gemeentelijke afvalverbrander AEB onderhands over te nemen. Die stond in de zomer van 2019 op omvallen, wat leidde tot een landelijke afvalcrisis. Een voorlopig contract met Beelen was al getekend, wethouder Udo Kock (Financiën, Deelnemingen en Havens, D66) zag het helemaal zitten met hem. Toch ging het niet door. De rest van het college blokkeerde de overname. Ze vonden het plan  te snel en te ondoordacht – en vermoedelijk niet te rijmen met de Europese aanbestedingsregels. Kock stapte op als wethouder, Beelen toonde zich tijdens een speciale raadsvergadering woedend over het mislukken van de overname. Later deed het stadsbestuur AEB alsnog van de hand, aan een Chinese durfinvesteerder. Wim Beelen houdt van snel zaken doen – en háát regeltjes en rapporten Drie jaar later is Beelen nog altijd diep beledigd dat hij „om onbegrijpelijke redenen buiten werd geflikkerd” door de gemeente, vertelt hij in een bouwkeet op het ADM-terrein. Hij haalt zijn iPad tevoorschijn en laat foto’s zien van hoe hij in die crisis-zomer de gemeente hielp met het verwerken van afval en rivierslib dat niet meer bij de AEB terecht kon. „Voor nul euro” werkte hij zich uit de naad. En wat kreeg hij daarvoor terug? Niks, nada. Er is nóg een geschiedenis tussen Beelen en de gemeente. Pal naast de sorteerlocatie van zijn oude sloopbedrijf – direct aan het Noordzeekanaal – bouwt hij sinds begin 2021 aan de Amsterdam Logistic Cityhub. Bij dit gigantische distributiecentrum  – „220.000 vierkante meter duurzame oplossingen”, aldus de website –  kunnen straks schepen  aanleggen en trucks,  bestelauto’s en kleinere boten bevoorraad worden voor de ‘last mile’  naar het centrum van Amsterdam.  Eerst stond hier een chemische fabriek op zwaar vervuilde grond.  Beelen kocht het perceel in 2019 voor een klein bedrag en  begon meteen met de ontwikkeling. Boven op het distributiecentrum  plande hij extra kantoorruimte. Daar zag het Havenbedrijf weinig in: dit deel van de haven was bedacht voor zware industrie,  dus moesten er zo min mogelijk mensen tussen de vervuilende activiteiten aan het werk  gaan. Beelen dacht daar anders over. Met een beroep op de kleine letters van het bestemmingsplan betoogde hij dat er wel degelijk méér kantoorruimte mocht verrijzen dan het Havenbedrijf wilde. Met 11.000 vierkante meter kantoor deed hij het nog rustig aan, vertelde hij de  haven-medewerkers. Er volgden ingewikkelde onderhandelingen tussen het Havenbedrijf, de gemeente en Beelen. Bij de gemeente zagen ze Beelens plannen  wel zitten, vooral vanwege de belofte dat hij de binnenstad met boten zou gaan bevoorraden. Dat hij daarvoor extra kantoren wilde bouwen, vond Amsterdam te billijken. Onder druk van de gemeente bond het Havenbedrijf in: Beelen mocht de kantoren bouwen. In augustus 2021 verkoopt Beelen, nog tijdens de bouw, het complex voor 307 miljoen euro aan een vastgoedbedrijf. Het is de grootste Nederlandse transactie uit de geschiedenis van het logistiek vastgoed. Samen met zijn zakenvriend en mede-investeerder Paul Vermaat (rijk geworden in de catering) verdient Beelen meer dan 150 miljoen euro aan de deal. 
 Een week later krijgt hij het appje van Sint. Beelen hoeft er eigenlijk niet over na te denken: het ADM-terrein is een koopje – een ‘normaal’ bouwterrein op zo’n locatie kost al gauw het dubbele. Bovendien is het een schitterende kans voor  revanche op de gemeente, die hij het debacle met  afvalverwerker AEB nog steeds kwalijk neemt. Voor de koop hoeft Beelen bij  niemand zijn hand op te houden – de benodigde 86 miljoen heeft hij sinds een week gewoon op de bank staan.  Daarna gaat het snel – héél snel. Bellend en append tussen Amsterdam en de Middellandse Zee komen Sint en Beelen tot zaken. De exclusiviteitsdeal met NWB schuift Sint terzijde. Op maandag 29 augustus, een week na het appje, tekenen Sint en Beelen   de koopakte   bij een notaris op de Zuidas.  „Hebben we knap gedaan in 5 dagen”, appt Beelen. „Had je niet gedacht vorige week zaterdag ;-)”. Sint: „Haha née had ik niet gedacht. Zit er nu lekkerder bij dan vorige week ; )”. De kersverse zakenpartners  wisselen niet alleen berichten uit over het ADM-terrein, blijkt uit hun app-geschiedenis. Beelen regelt ook „een week om nooit te vergeten” op zijn luxe jacht voor Sint en zijn gezin, inclusief  heen- en -terugvlucht naar Zuid-Frankrijk met een  privéjet. Ook kopen de ondernemers samen een luxe speedboot. Ze noemen hem ‘Lucky Us’. Op een doordeweekse dag in september 2021 kijken de werknemers van het Havenbedrijf uit het raam van hun kantoor naast Amsterdam Centraal. Wat ze zien, verbaast ze hogelijk. Beneden op straat staat een ijscowagentje met een  led-scherm, met daarop een cartoon met kinderen in een luchtballon boven de Amsterdamse haven. „Papa, gelden er voor de gemeente andere regels dan voor mij?” vraagt een van hen. De cartoon heeft die week ook als paginagrote advertentie in Het Parool en NRC gestaan. Daarnaast cirkelt er een vliegtuigje boven Amsterdam met de tekst: ‘Hallo buurman!’ Opdrachtgever: Wim Beelen. Meteen nadat hij de koopakte van het ADM-terrein heeft getekend, is Beelen in de aanval gegaan. De ijscowagen en het vliegtuigje zijn de ludieke kant van zijn offensief tegen het Havenbedrijf, zijn ‘buurman’ op het ADM-terrein. De rest is grimmiger: hij dient een claim in bij de gemeente van 130 miljoen euro. Die vordering draait om achterstallige baggerwerkzaamheden en liggeld voor boten die jarenlang door het Havenbedrijf bij het ADM-terrein zijn afgemeerd. Voor Beelen is het persoonlijk. Hij laat deurwaarders  facturen en aansprakelijkheidsstellingen afleveren thuis bij wethouders en werknemers van het Havenbedrijf, die zich daardoor  behoorlijk  geïntimideerd voelen. Ook sommeert hij de gemeente om het gloednieuwe en met een architectuurprijs bekroonde gebouw van de havenmeester naast het ADM-terrein te slopen. Hij heeft daar „recht van overpad”, beweert Beelen op basis van decennia oude documenten. Beelen sommeert de gemeente om het gloednieuwe en met een architectuurprijs bekroonde gebouw van de havenmeester naast het ADM-terrein te slopen Bij het Havenbedrijf hakken de gebeurtenissen erin. Ferry Sint, dachten ze, zou na een jaartje leuren met hangende pootjes terugkomen en het terrein alsnog aan de gemeente aanbieden – tegen een lagere prijs. In plaats daarvan is het Havenbedrijf nu een belangrijke locatie  kwijt voor het herplaatsen van industrie  – en moet het zich verweren tegen miljoenenclaims van Wim Beelen. Ondertussen is de ondernemer – vergunning voor vergunning, meter voor meter – óók nog druk doende zijn superjachtenwerf te realiseren. Sinds eind 2021 wordt Beelen daarin geadviseerd door een oude bekende: Udo Kock. Hij is de oud-havenwethouder die opstapte nadat hij Wim Beelen tevergeefs naar voren had geschoven als koper van afvalcentrale AEB. Kock beschikt over een schat aan kennis over de haven – en een heleboel contacten. Zijn entree als lobbyist en adviseur van Beelen heeft de gemeente totaal verrast. Er is nóg een verliezer: NWB Assets. Het biobrandstoffenbedrijf verkeert tot 30 augustus  2021 in de veronderstelling dat het in exclusieve onderhandeling is met Ferry Sint over het ADM-terrein. In plaats daarvan moeten de managers van NWB die dag in De Telegraaf lezen dat het terrein is verkocht aan Wim Beelen. Al snel maakt hun verbazing plaats voor boosheid. Ze voelen zich belazerd en eisen inmiddels schadevergoeding. „De koop was op hoofdlijnen rond”, zegt hun advocaat Paul Olden. „Dan kun je niet aan een ander verkopen. Daarom stapt NWB Assets naar de rechter.”  Vanuit zijn keet op het ADM-terrein wijst Wim Beelen nog eens op het gebouw van het Havenbedrijf. Het is niet, zegt hij, dat hij voldoening put uit al die procedures. Maar hij móét wel, anders krijgt hij zijn „prachtige maakindustrie” op het terrein nóóit gerealiseerd. Beelen: „Het is niet dat ik te snel ben, de anderen zijn te langzaam.” Sinds enkele maanden zit hij met de gemeente in mediation. Doel is om alle lopende kwesties – de oude miljoenenclaims, de plannen voor het ADM-terrein, het havengebouw dat hem in de weg zit – de wereld uit  te helpen. Over de inhoud van de mediation mag hij niets loslaten. En eigenlijk is het ook niet de bedoeling dat hij afgeeft op de gemeente. „Ik heb een beetje onderschat wat voor verleden dit terrein met zich meedraagt”, besluit  Beelen de rondleiding over het terrein, voordat hij met zijn zoon in de Bentley stapt die naast de bouwkeet geparkeerd staat. „Dertig jaar aan rechtszaken. Ik zeg wel eens: eerst was het gekraakt door krakers, daarna door de gemeente.” Dit artikel kwam tot stand op basis van  interne documenten, gerechtelijke stukken en whatsappgesprekken tussen de hoofdrolspelers, in het bezit van NRC. Verder sprak NRC met zeventien betrokkenen, van wie de meesten alleen op achtergrondbasis wilden praten. Het Amsterdamse Havenbedrijf wil geen vragen beantwoorden omdat het    op dit moment mediation-gesprekken voert  met Wim Beelen. „Hoewel m’n handen jeuken en ik op m’n tong moet bijten, gaan we niet reageren”, zo laat een woordvoerder weten. Danny Sturhoofd, de advocaat  van verkoper Ferry Sint, noemt NWB Assets – dat het ADM-terrein misliep en nu een schadevergoeding eist  – „een slechte verliezer”.  NWB   maakt zich volgens Sturhoofd  schuldig  aan „roddel en achterklap” door de rechtmatigheid van de verkoop aan Beelen  in twijfel te trekken.||https://www.nrc.nl//nieuws/2022/07/08/de-wraak-van-wim-beelen-2-a4135945
2022-07-08||Die ene fout waar je wakker van ligt: over leven met schuld||Twee jaar geleden was ik in New York voor een project met relatietherapeut Esther Perel. Aan de keukentafel vertelde haar man Jack Saul, een psycholoog die is gespecialiseerd in trauma, over zijn onderzoek naar ‘moral injury’ bij oorlogsveteranen. Morele verwonding ontstaat wanneer je morele overtuiging geweld is aangedaan door eigen of andermans handelen. Hoe leef je verder als je mensen hebt zien doodgaan of zelf gedood hebt?  Zoals Perel  als geen ander weet, kunnen ook intermenselijke relaties een slagveld zijn waar morele verwonding op de loer ligt. Wie ooit ontrouw heeft meegemaakt of verlaten is, kent de pijn die daarmee gepaard gaat. Als ‘slachtoffer’ kun je in de meeste gevallen nog op begrip rekenen, je hebt de hoop er ooit ‘sterker’ uit te komen, misschien zelfs te vergeven. Maar hoe leef je verder als ‘dader’? Zo begon ik me af te vragen hoe het is om de bron van andermans pijn te zijn. Ik besloot in een zesdelige podcastserie te onderzoeken wat ‘schuld’ betekent, in menselijke en in maatschappelijke zin. Oorspronkelijk was ‘schuldig zijn’ vooral ‘verschuldigd zijn’, een economisch begrip. Die oorsprong is terug te zien in uitdrukkingen als ‘een openstaande rekening’ en ‘betaald zetten’. Juridisch werkt schuld ongeveer nog steeds zo. De aanklager in ons strafrecht is de staat en door middel van straf los je een schuld in aan de staat en de samenleving.  Ook in de persoonlijke beleving van schuld zit nog het concept van ‘ruil’ verscholen. Nietzsche beschrijft in De genealogie van de moraal hoe schuld en pijn onlosmakelijk met elkaar verbonden zijn, omdat pijn het ‘betaalmiddel’ is waarmee een schuld wordt afbetaald. Het christelijke begrip ‘erfzonde’ veronderstelt dat het wezen van de mens is geworteld in schuld. Schuldvragen zijn altijd in dialoog met de (ongeschreven) sociale regels van de samenleving, die op hun beurt weer de basis vormen voor (geschreven) rechtsregels en wetten.  Daarnaast is er de persoonlijke, innerlijke schuldbeleving. In het christendom staan concepten als boetedoening, schuldbelijdenis en het geweten centraal. Schuld moet beleden en verwerkt worden, waarbij berouw een voorwaarde is voor loutering. Inmiddels is het niet meer de oordelende blik van God waar we mee worstelen, maar ons eigen spiegelbeeld. Het is die beleving van schuld in de vorm van ‘schuldgevoel’ waar ik benieuwd naar ben. En naar de (on)mogelijkheid van ‘afbetaling’ in deze tijd van cancelcultuur en trial by media. Welke ruimte is er nog voor loutering, vergeving en verlossing als iemand via internet al is gebrandmerkt voor het leven?  Volgens onderzoek heeft iedereen gemiddeld twee uur per dag last van een milde variant van schuldgevoel. Je moeder wegdrukken als je ziet dat ze belt. Die ene lastige taak uitstellen. Roddelen. Ook met pesten, stelen of overspel krijgt het merendeel van de mensen te maken. Iedereen heeft weleens een uitgebreid gesprek met zijn geweten gevoerd. Het is het pijnlijke gevoel dat zich van ons meester maakt bij het besef dat we verkeerd gehandeld hebben.  Iedereen heeft weleens een uitgebreid gesprek met zijn geweten gevoerd Psychologisch is het gezond dat we emotionele pijn ervaren als we een morele grens overschrijden. Volgens Frans Schalkwijk, psychoanalyticus en psychotherapeut gespecialiseerd in schuld, is het geweten een psychische functie die je zelfwaardering bewaakt. Schuld stelt ons de vraag: wie ben ik dat ik dit heb kunnen doen? Maar schuld gaat niet altijd over wat we hebben gedaan, net zo vaak over wat we níét hebben gedaan. Of niet hebben kunnen voorkomen. Schuld zit vaak verborgen in het mistige gebied tussen handelen en niet-handelen, tussen macht en onmacht. Voor deze podcastserie interviewde ik mensen die op verschillende manieren fouten hebben gemaakt, en vroeg ik Frans Schalkwijk samen met officier van justitie Disa Jironet en filosoof Ger Groot naar deze persoonlijke getuigenissen te luisteren. Een van hen was regisseur Marcus Azzini, die opstapte wegens een #MeToo-affaire.  Ik hoop dat lezers bereid zijn zich in te leven in zijn verhaal en dat van de andere ‘schuldigen’. Het kan ongemakkelijk zijn – een onaangename confrontatie via ‘de ander’ met onszelf. Dat knagende gevoel van iets wat je niet meer kunt terugdraaien. Die ene fout waar je nog steeds van wakker ligt. De excuses die je nog moet maken. Die gevoelens kennen we allemaal. ||https://www.nrc.nl//nieuws/2022/07/08/die-ene-fout-waar-je-wakker-van-ligt-over-leven-met-schuld-a4135830
2022-07-08||&#8216;Een raak schot, dat zou&#8230;  tamelijk dramatisch zijn&#8217;||De politie zal de komende weken meer tractors in beslag nemen als demonstrerende boeren strafbare feiten plegen met de voertuigen. Op die manier wil politiechef Gery Veldhuis voorkomen dat tractors herhaaldelijk worden ingezet als geweldsmiddel. Dat zegt de hoogste politiebaas van de noordelijke provincies Groningen, Friesland en Drenthe in een interview met NRC.  Deze week zijn voor het eerst drie tractors in beslag genomen nadat er volgens de politie strafbare feiten mee werden gepleegd. „En daar zullen wij de komende weken mee doorgaan” zegt Veldhuis. „Zolang boeren hun tractoren inzetten voor andere dingen dan waar ze voor bedoeld zijn, moeten ze maar voelen dat ze daardoor ook hun bedrijfsmiddelen moeten missen.”  Terwijl de hoofdcommissaris ziek op bed lag, beleefde zijn eenheid Noord-Nederland roerige weken. Dinsdagavond escaleerde een boerenprotest langs de A32. Meerdere agenten trokken vuurwapens; één agent schoot gericht op een tractor. De bestuurder, de 16-jarige boerenzoon Jouke, werd op enkele centimeters na gemist. Aanvankelijk werd de jongen aangehouden voor een poging tot doodslag. Op filmpjes van het incident die op sociale media verschenen, was te zien dat hij wegreed van een politieblokkade toen er op hem werd geschoten. Er volgden woedende reacties, een groot protest voor het politiebureau en bedreigingen aan de agenten die hun vuurwapens gebruikten.  Hoe gaat het met de politieman die op Jouke schoot? 
„Ik ben donderdag bij hem geweest. Hij zit er doorheen. Hij vindt het vreselijk dat hij in een situatie terecht kwam waarin hij meende van zijn vuurwapen gebruik te moeten maken. Dat het een jongen van zestien was, wist hij ook niet. Als hij geraakt was, zouden we een slachtoffer hebben gehad. Dat zou… ik wil geen grote woorden gebruiken… tamelijk dramatisch zijn.”  Waarom schoot de agent op een wegrijdende tractor?
„Hij schoot omdat hij… ja… ik zit even na te denken. Ik mag geen uitlatingen doen over de feiten, want die worden nog onderzocht. Maar hij heeft tegen mij gezegd dat hij schoot omdat hij beducht was voor de veiligheid van de medewerkers met wie hij daar optrad.” Hij dacht dat de tractor op collega-agenten wilde inrijden? 
„Ja, zo kun je dat zeggen.” Maar dat was niet het geval? 
„Ik denk dat het een verkeerde inschatting is geweest. Het Openbaar Ministerie verdenkt Jouke niet meer van een strafbaar feit. De jongen is aangehouden omdat de collega’s hem ervan verdachten dat hij zijn tractor als wapen wilde gebruiken: een poging tot doodslag. Maar dat blijkt dus onterecht. Hij krijgt zijn tractor terug en wij vergoeden de schade aan de ruit. Verder loopt er nog onderzoek van de rijksrecherche en zal ik binnenkort komen met mijn oordeel of hier professioneel is gehandeld.”  Hoe worden de steeds hardere boerenacties beleefd binnen uw politie-eenheid? 
„Ik kreeg vanmorgen een appje van onze sectiecommandant in Friesland. Die zei: ik sta tegenover mijn eigen bevolking. Want zo voelt het. Als hij niet aan het werk is, staat hij met dezelfde mensen bij de Albert Heijn. En dan krijgt hij vragen: hoe kijk jij er nou naar? Van de 4.000 politiemensen in Noord-Nederland komen er velen uit de boerenstand.”  Is er onder hen veel begrip voor de acties van de boeren? 
„Onze agenten begrijpen uitstekend dat je zelf als lid van een gemeenschap een opvatting hebt over het stikstofbeleid, maar dat je als politiemedewerker hebt weg te blijven van die oordelen in de uitvoering van je taak. Dat valt natuurlijk niet altijd mee. En het bevordert je werkplezier ook niet. Om terug te komen op de Friese sectiecommandant: die moest deze week besluiten om traangas in te zetten. Dat doe je omdat het echt niet anders kan, maar hij vond het ongelofelijk naar om te doen.” „Die bekendheid met de gemeenschap zag je na het schietincident van dinsdag ook terug. Op sociale media gingen filmpjes rond van een politiemedewerker met een getrokken wapen. Heel Heerenveen wist meteen wie dat is: een van onze wijkagenten daar. Vervolgens ging rond op sociale media: déze man heeft geschoten. Dat is niet waar, maar zo gaat dat met het doxxen. Deze wijkagent wordt nu bedreigd.” Hoe bent u van plan te voorkomen dat het volgende blokkeeractie weer leidt tot schieten?
„Ik heb de oplossing niet. Het gebruik van die tractors  zou moeten stoppen. Het is heel lastig om ons te wapenen tegen die geweldig grote voertuigen. Wij hebben geen tractors. Wij hebben wel een paar shovels van de Marechaussee, maar voordat die eenmaal in het noorden zijn, zijn we ook wel weer een paar uur verder. We zullen vaker proberen voertuigen in beslag te nemen.  „Uiteindelijk begint het met het stikstofbeleid. Dat brengt deze situaties met zich mee. Ik constateer dat er op dat beleid geen enkele beweging zit. Het is wachten op meneer Remkes, maar er wordt op dit moment niet zichtbaar gewerkt aan perspectief of verbinding met de boeren. Als politiefunctionaris die verantwoordelijk is voor het handhaven van de orde, zou ik wel wensen dat er voortgang komt in die discussie. Vrijdag staan we in Drenthe weer tegenover boeren. Dag na dag gaat het zo. Wanneer houdt dit op?”||https://www.nrc.nl//nieuws/2022/07/08/een-rake-kogel-dat-zou-tamelijk-dramatisch-zijn-a4135993
2022-07-08||Kabinet staat voor 150 miljoen euro garant om ov-bedrijven te ondersteunen||Het kabinet trekt maximaal 150 miljoen euro uit om openbaarvervoersbedrijven in 2023 financieel te ondersteunen. Dat heeft het ministerie van Infrastructuur en Waterstaat vrijdag bekendgemaakt. Het financiële vangnet moet afschaling van de dienstregeling voorkomen, waar ov-bedrijven al langere tijd voor vrezen.  De prognoses voor de reizigersaantallen in 2023 lopen uiteen. Staatssecretaris Vivianne Heijnen (Infrastructuur en Waterstaat, CDA) wees eerder op de optimistische voorspellingen van het Kennisinstituut voor Mobiliteitsbeleid (KiM), dat voorspelde dat het ov in 2023 weer bijna net zoveel reizigers als in 2019 zou vervoeren. Ov-bedrijven noemden die scenario’s te rooskleurig en pleitten voor meer overheidssteun. Met het bedrag van 150 miljoen euro zijn volgens Heijnen de verliezen in het geval van het somberste scenario voor twee derde afgedekt.   De financiële steun bestaat uit een transitievergoeding. Dat houdt in dat werknemers een vergoeding krijgen als ze worden ontslagen, wat het voor werkgevers betaalbaarder maakt om mensen die al langere tijd in dienst zijn te ontslaan. De vergoeding voor 2023 is anders dan de miljarden aan coronasteun die de ov-sector afgelopen jaren heeft ontvangen. In voorgaande jaren dekte het Rijk 93 tot 95 procent van de kosten.  De vervoerregio’s zijn niet tevreden met de regeling van het kabinet. „Ook een laatste poging om met het Rijk tot een pakket aan afspraken te komen voor het openbaar vervoer voor 2023, dat voor alle partijen werkbaar is, is helaas mislukt”, staat in een schriftelijke reactie in handen van NRC. De vangnetregeling biedt „weliswaar mogelijkheden”, maar vanwege „enkele te scherpe voorwaarden” kunnen niet alle regio’s ermee uit de voeten. Onduidelijk is nog of de regio’s van de regeling gebruik zullen maken.||https://www.nrc.nl//nieuws/2022/07/08/kabinet-gaat-ov-bedrijven-ook-volgend-jaar-financieel-steunen-a4135994
2022-07-08||Armoede en patriottisme drijft Siberische soldaten naar Oekraïne||Op een doordeweekse ochtend arriveren kleine groepjes rouwenden bij de sporthal aan de rand van Oelan-Oede, de hoofdstad van de Siberische deelrepubliek Boerjatië. Zwijgend  dirigeert een oude bewaker hen  de hoek om naar de zij-ingang,  uit het zicht, aan een stoffige parkeerplaats. Daar is het een komen en gaan van soldaten in keurige, felgroene uniformen met rode insignes. Jonge jongens, sommigen typisch Russisch, anderen met de Aziatische trekken van de Boerjatische minderheid. Bij de ingang van het complex staan twee politiewagens en een donkergroene militaire bus.  In normale tijden bekwamen kinderen en volwassenen zich in de veelkleurige ‘Loekodrom’ van Oelan-Oede in de fijne kunst van het handboogschieten (loeka in het Russisch), de nationale sport van Boerjatië. Maar sinds de Russische president Poetin in Oekraïne, bijna zevenduizend kilometer westwaarts, zijn ‘speciale militaire campagne’ begon, moeten sporters de trainingshal delen met familieleden van gesneuvelde soldaten. Vrijwel dagelijks vinden hier, ver van het stadscentrum, heimelijke begrafenissen plaats.  Deze ochtend komen enkele tientallen familieleden samen om afscheid te nemen van twee, door NRC niet nader geïdentificeerde, soldaten. Sommige bezoekers dragen een zwarte rouwband om hun arm. Vrouwen en kinderen in stemmig zwart of kleurige zomerkleding klemmen kleine bosjes bloemen in de hand. In afwachting van de kisten met daarin hun kameraden staan de militairen in een hoek van de parkeerplaats te roken. Wanneer het zwarte busje van de begrafenisondernemer arriveert, komen de soldaten in beweging. Er wordt geroezemoesd, peuken worden weggegooid. Een orthodoxe priester snelt voorbij. Zes jongens in blauwzijden hemden met een rode band dragen de eerste kist het gebouw binnen. „Twee maanden hebben ze erover gedaan om hem hier te krijgen”, klinkt het in het voorbijgaan. Een snikkende vrouw wordt ondersteund door een tienermeisje in een zwart jurkje met kanten kraag. Nadezjda Nizovkina is jurist en mensenrechtenactivist in de Boerjatse hoofdstad Oelan-Oede. Foto Joelia Nevskaja
 Op de ranglijst van Russische regio’s die soldaten naar Oekraïne sturen, staat de deelrepubliek Boerjatië op de tweede plaats, net achter de Kaukasische bergregio  Dagestan. Hoeveel er vechten is onbekend. De precieze aantallen gesneuvelden (codenaam: cargo 200) en gewonden (cargo 300) worden door de Russische regering strikt geheim gehouden.  Op het „discrediteren van de Russische strijdkrachten” staat hoge boetes en in geval van  herhaling een celstraf tot vijftien jaar. Duizenden Russen zijn al opgepakt, met duizenden rechtszaken tot gevolg.  Maar de censuur betekent niet dat er geen informatie is. Met enige regelmaat bewijzen lokale media gesneuvelde „helden” de laatste eer. Die informatie, gekoppeld aan data uit Oekraïne, rouwadvertenties en informatie van nabestaanden, worden door onafhankelijke media gebruikt om eigen statistieken bij te houden. In samenwerking met de Russische nieuwssite Mediazona identificeerde de BBC ruim vierduizend gesneuvelden. In Boerjatië identificeerde de onafhankelijke, in Rusland geblokkeerde Siberische nieuwssite  Ljoedi Baikala bijna tweehonderd doden.  Dat het uitgestrekte, maar dunbevolkte Boerjatië (1 miljoen inwoners, waarvan ongeveer een derde etnisch Boerjat) de dubieuze eer toekomt als ‘hofleverancier’ van soldaten is geen toeval. De regio is arm, de werkloosheid hoog en mogelijkheden voor jongeren zijn beperkt. Vanwege de nabijheid van de Chinese grens en de grondstoffenrijkdom kent de republiek van oudsher een sterke militaire traditie. Bij gebrek aan ander  werk vormt het  leger een belangrijke, en bovenal goedbetalende werkgever.  En er is nog een reden waarom juist soldaten uit afgelegen delen van Rusland naar Oekraïne worden gezonden. Zo blijven  welvarender  steden als Moskou en Sint-Petersburg gevrijwaard van oorlogsverschrikkingen en rouw, wat zaadjes van  twijfel zou kunnen planten over het doel van de ‘militaire operatie’.  Het Baikalmeer, met een lengte van vijfhonderd kilometer het grootste zoetwaterreservoir op aarde. Foto Joelia Nevskaja  Al van ver  zijn boven de steppe de rijk versierde, gewelfde  daken te zien van de datsan van Ivolgin, het grootste boeddhistische tempelcomplex van Rusland, dat in de jaren veertig met goedkeuring van Stalin werd gebouwd. De 300.000 etnische Boerjaten, een aan Mongolen verwante minderheid, zijn overwegend boeddhistisch. Hier komen zij om te bidden, de gebedsmolens rond te draaien en om de mummie van de legendarische lama Itigelov te aanschouwen. Op de steile heuvel achter de tempels inspecteerde de dertiende-eeuwse krijgsheer Dzjengis Khan volgens de overlevering zijn troepen voor hij optrok naar het Westen.  Tussen de tempels begiet Lama Aghwan, een lange  Russische jongen met zonnebril en gemillimeterd haar, een perk witroze afrikaantjes met water. Normaal gesproken draagt Aghwan, die eigenlijk Ivan heet, een rood boeddhistisch gewaad, vandaag doet hij klusjes in zijn oude plunje. Al zeven jaar is de twintiger in opleiding tot boeddhistisch monnik. „Nog een jaar en dan ben ik klaar, dan zal ik hier voor altijd blijven”, zegt hij tevreden. Aghwan kan wel begrijpen waarom zoveel van zijn streekgenoten gaan vechten in Oekraïne. „Soldaten voeren orders uit. En als je buurman ineens ruzie schopt moet je actie ondernemen. In Oekraïne, de Baltische Staten is het altijd heibel, je snapt gewoon niet waarom ze daar niet vredig willen leven.” Dat Oekraïne hemelsbreed bijna zevenduizend kilometer westelijker ligt, en een directe Oekraïense aanval op Rusland in alle opzichten onwaarschijnlijk is, maakt volgens de monnik geen verschil. „Rusland is groot, maar alle volkeren zijn één. Wij moeten het vaderland beschermen.” De leider van de boeddhisten in Rusland, lama Damba Ajoesjejev, schaarde zich eind maart  vierkant achter de aanval van Poetin op Oekraïne en poseerde met gewonde soldaten. „Wij leven in een grote Russische staat en verdedigen de belangen van ons land, waartegen een smerige informatieoorlog wordt gevoerd”, aldus Ajoesjejev in de plaatselijke pers.  De oproep tot vrede van de Dalai Lama, eind februari vanuit India, laat Aghwan schijnbaar onberoerd. „Boeddha was geen pacifist. Hij heeft gezegd dat eenieder die wordt aangevallen, zichzelf moet verdedigen.”  Handboogtrainer Valeri Jakovlev is beboet wegens het ‘discrediteren’ van het Russische leger. Foto Joelia Nevskaja  Al in 2014, in het begin van de oorlog in Oekraïne, kregen de soldaten uit Boerjatië de bijnaam ‘Poetins oorlogs-Boerjaten’. Vooral de vijfde tankbrigade is berucht.  In Oekraïne worden ze, ook vanwege hun vermeende deelname aan oorlogsmisdaden, gehaat, gevreesd en bespot. Video’s van in Oekraïne gevangen Boerjaten worden breed gedeeld.  Maar het stereotype van Boerjaten als ‘loyale voetsoldaten van het Kremlin’ wordt door activisten met kracht bestreden. In april startten Boerjatse ballingen in Europa en de VS de Free Buryatia Foundation. De groep verzet zich tegen de militaire operatie, de ‘xenofobe’ propaganda en de stigmatisering van Boerjaten als loyale dienaren van Poetin. Ook  staat de organisatie familieleden van soldaten bij die pogen hun jongens  uit Oekraïne weg te krijgen. „Een catastrofe voor onze regio”, omschreef Viktoria Maladajeva van Free Buryatia de situatie tegenover de Wit-Russische tv-zender Belsat. Ook journalist Anna Zoejeva spreekt zich krachtig uit. In een paars topje zit de lange, tengere dertiger – sluik haar, rode lippen –  op het centrale Sovjetplein van Oelan-Oede. In de zomerhitte biedt de schaduw van de bekendste trekpleister van de stad enige verkoeling: een gigantisch bronzen Lenin-hoofd. Aan de sokkel hangt sinds enkele maanden de Russische driekleur met een grote V, het symbool van steun aan het Russische leger. Het hoofd is een geliefde hangplek voor de stadsjeugd.  „Denk je nu echt dat al deze mensen die zogenaamde operatie steunen?”, zegt Zoejeva terwijl ze een weids armgebaar maakt naar de voorbijgangers op het  plein. Behalve haar tv-kijkende ouders kent de jonge vrouw nauwelijks  mensen  die voor de operatie zijn. Dat de Boerjaten zich ondanks de verliezen niet roeren, wijt ze aan de  repressie. „In een totalitaire staat is het heel moeilijk om je mening te geven. Tegenstanders zwijgen of worden bestraft, voorstanders praten.” Om de aandacht van de begrafenissen af te leiden, organiseren de Boerjatse autoriteiten aan de lopende band patriottische evenementen.  Tot drie jaar terug werkte de energieke, goedlachse Zoejeva als verslaggever en presentator voor de lokale televisie, die ten dienste staat van de burgemeester van Oelan-Oede. Maar het werk ging haar tegenstaan. „Het werd eentonig om telkens jubelverhalen te publiceren, en we werden voortdurend gecensureerd.”  In 2019 gingen Boerjaten de straat op tegen verkiezingsfraude door de nog altijd zittende burgemeester Igor Sjoetenkov. Daarbovenop kwam woede over de arrestatie van de  Siberische sjamaan Aleksandr Gaboesjev, die een protestmars naar Moskou hield om de „kwade genius”  Poetin uit het Kremlin te verdrijven. Zoejeva kon haar werk voor de tv niet langer voor zichzelf rechtvaardigen. Ze nam ontslag en ging verder als freelance reporter. Nu runt ze een eigen YouTube-kanaal en schrijft ze voor onafhankelijke media. Mongoolse toeristen in de datsan van Ivolgin, het grootste boeddhistisch tempelcomplex van Rusland, gelegen in Boerjatië, een Siberische deelrepubliek. Foto Joelia Nevskaja Volgens Zoejeva promoot de Russische regering opzettelijk het idee dat in Oekraïne vooral Boerjaten en andere etnische minderheden vechten. „Van de miljoen inwoners in onze regio is slechts een op de drie etnisch Boerjat, en de rest etnisch Russisch. Er vechten dus veel meer etnische Russen dan Boerjaten in Oekraïne, maar die worden door de propaganda uit de wind gehouden. Helaas is het narratief dat  Siberische volkeren als de Boerjaten, Kalmukken en Toevanen onbehouwen, onopgeleide wildemannen zijn, heel sterk. Niet alleen in Rusland, ook in Oekraïne en in het Westen.”  Dat bijna een kwart van de Boerjaten onder de armoedegrens leeft, is volgens Zoejeva eveneens aan Kremlin-beleid te wijten. „Boerjatië is een rijke regio. Hier wordt nefriet, goud, wolfraam, uranium en zelfs beryllium gewonnen, een belangrijke grondstof voor de raketindustrie.” Daarnaast beschikt de republiek over eindeloze bossen en het vermaarde Baikalmeer, met een lengte van vijfhonderd kilometer het grootste zoetwaterreservoir op aarde.  „We zijn rijk, maar de federale wetgeving verplicht ons die rijkdommen af te staan aan Moskou. In ruil daarvoor moeten we bedelen om geld voor scholen en sociale voorzieningen. Het leger is voor veel jongemannen de enige kans op vooruitgang.” In arme regio’s wordt  actief geworven en belooft het leger vrijwilligers rooskleurige vooruitzichten. Zoejeva toont een oproep van het lokale rekruteringsbureau die ze aantrof in haar trappenhuis. „Het land heeft helden nodig, verdedigers van het vaderland en ware patriotten”, luidt de tekst. „Wie dat wenst kan deelnemen aan de speciale militaire operatie tegen een verhoogde maandelijkse vergoeding.” Toch klinkt ook onder soldatengezinnen protest. Eind juni wendde   een groep echtgenotes van militairen zich met een video-oproep tot de Boerjatse gouverneur, Aleksej Tsydenov, met het verzoek hun mannen huiswaarts te laten keren. „Ze zijn moreel en fysiek op hun eind. Ze hebben allemaal verwondingen”, zei een van de vrouwen. Sinds het begin van de militaire campagne, kregen al enkele duizenden Russen boetes wegens het ‘discrediteren’ van het leger. Bij het  opsporen van ‘verraders’ die het leger ‘discrediteren’ zijn oplettende burgers instrumenteel. Onlangs werd de Boerjatse Natalia Filonova in Oelan-Oede beboet, toen zij een buschauffeur aanspoorde om een sticker met de letter ‘Z’ uit zijn bus te verwijderen. De chauffeur gaf haar prompt aan bij de politie.  Sportcomplex ‘Loekodrom’ van Oelan-Oede, dat ook wordt gebruikt voor afscheidsdiensten voor gesneuvelde militairen. Foto Joelia Nevskaja Valeri Jakovlev kreeg al drie boetes, van totaal omgerekend 1.500 euro. De  zwartharige handboogtrainer  woont in het dorpje Onochoj op veertig kilometer ten oosten van Oelan-Oede. Op de weg erheen wisselen bossen en steppen elkaar af en verrijzen de  Zuid-Siberische bergen. In maart verscheurde de goedmoedige zestiger met felgroene ogen tot twee keer toe woedend  een poster met de letter ‘Z’ die op de deur van de lokale sportschool was gehangen. Bij de derde keer maakten lokale autoriteiten stiekem een opname  en sleepten hem voor de rechter.  „Tijdens het proces schilderden ze me af als een ongeschoolde domkop, die geen recht had om les te geven. Ze eisten dat ik ontslag nam, maar dat heb ik geweigerd”, vertelt Jakovlev, terwijl hij met  kwieke  tred voorgaat in een oud gebouw met typisch Boerjatisch houtsnijwerk. De boetes had hij met hulp van sympathisanten snel voldaan en zo kon hij weer aan de slag.  Een beschilderde trap komt uit bij een klein zaaltje met aan de muur een tiental  handbogen. In bakken her en der staan honderden gekleurde pijlen, die de trainer  met een speciaal apparaatje repareert. Hier leert hij de dorpskinderen omgaan met de handboog, zoekt hij de talentjes eruit en bereidt hij ze voor op toernooien in de regio. De wedstrijden brengen hem regelmatig naar de tot treurzaal omgevormde sporthal van Oelan-Oede. „Laatst moesten we drie uur wachten omdat er een begrafenis was.”  Net als journalist  Zoejeva wijt Jakovlev het grote aantal Boerjatse soldaten in Oekraïne aan armoede en propaganda. „In dit dorp is de afgelopen twintig jaar niets veranderd. Toen de fabriek van ellende instortte, is er niets voor in de plaats gekomen. Wegen worden niet onderhouden, alles is in verval. Ondertussen laten ze kinderen op school de ‘Z’ tekenen om te bewijzen dat ze ‘patriotten’ zijn.” Hij snuift van woede.  Om te voorkomen dat de kinderen van Onochoj afglijden in criminaliteit en alcoholisme  moedigt Jakovlev hen  aan tot een gezonde levensstijl. Jurist en mensenrechtenactivist Nadezjda Nizovkina  staat mensen bij die vervolgd worden wegens kritiek op de autoriteiten. In een bontgekleurde jurk staat de kleine,  bebrilde dertiger voor de rechtbank van Oelan-Oede waar ze veel  dagen doorbrengt. Geen ongevaarlijk werk – de argumenten waarmee ze in de rechtbank haar cliënten verdedigt, worden regelmatig tegen haar gebruikt. Een flinke stapel boetes is het gevolg, maar Nizovkina laat zich er niet door intimideren. Ze streamt de rechtbanksessies live op YouTube. In haar vrije tijd schrijft ze literatuurkritieken en gedichten. Van de rechtbank is het een kleine wandeling naar het monument voor de slachtoffers van de politieke repressie in Boerjatië.  Onder Stalin werden twintig- tot dertigduizend inwoners uit de Sovjet-republieken Boerjatië en Mongolië als volksvijanden vervolgd en geëxecuteerd wegens pan-Mongoolse en boeddhistische sentimenten. „De repressie begint nu opnieuw massale trekken te vertonen”, zegt Nizovkina met zachte, kordate stem. Ze ziet dat de repressie steeds verder toeneemt en sluit zelfs de herinvoering van de doodstraf niet uit. „Zolang er een oppositie is die bereid is om voor haar denkbeelden de gevangenis in te gaan, zullen wetten steeds scherper worden om hen bang te krijgen.” Deze week scherpte Rusland de wetten op spionage en hoogverraad verder aan. Ze is bezorgd, maar niet bang. „Al vijftien jaar houd ik me bezig met politieke processen. Dit is het vak dat ik heb gekozen, ik ben eraan gewend.” Ze hoopt dat de vermelding van haar naam in een buitenlandse krant enige bescherming zal bieden.  Wie over de slingerende  asfaltweg vanuit Oelan-Oede noordwaarts rijdt, ziet na een poosje ‘de parel van Siberië’ door de bomen glinsteren. Het  door Unesco beschermde  Baikalmeer, een uniek ecosysteem met talloze bijzondere dieren en planten, heeft bij de volkeren van Siberië een heilige status en vormt al eeuwen een inspiratiebron voor verhalen en  legendes. Aan de zuidkant van een eigenaardig gevormd schiereiland met de naam ‘Heilige Neus’, ligt Oest-Bargoezin. Het dorp houdt zich rustig in de verzengende hitte. Honden en koeien zwerven over straat, een vrouw met troebele ogen duwt een kinderwagen voort. Maar liefst zeven inwoners verloor  Oest-Bargoezin  aan de strijd in het verre Oekraïne, maar in het dorp is van rouw niets te merken. Op het grote kerkhof in het bos aan de rand van het dorp  zijn de nog verse graven goed herkenbaar aan de kleurige, plastic bloemenkransen. Er wappert een gele vlag met het logo van de Elfde Luchtaanvalsbrigade: een parachute, een vliegtuig, twee raketten en een rode ster. Op iedere  grafsteen prijkt het portret van de overledene.   „Mijn lieve echtgenoot”, staat op een zwart lint bij het graf van Ivan Chleskin. De 33-jarige soldaat sneuvelde op 25 februari, kort na het begin van de ‘militaire operatie’ in Oekraïne. Twee maanden later werd hij hier als ‘held’ begraven. Schattingen over het aantal gesneuvelde Russische militairen in Oekraïne lopen sterk uiteen. Eind maart publiceerde Rusland voor het laatst  cijfers:  1.351 doden. Eind april noemde de Britse regering een getal van 15.000.  Kiev stelt het totaal inmiddels  op 36.000. In de ‘volksrepublieken’ DNR en LNR zouden mogelijk nog eens 16.000 soldaten zijn omgekomen.     Sinds  de ‘militaire campagne’, kregen  enkele duizenden Russen boetes wegens het ‘discrediteren van het leger’. Volgens de Russische ngo OVD-Info, die arrestaties bijhoudt, werden sinds maart  ruim 16.000 Russen opgepakt wegens anti-oorlogsprotest.  Correctie: in een eerdere versie van dit artikel stond dat de Dalai Lama tot vrede had opgeroepen vanuit Tibet. Dat moest India zijn. (9/7)||https://www.nrc.nl//nieuws/2022/07/08/voor-veel-helden-uit-boerjatie-is-het-russische-leger-een-zeldzame-kans-op-een-baan-2-a4135838
2022-07-08||Om de wereld te behouden, moet de mensheid stoppen met groeien — welke landen moeten krimpen?||Stoppen met groeien, dat is volgens de aanhangers van de degrowth-beweging de enige manier om te voorkomen dat de mensheid de aarde uitput. Een heldere boodschap met vergaande consequenties. Immers: we zullen, zeker in het rijke Westen, afscheid moeten nemen van een deel van onze levensstijl, omdat die de grenzen van de draagkracht van de aarde (ver) overschrijdt.
Tegelijkertijd moeten landen die nu nog ver onder die niveaus zitten, qua inkomens, CO2-uitstoot of anderszins, de ruimte krijgen om te groeien. De wereld zoals die nu is vastpinnen in de huidige verhouding tussen arm en rijk is onredelijk: in zekere zin is het toeval dat het ene land welvarend is en het andere in armoede leeft. Inwoners van landen met relatieve armoede moeten de kans krijgen in elk geval naar het gemiddelde toe te groeien.
Er valt van alles tegen het stoppen-met-groeien-scenario in te brengen. Zo geloven sommigen dat de mens met al zijn innovatieve vermogen in staat moet zijn de problemen technologisch op te lossen zónder dat de handrem erop hoeft. Anderen willen wel minderen, maar niet krimpen. En weer anderen vinden het sowieso allemaal onzin.
In dit artikel is de aanname deze: groeien mag niet meer. Het gevolg is dat alles wat de mensheid nu heeft ofwel moet worden herverdeeld, ofwel teruggebracht moet worden naar een niveau dat de aarde nog wél kan dragen. Inkomen en vermogen kunnen mondiaal herverdeeld worden, om iedereen een gelijke uitgangspositie te geven. Voor natuurlijke hulpbronnen, uitstoot en biodiversiteit dicteert de aarde de grens.
De vraag die daaruit volgt: wat betekent dat concreet, voor mensen in Nederland, in Europa, in Afrika, voor de hele wereld? En: hoe maak je inzichtelijk wie er mag groeien en wie er moet krimpen? Waar zit nog rek en ruimte in het systeem en waar worden de grenzen al overschreden? De Nederlandse econoom Jan Pen muntte begin jaren zeventig de metafoor van de parade om inkomensverschillen inzichtelijk te maken. Zijn uitgangspunt was simpel: stel een parade op van alle Nederlanders gerangschikt naar hun inkomen en laat die parade in een uur aan je voorbij trekken. De mensen met het laagste inkomen als eerste, de grootverdieners aan het eind. Stel het gemiddelde inkomen gelijk aan de gemiddelde lengte en je ziet wie er letterlijk en figuurlijk de kleintjes zijn, en wie de groten. Het resulteerde, in de woorden van Pen, in „een parade van dwergen en enkele reuzen”. Sinds een aantal jaar heeft het Centraal Bureau voor de Statistiek die systematiek van Pen overgenomen en verschijnen er met enige regelmaat publicaties waarin de Nederlandse huishoudens als dwergen en reuzen voorbijmarcheren. De meest recente, over 2020, gaat uit van een gemiddelde lengte van 1,74 meter, wat overeenkomt met het gemiddelde huishoudinkomen van 32.400 euro.
De eerste minuut wandelen de mensen ondersteboven voorbij. Dat zijn veelal ondernemers die een negatief inkomen hadden. Na die eerste minuut verschijnen de dwergen van hooguit enkele tientallen centimeters lang, veelal mensen met een uitkering, of een zeer laag inkomen. Na een half uur is de lengte van de deelnemers aan de stoet al toegenomen tot 1,52 meter, dat is nog steeds onder het gemiddelde van 1,74 meter. Het gemiddelde huishouden passeert na 37 minuten. Minuut 50 tot en met 58 gaat het hard: het huishoudinkomen stijgt tot boven de 75.000 euro (een lichaamslengte van bijna 4 meter). De laatste minuut moeten de toeschouwers hun nek verrekken: de echte inkomensreuzen trekken voorbij, met een gemiddelde lengte van 9,42 meter (ruim 175.000 euro aan jaarinkomen).  Wie de inkomens- en vermogensverdeling in Nederland wil ‘platslaan’ (groeien kan immers niet meer, herverdelen is het devies), doet statistisch gezien de meeste Nederlanders dus een plezier: er zullen meer mensen in inkomen en vermogen kunnen groeien om op het gemiddelde uit te komen, dan er mensen moeten inleveren. De pijn die het de hogere inkomens (en meer-vermogenden) doet, is echter groot.  Op vermogensgebied is Pens parade nog veel extremer. De eerste negen minuten (!) wandelen de paradegangers ondersteboven: dit zijn de honderdduizenden Nederlanders van wie de schulden hoger zijn dan de tegoeden (en die dus een negatief vermogen hebben). In minuut tien verschijnen de dwergen van een paar centimeter: mensen met een paar duizend euro aan vermogen (spaargeld bijvoorbeeld) Na een half uur, op de helft van de stoet, komen huishoudens voorbij met een vermogen van 60.500 euro. Het gaat nog steeds om dwergen van slechts 45 centimeter. Pas in de 45-ste minuut loopt het gemiddelde huishouden voorbij, met een lengte van 1,74 meter en een gemiddeld vermogen van 231.900 euro. In het laatste staartje van de stoet komen de miljonairs in beeld: vanaf minuut 58 verschijnen zij in beeld (gemiddeld lengte: 9 meter en 66 centimeter). De laatste zestig seconden zijn voor de echte reuzen. Gemiddeld zijn zij ruim 33 meter lang, hun vermogen bedraagt gemiddeld 4,4 miljoen euro (in deze categorie zitten ook de miljardairs van kilometers lengte), zij trekken het gemiddelde de laatste minuut fors omhoog). Binnen Nederland zijn de verschillen dus al groot, maar hoe ziet de parade van Pen er internationaal uit? Als de premisse is dat de wereld niet verder kan groeien, en er dus een gelijkmatiger verdeling nodig is van de huidige inkomens, vermogens, CO2-uitstoot en grondverbruik, wie zijn dan dwergen die nog mogen groeien. En wie leven er (ver) boven hun stand?
Eerst maar eens de oer-parade van Pen, die van het inkomen. Voor de internationale vergelijkbaarheid is gekozen voor het gemiddeld inkomen per hoofd van de bevolking, in dollars. Dat is berekend door het totale bruto binnenlands product van een land te delen door het aantal inwoners. Het gemiddelde inkomen in de wereld bedraagt zo’n 10.500 dollar per persoon. Stellen we dat gelijk aan de gemiddelde lengte van een wereldburger, zo’n 1,65 meter, dan ontstaat de volgende parade. Hier zie je alle wereldburgers  op volgorde van het bbp . Per land is het gemiddelde per inwoner uitgerekend. De eerste tien minuten wandelen met name veel arme Afrikaanse landen voorbij: Burundi, Mozambique, Soedan, Madagaskar, ze zitten allemaal nog onder de 500 dollar per persoon (en zijn dus nog geen 8 centimeter lang). Na een half uur (de mediaan) zitten we in Indonesië en bedraagt het inkomen rond de 4.000 dollar per jaar (een lengte van net iets meer dan 60 centimeter).  Het gemiddelde inkomen wordt bereikt nadat de 1,7 miljard Chinezen zijn gepasseerd: na ruim vijftig minuten Nauru is met 10.580 dollar per hoofd van de bevolking wat dat betreft een gemiddeld land. De laatste tien minuten (waarin minder dan 1,5 miljard inwoners passeren die allemaal zullen moeten gaan inleveren) duikt de Westerse wereld op, aangevuld met wat rijke oliestaatjes. De meeste  Europese landen  zitten hierbij. O.a Nederland (minuut 57) en drie landen met een bbp boven de 100.000 dollar. Net als in de Nederlandse situatie zou een herverdeling van inkomen dus het overgrote deel van de wereld in de plus zetten. En net als in Nederland is de pijn voor de rijke landen immens: inwoners van een land als Nederland zou gemiddeld gezien 80 procent van het inkomen moeten inleveren om op het wereldgemiddelde terecht te komen. Op wereldschaal zijn Nederlanders met een lengte van ruim 8 meter dan ook reuzen. Net als in de Nederlandse situatie zou een herverdeling van inkomen dus het overgrote deel van de wereld in de plus zetten (het overgrote deel van de wereldbevolking zit onder het gemiddelde). En net als in Nederland is de pijn voor de rijken immens: inwoners van een land als Nederland zouden gemiddeld gezien 80 procent van het inkomen (50.000 dollar) moeten inleveren om op het wereldgemiddelde terecht te komen. Op wereldschaal zijn Nederlanders met een lengte van ruim 8 meter dan ook reuzen. Inkomen herverdelen is in zekere zin een vrije keuze. Je kunt het doen, je kunt het ook niet doen en de ongelijkheid op zijn beloop laten. Dat ligt anders bij categorieën waar de aarde letterlijk grenzen stelt, zoals CO2-uitstoot of grondgebruik of biocapaciteit.
Eerst de koolstofdioxide. Vast staat dat de aarde in staat is om in totaal 21 gigaton aan CO2 op te slaan in de bodem, in oceanen en in biomassa. Omgerekend naar de hoeveelheid koolstofdioxide per persoon kom je dan op ongeveer drie ton CO2 per persoon uit. Komen we daarboven, dan zal elke te veel uitgestoten ton CO2 bijdragen aan de opwarming van de aarde, met alle desastreuze consequenties van dien.
Het wereldwijde gemiddelde is nu al 4,5 ton koolstofdioxide per persoon per jaar. Dat is dus 1,5 ton per persoon te veel. In deze ‘Koolstofparade van Pen’ is dus niet het gemiddelde de maat, maar de harde grens van 3.000 kilogram koolstofdioxide per persoon. Welke landen hebben op basis van die grens nog ruimte om te groeien, welke landen zitten aan hun limiet, en welke landen schieten eroverheen?
De Wereldbank maakte een overzicht van de CO2-uitstoot per hoofd van de bevolking die als basis dient voor deze parade. Als alle landen van de wereld (rekening houdend met hun inwonertal) weer in een uur langstrekken, dan schuifelen de eerste 11 minuten de kleine uitstoters voorbij. Veel arme landen in Afrika en Azië hebben nauwelijks een carbon footprint. Somalië, Rwanda, Zuid-Soedan, Bangladesh, Nepal: allemaal zitten ze (ver) onder de 1 ton CO2 per hoofd van de bevolking. Hier zie je alle wereldburgers  op volgorde van hun CO2-uitstoot . Per land is het gemiddelde per inwoner uitgerekend. In de eerste 11 minuten schuifelen de kleine uitstoters voorbij. Slechts één Europees land duikt op in deze lijst van CO2-dwergen: de Faer-öer-eilanden. Niet alleen groen vanwege de weilanden, maar ook extreem schoon dankzij windenergie.. Botswana is het laatste land in de parade dat nog een klein beetje ruimte heeft om de uitstoot te verhogen. De parade van wereldburgers is dan bijna 33 minuten onderweg. Iedereen die na de 33 minuten komt, zal moeten inleveren, te beginnen bij Equatoriaal Guinee (3,04 ton CO2). Nederland, dat na ruim 54 minuten voorbij wandelt, is met 8,42 ton CO2 per persoon echt al een reus te noemen, net als Japan.  Van de  92 landen  die moeten inleveren, komen oliestaatjes als de Verenigde Arabische Emiraten, Koeweit en Bahrein (rond de 20 ton per persoon) als laatste. Hoger op de lijst – maar nog steeds ruim onder het maximum – vinden we landen als Brazilië, Gabon en de Dominicaanse Republiek. Hoe hoger we op de lijst komen, des te meer we in Europa en de rest van de ontwikkelde economieën komen. Roemenië en Portugal zitten nog net onder de 4 ton per persoon, Ierland en Nieuw-Zeeland schurken al tegen de 7 ton per persoon aan. Hekkensluiter is Palau in Oceanië, dat met ruim 55 ton CO2 per persoon ruim achttien keer zoveel uitstoot als de aarde aankan.
De herverdeling van CO2-rechten gaat dus, net als de herverdeling van inkomen, pijn doen in veel ontwikkelde economieën. Het goede nieuws is dat er inmiddels concrete plannen liggen om de CO2-uitstoot te verminderen. Het klimaatakkoord van Parijs is in veel landen al vertaald in beleid dat uiteindelijk tot een wereld zonder uitstoot moet leiden. De weg daarnaartoe is nog lang, maar de herverdeling is ingezet. De ultieme maatstaf die de uitputting van de aarde weergeeft is die van de biocapacititeit. Biocapaciteit is, volgens denktank Global Footprint Network, de hoeveelheid voedsel en grondstoffen die de aarde binnen één jaar kan produceren en de uitstoot die bossen en oceanen kunnen absorberen. Het is een definitie voor de capaciteit die ecosystemen hebben om continu natuurlijk kapitaal te regenereren. Wie daarbinnen weet te blijven, redt simpelweg de aarde. De grens ligt bij 1,6 global hectare (gha) per persoon, het resultaat van het totale aardoppervlak dat gebruikt kan worden door de mens (in hectares) gedeeld door het aantal inwoners. Een land als Nederland zou op basis van het huidige consumptiepatroon per persoon 5,69 gha nodig hebben.
Al sinds 1971 – een jaar voor het verschijnen van het befaamde rapport Grenzen aan de Groei van de Club van Rome, een internationaal gezelschap van ondernemers en wetenschappers – is de verhouding tussen wat de mensheid gebruikt en wat de aarde kan leveren scheef. Ten nadele van de aarde, wel te verstaan. Die verhouding is de afgelopen decennia, met name als gevolg van bevolkingsgroei, alleen maar schever geworden. De wereldbevolking gebruikt op jaarbasis inmiddels de biocapaciteit die niet op één, maar op 1,75 aarde beschikbaar is. Elk jaar verbruiken we dus 75 procent méér dan er beschikbaar is. Earth overshoot day (de dag waarop we eigenlijk alles gebruikt hebben wat er is) valt dit jaar op 28 juli, over een paar weken dus. Vrij naar Loesje: we hebben aan het eind van onze aarde altijd nog een stukje jaar over.
De zogenoemde ‘Aardeparade van Pen’ levert dan ook een ontluisterend beeld op. Zoals gezegd: gemiddeld gebruikt de wereld al meer dan er beschikbaar is, en het aantal inwoners dat aan de goede kant van de streep zit (binnen de grens van één aarde), is schrikbarend klein. Al na ruim 24 minuten, dus als net een derde van de wereldbevolking is gepasseerd, is de grens bereikt. Tsjaad en Myanmar zijn de laatste landen die een levensstijl hebben die zich binnen de grenzen van de huidige aarde begeeft. Hier zie je alle wereldburgers  op volgorde van hun gebruik van de aarde . Per land is het gemiddelde per inwoner uitgerekend. Ook hier zitten Afrikaanse landen aan de onderkant en Europese landen bovenaan . Er zijn zelfs  123 landen  die per jaar meer van de aarde verbruiken dan de aarde oplevert. Nederlanders souperen met hun leefpatroon jaarlijks op wat 3,45 aardes kunnen leveren, Amerikanen zitten gemiddeld op bijna 5 aardes per persoon. En als iedereen zou leven zoals de mensen in Qatar, dan zouden er ruim 8,5 aardes nodig zijn. En even voor de helderheid: die zijn er niet.  Terug naar de grenzen van wat er wél kan, is dus een immense opgave. Die zal onder de grootverbruikers van aardes ontegenzeggenlijk gepaard moeten gaan met genoegen nemen met minder. Hoe beter de rijke landen hun best doen om de uitputting tegen te gaan, des te meer ruimte er ontstaat voor de armere landen om nog te klimmen in welvaart. Natuurlijk is deze statistische verkenning een momentopname. Zoals gezegd is de wereldwijde trend in het uitstoten van CO2 inmiddels een neergaande. Dat laat zien dat het mogelijk is om te minderen, als de wil er maar is en overheden zich eraan committeren.  Het redden van de aarde is, in de analogie van Jan Pen, vooral een opdracht van enkele reuzen. Uit altruïsme, om de dwergen de kans te geven aan te haken bij in ieder geval een deel van de verworvenheden van het huidige leven. En als dat niet genoeg mocht zijn, dan toch ook uit eigenbelang, omdat ook reuzen vaste grond onder de voeten nodig blijven houden. Animaties Emmelien Stavast 



||https://www.nrc.nl//nieuws/2022/07/08/welke-landen-mogen-nog-groeien-wie-moeten-krimpen-de-wereld-langs-de-meetlat-a4135931
2022-07-08||Oranje-speelster Esmee Brugts: ‘Ik ben heel kritisch op mezelf, op het overdrevene af’||„Sport heeft altijd een belangrijke rol in mijn leven gespeeld. Ik heb als kind  aan turnen, streetdance, tennis, en voetbal gedaan. Van mijn tiende tot mijn elfde ben ik zelfs een jaar lid geweest van de Nederlandse tennisbond. Wat ik moeilijk vind aan individuele sporten, is dat je niet op anderen kan leunen als het even wat minder gaat. Je staat er alleen voor. Je voelt je alleen. Dat is een van de redenen dat ik voor voetbal koos en niet voor tennis toen ik voor de keuze stond. „Een andere reden is dat ik heel kritisch ben op mezelf, op het overdrevene af. Ik ben mijn grootste vijand, het is nooit goed genoeg. Waarschijnlijk zou ik mezelf gek maken als ik nu proftennisser was. Alles is zo zichtbaar,hè.  Esmee Brugts bij Oranje in de voorbereiding op het EK.  Foto Gerrit van Keulen/ANP
 „Mijn moeder – ze is Surinaamse – heeft mij geleerd dat ik niet te veel moet praten over wat ik heb bereikt. ‘Niet naast je schoenen gaan lopen’, is haar advies. Als mensen tegen haar zeggen dat ik goed voetbal, begint ze snel over iets anders. Heel down to earth. Dat vind ik fijn.  „Van mijn vader heb ik dat fanatieke geërfd. Hij heeft vroeger ook gevoetbald, wilde altijd winnen.  We hebben vaak sprintwedstrijdjes tegen elkaar gedaan. Toen ik ouder en atletischer werd kon hij niet meer tegen mij op. Dat vond hij niet zo leuk. „Achteraf ben ik heel blij dat ik tot mijn zestiende met jongens heb gevoetbald. Jongens zijn fysiek sterker, dus ben je als meisje gedwongen om creatief te zijn. Ik probeerde op het veld veel te bewegen om duels uit de weg te gaan. En vanaf mijn veertiende ben ik gaan hardlopen om fysiek sterker te worden. Je moet als meisje dubbel zo veel geven om met jongens mee te kunnen komen. „Toen ik in februari tegen Brazilië debuteerde in Oranje in het Tournoi de France – bondscoach Mark Parsons wilde mij ‘een leerervaring’ geven – stond ik voor het eerst met  Lieke Martens op het veld. Ik heb Lieke altijd bewonderd, maar sinds we samen spelen, is mijn bewondering alleen maar groter geworden. Lieke is niet alleen heel technisch, maar ook heel aardig. Ze zal zichzelf nooit boven een ander plaatsen. Doet haar best mij beter te maken. „Lieke raadde mij aan vaker een doelpoging te doen. ‘Want je hebt een goed schot’, zei ze. In de wedstrijd tegen Finland, in hetzelfde toernooi, kreeg ik weinig ruimte. Tijdens de rust zei Lieke: ‘Ik wil dat je in de tweede helft minstens twee keer op doel schiet.’ Dat gaf me echt een boost. Het zou zó tof zijn om met Lieke bij FC Barcelona te spelen. Maar ik zeg er gelijk bij dat ik me eerst wat meer wil bewijzen bij PSV.  Ik blijf superkritisch op mezelf, al doe ik kennelijk ook wat goed, want vorige maand werd ik door voetbalwebsite Goal.com verkozen tot een van de twintig grootste voetbaltalenten ter wereld. Het voelde als een bevestiging.”  Maandag 23 mei „Bij PSV nemen twee speelsters afscheid: Anika Rodriguez en Naomi Pattiwael. Met beide meiden ben ik de afgelopen twee jaar heel close geworden. Ik weet dat transfers bij voetbal horen, en toch vind ik het lastig.  „Ik heb graag mensen om me heen die ik kan vertrouwen. Om goed te kunnen voetballen moet ik me thuis voelen bij een club, en vriendschappen met teamgenoten helpen daarbij. Ik speel liever voor een club waar ik mij thuis voel dan een club die alles wint.  „Zelf sta ik nog een jaar onder contract bij PSV. Ik weet dat er belangstelling voor mij is van andere clubs, maar ik merk dat ik heel voorzichtig ben. Bij een internationale topclub krijg je  minder speelminuten. Spelen maakt me blij. En als ik blij ben speel ik goed.  „Ik durf ook niet te dromen over wat er deze zomer kan gebeuren. Of ik naar  het WK Onder 20 in Costa Rica ga, of naar het EK in Engeland. De beslissing valt 30 mei. Ik ben niet teleurgesteld als het Costa Rica wordt, want ook bij een WK Onder 20 kan je laten zien dat je bij de top hoort. Maar Engeland… Dat zou zo cool zijn. Ook al speel ik geen minuut, je doet veel ervaring op.” Woensdag 1 juni „Een dag voordat de EK-selectie bekend werd, belde Mark Parsons. ‘Gefeliciteerd, je zit erbij’, zei hij. ‘Dit is nog maar het begin, dus blijf hard werken.’  „Ik had er niet op gerekend, want bij PSV ging het niet altijd even makkelijk dit seizoen. Maar tijdens het Tournoi de France gaf Mark wel aan dat hij tevreden was over hoe ik mijn rol had ingevuld. ‘Blijf bij jezelf’, was zijn advies toen. ‘Laat dingen zien waar je goed in bent.’ „Wat ik mooi vind aan Mark is dat hij veel waarde hecht aan hoe iemand in elkaar steekt. Hoe je je ontwikkelt als persoon is voor hem even belangrijk als hoe je je ontwikkelt als voetballer. Hij gebruikt moeilijke Engelse woorden, maar daar komt het wel op neer. Van mijn coach bij PSV hoorde ik dat hij veel belt om duidelijk te maken wat er van mij verwacht wordt. Zo gaat het bij alle speelsters. „Het niveauverschil tussen PSV en Oranje is groot. En ik moest ook wennen aan de volle tribunes. Die tien speelminuten tijdens mijn debuut waren loodzwaar. Maar ik zeg steeds tegen mezelf dat het een kwestie van doen is en dat ik niet bang moet zijn, hoe verlegen ik ook ben als jongste van de selectie. In Oranje weten de meiden dat ik ervan houd acties te maken en ze coachen me daarbij goed.  Daar put ik veel vertrouwen uit. „Mijn individuele trainingen bij PSV lopen nog door tot 5 juni en daarna ga ik  een paar dagen naar Tenerife met een paar teamgenoten om mijn hoofd leeg te maken. Na terugkomst begin ik gelijk met de voorbereiding voor het EK. Spannend.” Zaterdag 18 juni ‘Wie zie je als je grootste concurrent’, vroeg een journalist van de Volkskrant deze week. ‘Niemand’, zei ik.  Ik kijk te veel op tegen mijn ploeggenoten om ze als concurrenten te zien. In de auto naar mijn eerste training was ik bezorgd of ze me wel aardig zouden vinden. Als we samen eten zeg ik bijna geen woord, zo zenuwachtig ben ik. „Met de NOS keek ik terug op het EK van 2017 in Nederland. Ik was dertien en droeg als supporter een vlag het veld op nadat Nederland de finale had gewonnen. ‘En nu sta ik zélf op het veld’, zei ik. ‘Dat voelt nog steeds onwerkelijk.’ Ik probeer goed na te denken voor ik antwoord geef op vragen van journalisten. Vaak word ik overvallen, omdat ik nog nooit over iets heb nagedacht. „Mark Parsons blijft me geruststellen. ‘Het is prima om fouten te maken’, zegt hij. ‘Daar leer je van, als je maar jezelf blijft.’ Hij wil voorkomen dat ik andere speelsters probeer na te doen. Hij weet: als Esmee geniet, speelt ze op haar best en kan ze mooie acties maken en fijne steekpasses geven. „De groep was deze week groter dan de groep die naar het EK gaat, dus tijd voor een goed gesprek met Lieke heb ik nog niet gehad. Als er speelsters afvallen, hebben we afgesproken, gaan we even apart zitten. Dan mag ik haar vragen wat ik wil. Ze begrijpt wat ik nodig heb.  „Over een kleine week spelen we een oefenwedstrijd tegen Engeland. Veel meiden hebben onder hun coach Sarina Wiegman gespeeld. Dat maakt het spannend, al blazen de media het ook een beetje op. Ik zie die wedstrijd vooral als een meetmoment. Hoe goed doen wij het tegen het land met een van de beste vrouwencompetities ter wereld?” „Die 1-5 tegen Engeland was niet best, qua uitslag, maar ik vond het heel vet dat ik minuten mocht maken. En gelukkig hebben we nog anderhalve week om problemen te fixen. Liever nu een grote nederlaag dan op het EK. „Met Lieke ben ik een paar dagen geleden apart gaan zitten. ‘Je bent hier met een reden’, zei ze tegen me. ‘Heb vertrouwen in jezelf.’ Ik vind het zó fijn dat zo’n ster me begrijpt en me serieus neemt. En ook: persoonlijke dingen met me deelt. We zijn allebei behoorlijk kritisch op onszelf en kunnen best emotioneel worden als het tegenzit. Dat kan minder, zeiden we tegen elkaar. „Lieke vertrekt bij Barcelona, dus daar met haar spelen zit er niet meer in. Maar het zou leuk zijn als we op het EK sámen een deel van een wedstrijd kunnen spelen. Dus niet dat zij eruitgaat en ik erin. Al blijf ik tegen mezelf zeggen: verwacht niet te veel. Elke speelminuut is er één. Ga gewoon lekker genieten.”||https://www.nrc.nl//nieuws/2022/07/08/ik-ben-heel-kritisch-op-mezelf-op-het-overdrevene-af-a4135959
2022-07-08||Gokbedrijven mogen over tweeënhalf jaar geen sportclubs meer sponsoren||Het kabinet gaat de regels voor gokreclames verder aanscherpen. Per 1 januari 2025 mogen gokbedrijven geen evenementen en sportclubs meer sponsoren. Dat heeft minister Franc Weerwind (Rechtsbescherming, D66) vrijdag bekendgemaakt.  De minister geeft hiermee gehoor aan een wens uit de Tweede Kamer, van onder anderen Michiel van Nispen (SP) en Mirjam Bikker (CU). Het verbod op sponsoring wordt in fases verboden, zodat sportclubs de mogelijkheid hebben om alternatieve sponsoren te vinden, voor bijvoorbeeld shirts.  De aanscherping zal vooral in de voetbalwereld een grote impact hebben. Zo dragen de spelers van FC Volendam het logo van hoofdsponsor Bet City op hun shirts en hebben ook de profclubs AZ (Kansino), Vitesse (Bet City) en Ajax (Unibet) gokbedrijven als hoofdsponsors.  Sinds april 2021 geldt in Nederland de Wet kansspelen op afstand (Koa) en sinds oktober van dat jaar is het legaal om online te gokken en reclame te maken voor gokken. Doel van de wet was illegaliteit, verslaving, fraude en witwassen tegen te gaan. Met de invoer is het aantal gokreclames geëxplodeerd. In oktober en november 2021 waren er ruim 336.000 gokadvertenties te zien op televisie en internet - een verdubbeling ten opzichte van het voorgaande jaar.  De Tweede Kamer maakt zich al langer zorgen over de toename van het aantal gokadvertenties en ziet een noodzaak om kwetsbare groepen, zoals jongeren en verslaafden, daartegen te beschermen. Uit onderzoek van onderzoeksbureau Intraval blijkt dat tussen de 162.000 en 268.000 Nederlanders een hoog risico lopen een gokverslaving te ontwikkelen.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/gokbedrijven-mogen-over-tweeenhalf-jaar-geen-sportclubs-meer-sponsoren-a4135950
2022-07-08||Als het Duitse energieconcern Uniper omvalt, stort de Europese energiemarkt in||‘Whatever it takes”, verzekerde de Duitse minister van Economie en Klimaat en vice-kanselier Robert Habeck (Groenen) woensdagavond bij omroep ZDF. Alles wat nodig is zal de regering doen om te voorkomen dat het energieconcern Uniper omvalt. Uniper, aldus Habeck, is het „Lehman Brothers” van de energiecrisis: als die valt, valt de rest ook, en storten de Duitse en Europese energiemarkten in chaos. „We moeten een domino-effect voorkomen”, aldus Habeck.  Vrijdagmiddag vroeg  Uniper officieel staatssteun aan. De energieleverancier is in de problemen geraakt omdat uit het goedkope gas uit Rusland niet meer aankomt;  door pijpleiding Nord Stream 1 stroomt  nog maar 40 procent van de volledige capaciteit. Om zijn contracten met bedrijven en gemeentes na te komen, moet het bedrijf gas tegen piekprijzen inkopen in de daghandel voor energie. De Duitse zakenkrant Handelsblatt schat dat het bedrijf per maand ongeveer 900 miljoen euro verlies lijdt. Als Uniper omvalt, moeten de afnemers van het gas  – met name bedrijven uit de industriesector, en gemeenten – ook  gas  inkopen op de overspannen markt, en komen die op hun beurt in de problemen.    Poetins economische oorlogsvoering mist zijn uitwerking niet. Komende maandag komt Nord Stream 1  stil te liggen voor onderhoud, en ook al gebeurt dat elk jaar, de angst is groot dat Rusland de gasleiding dit keer niet, als gewoonlijk, na tien dagen weer in gebruik neemt.  De schaarste  drijft de prijzen op en zet burgers en industrieën klem. „De situatie is heel precair”, zegt een vangrailproducent uit de regio Brandenburg. De staalindustrie is afhankelijk van gas; gigant ThyssenKrupp stelde in een statement dat gas nauwelijks vervangen kan worden door andere energiebronnen. Ook de chemische industrie in Duitsland zet zich schrap. Het grootste chemieconcern, BASF, bereidt zich al maanden voor op krapte, maar stelt dat de productie stil zal komen te liggen als er minder dan 50 procent van de gebruikelijke hoeveelheid gas binnenkomt. Ook kleinere branches, zoals bierbrouwers en porseleinfabrikanten, zijn bezorgd over de energievoorziening in de herfst.   We moeten een domino-effect op de gasmarkt voorkomen Robert Habeck vicekanselier Donderdagavond, daags voor het zomerreces, loodste Habeck een uitbreiding van de energiewet door de Bondsdag. Zijn ministerie beziet samen met Uniper hoe het bedrijf kan worden „gestabiliseerd”, zegt een woordvoerder. Ook regelt de uitgebreide wet dat er meer kolen mogen worden gestookt   en hoe de beperkte gasvoorraad verdeeld moet worden.  Als er eind juli geen gas door Nord Stream 1 stroomt, treden mogelijk al wettelijke inperkingen van gasverbruik in werking. De stad Hamburg, bijvoorbeeld, onderzoekt of het warmwatergebruik te beperken valt tot bepaalde uren van de dag. Een volgende stap, tegen het eind van de zomer, zou zijn dat bedrijven betaald worden als ze afzien van het verbruik van gas. In een laatste fase zouden bepaalde bedrijven worden afgeschakeld van gas, al is dat een scenario dat Habeck koste wat kost wil voorkomen. Het doel is om de gasvoorraden in de herfst zo vol te hebben dat Duitsland de winter doorkomt.  In de Bondsdag kapittelde Habeck de regering-Merkel (waar ook kanselier Scholz deel van uitmaakte), die Duitsland steeds afhankelijker maakte van Russisch gas. De richtlijn uit de jaren zeventig dat Duitsland niet voor meer dan 30 procent afhankelijk mag zijn van één land, werd in de jaren negentig al licht overschreden. Voor de uitbraak van de Oekraïne-oorlog kwam 55 procent van het door Duitsland verbruikte gas uit Rusland.   Merkel deed alsof de energiepolitiek haar weinig aanging; het nieuwe gasproject met Rusland, Nord Stream 2, bleef ze stug „zuiver privaat-economisch” noemen. En inderdaad had de Duitse industrie veel baat bij het Russische gas. De toenmalige bestuursvoorzitter van BASF krabbelde nog zijn handtekening op een stuk Nord Stream 1-pijp. Op de website van gasimporteur Uniper waren tot voor kort, zo berichtte de Frankfurter Allgemeine Zeitung, nog lofzangen te vinden op Nord Stream 2  en de betrouwbaarheid van Rusland als leverancier.  Nu moet de Duitse regering Uniper overeind houden. Eerder pompte ze al miljarden in een andere gasleverancier – een dochteronderneming van Gazprom waarvan het bestuur dit voorjaar is overgenomen door de Duitse netbeheerder.   Onder Habeck zal de regie de komende maanden  vooral bij het ministerie liggen en niet bij de markt. Habeck deinst er ook niet voor terug Duitse burgers op te roepen thuis korter onder te douche te staan en de lichten uit te doen, maatregelen die misschien niet alleen bij vriendelijke voorstellen blijven. Habeck zelf heeft de airconditioning in zijn ministerie alvast omlaag gedraaid: „We zweten niet alleen metaforisch meer, bij ons op het ministerie.” ||https://www.nrc.nl//nieuws/2022/07/08/als-het-duitse-energieconcern-uniper-omvalt-stort-de-europese-energiemarkt-in-a4135958
2022-07-08||‘Grijp nu in om een ramp  in de winter te voorkomen’, zeggen energie-experts||Het wordt tien dagen nagelbijten voor Europa. Vanaf maandag begint het Russische staatsgasbedrijf Gazprom met  ‘technisch onderhoud’ van Nord Stream 1, een van de belangrijkste pijpleidingen die Europa van aardgas voorziet. De vrees is dat het niet bij die tien dagen blijft. Dat Gazprom ook daarna de toestroom blijft afknijpen. Of misschien wel volledig stillegt. Als dat gebeurt, heeft de EU een groot probleem. Het gas dat via die pijpleiding binnenkomt, is cruciaal voor het vullen van de wintervoorraden. Zit er over vier maanden niet genoeg in, dan wordt het een barre winter voor tientallen miljoenen Europese huishoudens en talloze bedrijven die waarschijnlijk op rantsoen moeten. In de energieoorlog met Rusland – 12 van de 27 EU-landen zijn nu al deels of volledig afgesloten van Russisch gas  – kan het  een kantelpunt worden. Europese politici reageren lankmoedig op de  escalerende gascrisis, alsof de gasmarkt nog  normaal functioneert. Minister Rob Jetten (Klimaat en Energie, D66) zegt Gazprom niet te kunnen dwingen het ‘Russische’ deel van de opslag in Bergermeer te vullen, en evenmin lijkt het een optie dat deel dan maar zélf op te vullen,  zo bleek uit onderzoek van NRC. De Duitse regering heeft  de ‘alarmfase’ afgekondigd, maar de bijbehorende maatregelen blijven nog  achterwege. Berlijn wil liever  even wachten, niet te veel onrust zaaien.  Oliedom noemen critici dat. Energieconsultant Cyril Widdershoven zegt: „We moeten er nú alles aan doen om een ramp in de winter te voorkomen. Als je straks nog in actie moet komen, is het te laat. Als het gaat vriezen, kun je niet binnen een week aan gas komen – zelfs niet binnen drie maanden. Dus als minister Jetten zegt dat het allemaal wel goedkomt, is hij naïef. Dit is het optimisme van een zeezeiler die met een gescheurd zeil, tegenwind en op plek 25 in de race denkt nog wel te gaan winnen. Het is oorlog. Dus handel daarnaar.” Als minister Jetten zegt dat het allemaal wel goedkomt, is hij naïef. Het is oorlog. Dus handel daarnaar Daarmee bedoelt hij: Nederland moet snel veel meer werk maken van het inkopen van extra gas. Al kost het miljarden. Jetten is daar beducht voor, uit angst dat de prijzen op de markt de lucht in schieten, maar volgens Widdershoven moet dat maar. „We hebben de afgelopen jaren ook miljarden aan coronasteun uitgegeven, voor kappers en friettenten, dus waarom nu dan niet? Deze crisis gaat ook iedereen aan.”  Dat politici terughoudend zijn, althans in het openbaar, is verklaarbaar. Nu al veel harder ingrijpen, is een impopulaire boodschap. Bovendien zijn ze zich er scherp van bewust dat al te forse uitspraken direct effect hebben op de markt. Hoe meer paniek ze uitstralen, hoe sterker de prijzen verder omhoog kunnen gaan.  Het illustreert het dilemma waarvoor politici nu, midden in de zomer, staan. „De klassieke preventieparadox”, zegt Georg Zachmann, energieanalist bij de Brusselse denktank Bruegel. „Het is  vergelijkbaar met het nemen van coronamaatregelen. Als je niet op tijd ingrijpt, loop je grote risico’s. Maar bereid je je wel gedegen voor, dan lijk je een idioot omdat je   peperdure maatregelen neemt.”  Politici zouden volgens Zachmann  veel duidelijker  moeten communiceren. „Ze moeten zeggen: ‘Deze winter wordt enorm zwaar. We hebben nog een paar maanden, die moeten we goed gebruiken. Bereid u voor.’ Politici moeten mensen stimuleren hun huizen  beter te isoleren. En dat ze nu beginnen met gedragsverandering.”  Hij berekende dat Europa bij een volledige Russische stop zijn gasverbruik met 15 procent zou moeten terugdringen om de winter door te komen. Maar de regionale verschillen zijn groot: terwijl het in de Baltische staten om 54 procent gaat, hoeven landen als Frankrijk en Spanje nauwelijks te snijden. Op Europees niveau gebeurde tot nu toe weinig. De Europese Commissie heeft lidstaten er alleen  toe verplicht dat hun opslagen voor 1 november voor minstens 80 procent gevuld zijn (dat was   een concessie naar lastige lidstaten,  de Commissie zette  aanvankelijk in op 90 procent). Ook wil de Commissie graag namens alle EU-landen samen op de markt gas inkopen, om lagere prijzen te  bedingen, net als in de coronacrisis met vaccins. Het gebrek aan Europese daadkracht verrast niet.  Lidstaten gaan traditioneel zelf over kwesties die de nationale veiligheid raken, zegt Arjen Boin van Universiteit Leiden. Hij is hoogleraar publieke instituties en openbaar bestuur en gespecialiseerd in (Europees) crisismanagement. „De EU heeft weinig bevoegdheden wat betreft crisismanagement. En lidstaten waren de afgelopen jaren ook niet happig om bevoegdheden op dat gebied over te hevelen naar Brussel.” Komt er straks een  horrorwinter, dan zal de EU daar waarschijnlijk niet klaar voor zijn, zegt Boin. En dan, verwacht hij, zullen lidstaten ‘Brussel’ wél meer macht willen geven. „Je ziet bij al die crises steeds hetzelfde patroon. Eerst is er inertie, we lossen het zelf wel op. Dan groeit het lidstaten boven het hoofd en kijken ze naar Brussel.” Iets daarvan zie je nu al gebeuren,  nu de  lidstaten  Brussel hebben verzocht meer regie te nemen. Op 20 juli komt de Europese Commissie met een noodplan om het afschakelen van gas Europees beter te coördineren en lidstaten voor te bereiden op een totale stop. „We moeten ervoor zorgen dat bij volledige verstoring het gas naar de plaats stroomt waar dat het hardst nodig is”, aldus voorzitter Ursula von der Leyen deze week,  verwijzend naar de chaos en het gebrek aan solidariteit aan het begin van de pandemie.  Of de solidariteit deze keer standhoudt, blijft de grote vraag. Óók die van de EU met Oekraïne, zegt Georg Zachmann. Zijn grootste zorg: dat Europa „niet goed voorbereid” is op een gastekort: blijft er dan sprake van onvoorwaardelijke steun van Europa aan Kiev?  ||https://www.nrc.nl//nieuws/2022/07/08/grijp-nu-in-om-een-ramp-in-de-winter-te-voorkomen-zeggen-energie-experts-2-a4135957
2022-07-08||Jongens in pak zetten de bioscoopzaal op zijn kop. Wat gaat daar achter schuil?||Tijdens de lockdownperiodes waren veel doemverhalen te lezen over de toekomst van de bioscoop. Zou Generatie Z na de ergste fase van de coronapandemie nog wel naar een filmtheater willen? Of zouden ze alleen nog maar  willen tiktokken   op hun telefoons?  Die angst blijkt  in het geval van de succesvolle nieuwste Minions-film  ongegrond.  Een deel van het succes heeft zelfs met TikTok te maken.  Hoe Gru een superschurk werd (de originele titel is Minions: The Rise of Gru) haalde in het eerst weekend van juli wereldwijd 202 miljoen dollar binnen. In de VS was het de beste scorende film ooit in het weekend rondom de Amerikaanse Onafhankelijkheidsdag.   Minions zijn  de gekke  hulpjes van de semi-vriendelijke slechterik Gru.  Memes met Minions   zijn er in vele soorten en maten, maar sinds de première van de nieuwste film is vooral  #Gentleminions een trending topic.  Op het sociale netwerk is in korte tijd een stortvloed aan video’s verschenen waarin groepen jongemannen te zien zijn  die in pak naar The Rise of Gru gaan. De jongens staan vaak  achter elkaar in een rij terwijl ze de handgebaren van slechterik  Gru nadoen. In de bioscoopzaal zien we ze tijdens de voorstelling klappen en juichen. De bezoeken worden meestal begeleid door het  nummer ‘Rich Minion’ van rapper Yeat.  De filmpjes bevatten duidelijk een  ironische laag, al lijken de meeste jongeren oprecht fan van de films.  Universal was blij met deze gratis reclame, liet het filmbedrijf op Twitter weten: „Aan iedereen die in pak naar  Minions gaat: we zien jullie en we houden van jullie.”  Niet iedereen deelt het enthousiasme  over de jochies  in pak.  Sommige groepen waren naar verluidt zeer luidruchtig en vervelend. Zo vervelend zelfs dat sommige bioscopen in het VK besloten om groepen jongeren in pak te weigeren. Video’s met een reactie op dat  verbod gingen daarna ook weer viraal: zo verscheen een TikTok waarin jongens hun pak onder een andere laag kleding  verstoppen en pas tijdens de voorstelling  hun chique  outfit laten zien.  „Minions bieden met hun absurde humor even een uitweg uit de martelkamer die het leven kan zijn”, schreef NRC onlangs. En dat kun je ook zeggen over deze internettrend.  Het merendeel van de  deelnemers zal zich tijdens de  voorstelling vast netjes gedragen. Een oplossing om overlast voor reguliere bezoekers zoveel mogelijk  te voorkomen kan liggen in  het organiseren van zogenoemde ‘rowdy screenings’ – rumoerige voorstellingen waarbij bezoekers  luidruchtig mogen zijn en niet in hun stoel hoeven te blijven. Zoiets gebeurde in het verleden  al bij cultfilms als The Room  (volgens sommigen de slechtste film ooit) en Cats (volgens sommigen  de slechtste film ooit).  Nu worden de Minions-films veel  beter ontvangen dan die twee  voorbeelden, maar ze maken wel ongeveer net zoveel  emotie los bij bezoekers.      Voor als dit fenomeen naar Nederland overslaat is dat alvast een goed devies voor exploitanten. Geef een stel  gentleminions hun eigen zaaltje en laat ze  anderhalf uur  gaan. Zolang ze niks slopen natuurlijk, want  het   professionele kattenkwaad moeten we overlaten aan de Minions zelf. Why Minions is crushing the box office. pic.twitter.com/IsFSW7Tkrf — Rob Keyes (@rob_keyes) July 3, 2022   
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/08/jongens-in-pak-zetten-de-britse-bioscoopzaal-op-zijn-kop-wat-gaat-daar-achter-schuil-a4135956
2022-07-08||Gemeenteraadslid Moskou tot zeven jaar celstraf veroordeeld vanwege kritiek op oorlog||Een gemeenteraadslid in Moskou is door een rechtbank veroordeeld tot zeven jaar gevangenisstraf vanwege het „opzettelijk verspreiden van valse informatie” over de inzet van het Russische leger in Oekraïne. Dat meldt het Russische staatspersbureau TASS vrijdag. Het raadslid, Aleksej Gorinov, is de eerste volksvertegenwoordiger in Rusland die is veroordeeld onder de wetgeving die de regering enkele maanden geleden invoerde om ‘misinformatie’ over de invasie tegen te gaan. Gorinov zal zijn straf moeten uitzitten in een strafkolonie. Het raadslid had enkele weken na de Russische invasie van Oekraïne kritiek geuit op plannen van Moskou om een kunstwedstrijd voor kinderen te organiseren, waarbij hij stelde dat in Oekraïne „elke dag kinderen sterven”. Gorinov werd een maand later gearresteerd. Tijdens zijn proces zette hij zijn verzet door. Zo hield hij tijdens een van de zittingen een bord omhoog waarop stond: ‘hebben jullie deze oorlog nog steeds nodig?’ Het Kremlin voerde vlak na de inval van Oekraïne een wet in die alle kritiek op de oorlog strafbaar stelt. Ook woorden als ‘invasie’ en ‘oorlog’ mogen niet meer worden gebruikt. Wie de wet overtreedt kan tot vijftien jaar gevangenisstraf krijgen. Meerdere mensen zijn al veroordeeld onder deze wet. Ook Russische activisten als Vladimir Kara-Murza zijn opgepakt voor het overtreden van de wet. Kara-Murza wacht nog op zijn vonnis. Amnesty noemt veroordeling ‘schokkend’
In zijn slotverklaring bekritiseerde Gorinov, die onschuldig pleitte, de oorlog opnieuw. „Ik dacht dat Rusland in de twintigste eeuw zijn grens van oorlogen had bereikt”, zei hij. „Maar nu hebben we Boetsja, Irpin en Hostomel. Betekenen deze namen iets voor u?” In een reactie noemt Bruce Millar, adjunct-directeur van Amnesty International voor Oost-Europa en Centraal-Azië, de veroordeling van Gorinov „schokkend”. „Het is een onwettige represaille voor het uiten van zijn mening, en geen rechtspleging”, schrijft hij. „De Russische rechterlijke macht heeft weer eens de kant gekozen van een regering die alle vormen van afwijkende meningen het zwijgen wil opleggen”. Millar roept op tot een onmiddellijke vrijlating van Gorinov.||https://www.nrc.nl//nieuws/2022/07/08/gemeenteraadslid-moskou-tot-zeven-jaar-celstraf-veroordeeld-vanwege-kritiek-op-oorlog-a4135952
2022-07-08||De man die Japan ‘gewoner' wilde maken||De meeste Japanse premiers laten weinig sporen na, het land heeft er sinds 1945 al zo’n 35 versleten. Maar dat gold niet voor Shinzo Abe, de voormalige premier die vrijdag tijdens een verkiezingsbijeenkomst in de stad Nara – bekend om zijn loslopende herten – op 67-jarige leeftijd werd doodgeschoten.   Het optreden van Abe, telg van een vooraanstaande politieke familie, liet de Japanners niet onberoerd. Hij was niet alleen de langst dienende premier, hij zette ook een krachtig eigen stempel op zowel  het economische als op het defensie- en buitenlands beleid van zijn land. De conservatieve nationalist Abe genoot bovendien nog altijd veel invloed in de Liberaal-Democratische Partij, al decennia de machtigste partij van het land. De huidige Japanse premier Fumio Kishida geldt als een beschermeling van hem.  Hoewel Abe bepaald niet bij iedereen geliefd was, reageerde het land geschokt op de moord. Politieke moorden zijn zeer zeldzaam in Japan. Premier Kishida sprak van „een barbaarse daad midden in een verkiezingscampagne, die de basis vormt voor de democratie”. De vermoedelijke dader, een 41-jarige man die zelf een wapen had gefabriceerd, had eerder gewerkt bij de maritieme tak van de zogeheten Zelfverdedigingsmacht, zoals de Japanse marine officieel wordt aangeduid.   Of de man juist daarom op Abe schoot, is niet duidelijk. Abe, wiens grootvader een sleutelrol had in de bewapeningsindustrie van het keizerlijke Japan tijdens de Tweede Wereldoorlog, vond dat het tijd werd dat zijn land zich aan het ‘vredeskorset’ ontworstelde dat het na 1945 was opgelegd om nieuwe agressie te voorkomen. Japan mocht daarom volgens zijn – door de Amerikaanse overwinnaars opgelegde – pacifistische constitutie slechts een defensie-apparaat hebben dat het land in staat stelde zich te verdedigen tegen eventuele aanvallen op eigen grondgebied.  Twee keer was Abe premier. De eerste keer, in 2006, duurde amper een jaar en was geen succes. Hij vertrok naar eigen zeggen wegens een hardnekkige darmkwaal, maar anderen stelden dat de dreigende openbaarmaking van belastingontduiking door hem ook een rol speelde bij zijn snelle vertrek. Eind 2012 kreeg hij een herkansing en kwam hij opnieuw aan het hoofd van de LDP te staan, waarna een premierschap volgde dat bijna acht jaar zou duren. Als een berouwvolle zondaar verklaarde hij bij zijn hernieuwde aantreden: „Als politicus heb ik ervaren wat het is om te falen. Precies daarom ben ik bereid alles te geven voor Japan.”  Energiek trok hij van start. Om te beginnen lanceerde hij zijn veelbesproken ‘Abenomics’, een drastisch stimuleringsbeleid om de Japanse economie die in de jaren negentig in een langdurige stagnatie was terechtgekomen tot nieuwe bloei te brengen. Daartoe zette de Japanse centrale bank de geldkraan wijd open, in de hoop daarmee de binnenlandse consumptie aan te wakkeren. Verder presenteerde Abe grote nieuwe infrastructurele projecten en kondigde hij structurele hervormingen aan op onder meer de arbeidsmarkt.   Ook buiten Japan volgden economen het Japanse experiment nauwlettend, maar na eerste hoopvolle resultaten belandde Japan een paar jaar later toch weer in een recessie. „Niet bemoedigend”, erkende ook Abe, geen man van veel uiterlijke emoties, destijds.   Critici wezen erop dat zijn regering vooral op het terrein van structurele hervormingen in gebreke was gebleven. De Japanse arbeidsmarkt was nog altijd niet flexibel genoeg, betoogden zij. Wel wist Abe het aandeel van de werkende Japanse vrouw op de arbeidsmarkt op te krikken. Abe’s grote ambitie was daarnaast om de economische reus Japan ook op het gebied van defensie en buitenlands beleid nadrukkelijker op de wereldkaart te zetten. Japan moest een ‘gewoner’ land worden, dat zo nodig geweld kon gebruiken buiten het eigen grondgebied. Als opmaat daartoe brak hij daarom als premier met een paar taboes. Zo liet hij een wet aannemen die de Japanse export van wapens weer mogelijk maakte. Ook verhoogde hij voor het eerst in jaren de defensiebegroting, tot ongerustheid van China en Korea.  Ook veel Japanners verdachten Abe, een groot liefhebber van boogschieten, ervan te willen morrelen aan het pacifistische fundament van hun land en spraken zich daar tegen uit.  Het lukte Abe uiteindelijk ook niet het door hem verfoeide artikel 9 van de grondwet te wijzigen dat Japan verbiedt oorlogen te voeren om internationale conflicten te beslechten. Wel slaagde hij erin een lossere interpretatie van dit artikel aanvaard te krijgen.  Van zijn nationalistische drijfveren maakte Abe nimmer een geheim. Zo bezocht hij in 2013 de omstreden Yasukuni-tempel in Tokio, waar gesneuvelde militairen worden herdacht, onder wie ook van oorlogsmisdaden verdachte leiders uit de Tweede Wereldoorlog. Hij zei er slechts  voor vrede te hebben gebeden, maar het gebaar viel verkeerd in de buurlanden en elders. Nooit ook toonde hij maar het geringste medelijden met het lot van zogenoemde ‘troostmeisjes’ uit Korea, China, het toenmalige Nederlands-Indië en andere gebieden, die tijdens de bezetting als seksslavinnen dienden voor Japanse militairen.  Abe was er ook opvallend snel bij om zijn banden met een andere omstreden conservatief aan te halen. Meteen na de verkiezingszege van Donald Trump in 2016 was hij de eerste buitenlandse leider die bij hem zijn opwachting kwam maken. „Ik kwam er vandaan met de overtuiging dat de aanstaande president Trump een leider is die kan worden vertrouwd”, verklaarde Abe. Naderhand  speelden beiden graag een partijtje golf met elkaar.  In 2020 speelde Abe’s darmkwaal opnieuw op en trad hij af. Zijn populariteit, goed voor verschillende verkiezingsoverwinningen na 2012,  was toen al flink geslonken, mede door een aarzelende aanpak van het oprukkende coronavirus. De Olympische Spelen van Tokio, die hij zo graag als premier had bijgewoond, moesten dat jaar worden uitgesteld.    Vier jaar eerder had de doorgaans nogal stijve Abe opzien gebaard door bij de slotceremonie van de Spelen in Rio de Janeiro zich vanuit een buis op een podium te laten lanceren in een vermomming van de in Japan geliefde videogame-held Super Mario, met ludiek pak, rode pet en rode bal. Hoewel hij eerst vreesde zich belachelijk te maken, keek hij er toch met voldoening op terug. „Toen ik in het stadion verscheen, was er een geweldig applaus en op internationale conferenties naderhand vertelden wereldleiders me: ‘Ik heb je gezien verkleed als Mario!’” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/de-man-die-japan-gewoner-wilde-maken-a4135955
2022-07-08||Floor de Jong zaagde tientallen knotwilgen om. ‘Ik kan later zeggen: we hebben er alles aan gedaan’||De koeien van boer Floor de Jong beginnen luid te loeien als hij komt aanlopen om het hek naar het weiland open te doen. „Ze staan te trappelen, het zijn echt gewoontedieren. We hebben iets te lang koffie gedronken”, zegt De Jong. Hij loopt de graskuil op en kijkt uit over zijn tweehonderd hectare landbouwgrond in de polder van het dorp Bergambacht in de gemeente Krimpenerwaard (57.000 inwoners). Dit boerenlandschap vol grazende koeien, gelegen ten oosten van Rotterdam, wil hij graag behouden. „Als het echt misloopt met het stikstofbeleid en boeren hier verdwijnen, kan ik later in elk geval zeggen: we hebben er alles aan gedaan.”    Het is woensdagochtend, De Jong is nog aan het bijkomen van een bewogen week die hem politiek de kop kostte. Dinsdagavond maakte hij in een emotioneel betoog in de gemeenteraad zijn aftreden als SGP-raadslid bekend. De Jong, een regionale leider van Farmers Defense Force, zaagde samen met andere boeren op 27 juni tientallen knotwilgen rond zijn boerderij om. Het was een protest tegen de „kaalslag” op het platteland die De Jong vreest als de Haagse stikstofplannen doorgaan. Regionaal én landelijk was de verontwaardiging groot. De lokale partij Pro Krimpenerwaard noemde hem een „radicale vernielzuchtige actievoerder”, op Twitter werd hij voor „subsidiehoer” uitgemaakt omdat hij als boer ook gemeenschapsgeld voor natuurbeheer ontvangt.  Zo hoefde het voor hem niet meer, zegt De Jong. „Ik wilde ook niet dat het aan de SGP zou blijven kleven.” De Jong is de eerste lokale politicus die door de recente ophef rond de stikstofcrisis is teruggetreden.  De gebeurtenissen in de Krimpenerwaard laten zien hoe hoog de emoties over de Haagse plannen lokaal oplopen en hoezeer de gevolgen van het ingezette beleid in het landelijk gebied worden gevreesd. De lokale reacties op de actie van De Jong variëren van felle kritiek tot onvoorwaardelijke steun, maar over één ding zijn inwoners en lokale politici die NRC sprak het eens: het Haagse stikstofplan is slecht doordacht, onduidelijk en oneerlijk voor  boeren. Netty Brussee is woensdag, ruim een week na het incident, nog altijd boos. Brussee is eigenaar van kinderdagverblijf Achter ’t Potdeksel vlak naast De Jongs perceel. Van de drie dertig jaar oude wilgen die zij zelf onderhield stonden plotseling alleen de afgezaagde boomstammen nog. „De bomen stonden aan de openbare weg en horen bij dit karakteristieke landschap. Vorig jaar zat er nog een uil in te broeden. Dit is pure vernieling.” Brussee heeft aangifte gedaan en wil dat De Jong nieuwe wilgen voor haar deur plant. Het incident heeft hun relatie beschadigd, zegt ze. „Ik belde Floor altijd direct op als een koe stond te bevallen. Daar moet ik nu echt even over nadenken.” Brussee benadrukt dat zij niets tegen boeren heeft. „Ik ben  opgegroeid in een boerendorp, ik snap hun boosheid op de overheid. Het zou verschrikkelijk zijn als hier meer boeren verdwijnen.” De manier waarop De Jong actie heeft gevoerd veroordeelt ze wel. „In onze buurtapp werd geschokt gereageerd. Zo zorg je er alleen maar voor dat burgers zich tegen de boeren keren.” Voor het gemeentehuis in Lekkerkerk, een van de dorpen in de Krimpenerwaard, hebben zich dinsdagavond tientallen boerenkinderen op mini-trekkers verzameld. Ze rijden rond met protestborden met teksten als ‘Ik wil boer worden’ of ‘Wie de boeren laat stikken heeft straks niks te bikken’. De buurtbewoners op deze manifestatie steunen De Jong voluit. Manuela Peters vindt het kappen van de wilgen „een topactie”. „Floor komt alleen maar op voor de toekomst van z’n kinderen.” Als De Jong zelf zijn gezicht laat zien bij de demonstratie, stapt een vrouw met een bos bloemen op hem af. „Alsjeblieft Floor, het is waardeloos hoe ze met je omgaan!” Vlak voordat het raadsdebat over zijn actie begint zegt De Jong dat hij het een spannend moment vindt. Hij heeft overwogen zijn woorden op papier te zetten, maar spreekt toch uit het hoofd. Hij zegt beteuterd dat hij reacties kreeg „alsof ik Satan zelf ben”. De Jong, in  donkerblauw pak en met oranje SGP-stropdas, breekt als hij de kinderen bij het gemeentehuis aanhaalt. „Ik voel me echt gezegend met die jongens en meisjes buiten.”  Na zijn aftreden krijgt hij handen en schouderklopjes van collega’s, SGP-fractievoorzitter Jan Verburg neemt het daarna nog voor De Jong op. Van de SGP, in de Krimpenerwaard met vijf zetels de tweede partij, had De Jong – de enige boer in een raad met 31 zetels – niet hoeven opstappen, zegt Verburg in het debat. „De SGP-fractie ziet hem met lede ogen gaan. Floor was als geen ander in staat de belangen van de boeren te behartigen, hij is een voorbeeld voor ons allemaal.” Over het kappen van de knotwilgen gaat het al niet meer.   Aan de keukentafel heeft De Jong woensdag zijn nette pak weer ingeruild voor een donkergroene overal. Het was een korte nacht, het melken van de koeien begint iedere ochtend om half vijf. Zijn vrouw Evelyn schenkt koffie en biedt koekjes aan, tijdens het gesprek lopen de kinderen een voor een binnen, net als de Oekraïense vluchtelingen die de familie opvangt. Z’n zoon zit al in de maatschap, zijn drie dochters helpen in hun vrije tijd een handje mee. De Jong runt een echt familiebedrijf: hij nam de boerderij over van z’n vader, die nog altijd helpt in de kaasmakerij. Zijn moeder staat in de kaaswinkel.  De boerderij is uitgegroeid tot een megabedrijf, met 500 koeien en 1.800 varkens. Ter vergelijking: een gemiddeld boerenbedrijf heeft ruim honderd koeien. De Jong kreeg de afgelopen zeven jaar bijna een half miljoen Europese landbouwsubsidies, blijkt uit data van website Follow the Money. Daarmee zit hij bij de 3 procent best gesubsidieerde boeren Nederland en ontvangt hij volgens de site zes keer meer dan de gemiddelde boer. De omzet van De Jong ligt rond de 3,5 miljoen euro. Echte spijt van zijn actie heeft De Jong niet, hij betreurt vooral de ophef. In de jaren tachtig werden boeren in de Krimpenerwaard beboet en opgepakt voor het illegaal storten van afval op hun land, waarna uit protest nog veel meer knotwilgen werden gekapt. „Destijds dreigden de boeren de hele Krimpenerwaard plat te zagen. Dit gebied is qua boerenacties toch een beetje het Uruzgan van Nederland.” Volgens De Jong is het aantal melkvee- en varkenshouders in zijn gemeente de afgelopen decennia al fors gekrompen. „Het is mijn grote angst dat nog driekwart van de bedrijven hier weg moet. Wij zijn nu een gezond bedrijf, maar dat geeft geen garanties voor de toekomst.” De inmiddels beruchte stikstofkaart van minister Christianne van der Wal (VVD) is ook in de Krimpenerwaard slecht gevallen. Daarop is voor de gemeente een doelstelling van 47 procent opgenomen voor stikstofreductie. De provincie Zuid-Holland moet met de kaart aan de slag, het onteigenen van boeren is een uiterste middel om de doelen te bereiken. In de Krimpenerwaard ligt dat extra gevoelig omdat provincie en gemeente al jaren bezig zijn met de aanleg van het nieuwe natuurgebied Veenweiden, 2.250 hectare, op een totale oppervlakte van 16.000 hectare. Vierentwintig boeren in het gebied kozen ervoor zelf natuur te gaan realiseren, met zeven boeren lopen onderhandelingen over onteigening.  De aanleg van die natuur is hard nodig, zegt Maarten Breedveld van stichting Zuid-Hollands Landschap, een van de partijen die het natuurgebied beheren. „Het aandeel natuur per bewoner is hier minimaal, terwijl duizenden hectaren worden gebruikt voor landbouw.” Dat intensieve gebruik voor landbouw heeft de natuur van het oude cultuurlandschap aangetast, zegt Breedveld. „De Krimpenerwaard kende ooit een hoge biodiversiteit en was beroemd om de gebieden waar weidevogels floreerden.” Op de frequent gemaaide en bemeste landbouwgrond in de Krimpenerwaard zijn weidevogels als de grutto, tureluur en kievit amper meer te vinden, zij moeten in het nieuwe natuurgebied weer de kans krijgen.  De achteruitgang van de natuur heeft niet alleen met stikstof te maken, maar de neerslag van stikstof heeft volgens Breedveld wel degelijk effecten. Zo worden blauwgraslanden erdoor aangetast en verzuurt de bodem, waardoor plantensoorten verdwijnen of bepaalde typen gras – zoals het pijpenstrootje en bramenstruiken – andere soorten verdrijven. „De soortenrijkdom neemt dramatisch af”, zegt Breedveld. ChristenUnie-raadslid Anthony Tom is ook voor een gezonde natuur, maar vindt de voorgestelde 47 procent minder uitstoot voor de landbouw te veel. „Dan moeten er nog meer boeren weg, dat is heel ingrijpend. Het boerenland, met het goud van de kaas en het wit van de melk, is onze identiteit en core business, ook qua toerisme. Dit raakt ons direct.” Tom vindt dat het Haagse stikstofplan veel te weinig rekening houdt met de lokale situatie. „Hier hebben we al een moeizaam proces met onteigeningen achter de rug en dan krijg je zo die 47 procent er weer bovenop. Er wordt niet gekeken naar de inspanningen die hier al worden gedaan, bijvoorbeeld door de boeren die al zelf met natuur aan de slag zijn.” Waar coalitiepartijen VVD, CDA en ChristenUnie landelijk zeggen dat aan de stikstofdoelen niet getornd mag worden, is Tom in de gemeenteraad de indiener van een breed gesteunde motie die vraagt om „een forse verlaging” van de 47 procent voor de landbouw en het college vraagt „geen medewerking te verlenen” aan onteigeningen in het kader van stikstofreductie. Ook de lokale VVD- en CDA-fractie stemmen voor.  Natuurbeheerder Breedveld snapt de onrust, maar zegt dat onder boeren in de Krimpenerwaard echt een omslag nodig is. „Het huidige gebruik van landbouwgrond op een industriële manier is roofbouw plegen op de natuur.” Breedveld hoopt dat steeds meer boeren zullen kiezen voor een bedrijf dat meer in balans is met de natuur. „Ik wil niet minder, maar meer boeren hier, die met minder dieren een goede boterham kunnen verdienen én voor ons eeuwenoud cultuurlandschap te zorgen.” Floor de Jong ziet weinig in inkrimpen, hij vindt dat maar „gezeur”. Bovendien doet hij al aan natuurbeheer. De Jong is voor nu opgelucht dat hij al zijn energie weer in zijn bedrijf kan steken, een melkveehouderij combineren met gemeenteraadswerk was lastig. Het  vervelendste vindt hij dat zijn buurvrouw Netty nog zo boos op hem is. De Jong weet niet of hij al snel langs gaat om het goed te maken en over het planten van nieuwe wilgen te praten. „Netty is niet iemand die snel vergeet. Dit heeft even tijd nodig vrees ik.” ||https://www.nrc.nl//nieuws/2022/07/08/floor-de-jong-zaagde-tientallen-knotwilgen-om-ik-kan-later-zeggen-we-hebben-er-alles-aan-gedaan-a4135954
2022-07-08||De strijd om de wielermacht tussen Tour-organisator ASO en de internationale bond UCI||Je herkent ze vrijwel meteen. Tussen de overwegend felle kleuren van de teambussen, de rijen volgauto’s en de wirwar van wielrenners in hun tricots, loopt een groepje van vier commissarissen van de internationale wielerbond UCI  in een rustige pas. Kakikleurige broek, lichtblauw overhemd erboven. Op de linkerborst prijken de letters van hun werkgever, de badge om hun nek verklapt hun functie. Ze doen hun dagelijkse ronde door het rennerskwartier, deze keer in de Deense startplaats Vejle, de plek waar wielerploegen de laatste voorbereidingen treffen in aanloop naar   de derde Touretappe.  Hun blik is gericht op de racefietsen die boven op de ploegwagens zijn vastgeklikt. Voor iedere rit deze Tour de France controleert de wedstrijdjury het materiaal van de renners uitvoerig. Op  voortstuwende onderdelen, verboden mechanische aandrijvingen of onreglementaire aanpassingen aan het stuur. Zij moeten zorgen dat de koers eerlijk verloopt. „De UCI is de politieke macht in de wielerwereld”, zegt hoogleraar sportmarketing Wim Lagae van de KU Leuven. De internationale wielerbond bepaalt de regels voor wielerwedstrijden en levert commissarissen die er tijdens rittenkoersen als de Tour op toezien of ieder team zich aan de protocollen houdt.  Maar er was een tijd dat de Amaury Sport Organisation (ASO), de eigenaar en organisator van de Tour, liever zelf juryleden  aanwees. Een tijd dat de ASO de UCI zoveel mogelijk buiten de Tour wilde houden. Een tijd ook, waarin de spanning tussen de twee belangrijkste wielerinstituten een kookpunt bereikte.  Zoals in 2008, toen de UCI de wielerkalender dreigde om te gooien. Etappekoers Parijs-Nice zou worden geschrapt als officiële wedstrijd. Dat zou een pijnlijke aanpassing van de wielerkalender  voor de ASO betekenen. Als organisator van Parijs-Nice was die ronde een belangrijke test voor de Tour de France, vooral als het ging om media-aandacht.   „De UCI zei tegen ploegen: jullie mogen hier niet meer aan meedoen, de koers valt  buiten onze regels”, vertelt Lagae. Maar de ASO liet weten  dat iedereen   die Parijs-Nice zou overslaan, een uitnodiging voor de Tour de France  kon vergeten. Afwezigheid bij  de belangrijkste wielerronde van het jaar zou voor de wielerploegen  een niet te slikken gevolg zijn.   „De teams schaarden zich achter de ASO en Parijs-Nice ging gewoon door dat jaar”, zegt Lagae, die ook het boek Koerszaken schreef.  Het was een bevestiging van de machtspositie die de ASO, sinds de oprichting van het bedrijf in september 1991, binnen de wielerwereld heeft. De Britse schrijver Alex Duff verdiepte zich voor zijn boek Le Fric (Het Geld), dat dit jaar vlak voor de start van de Tour  verscheen, vijf jaar in de strijd om de macht in de wielerwereld. Zijn aandacht werd vooral getrokken door de rol van de familie Amaury, de enige aandeelhouder van de ASO, die al sinds de jaren zestig van de vorige eeuw de volmacht over de Tour-opzet heeft. Het boek biedt op  speelse wijze een inkijk in de zakelijke historie van de Ronde van Frankrijk. Aan geldkwesties daarin geen gebrek. Alleen al de manier waarop de familie Amaury de licentie van  de Tour verkreeg, was  een financiële kwestie. Voor 1965 was de organisatie in handen van zowel dagblad  Le Parisien Libéré (eigendom van de Amaury’s) als van sportkrant L’Équipe van Jacques Goddet. Omdat het Goddet en L’Équipe financieel niet voor de wind ging, verkocht hij de krant – en daarmee het aandeel in de Tour de France – aan de familie Amaury.  Wat de Tour de France de ASO, en daarmee de familie Amaury, vandaag de dag precies oplevert, is allerminst duidelijk. Dat komt vooral doordat het bedrijf de financiële cijfers van alle sportevenementen die het organiseert, op een hoop gooit. Naast de Tour is de ASO ook eigenaar van onder veel meer autorally Parijs-Dakar en de marathon van Parijs.   „Ze hoeven dat ook niet op een andere manier te doen”, zegt auteur Duff.   „En ik denk dat ze liever niet laten weten hoeveel ze precies met  de Tour de France verdienen. Vooral niet aan de wielerploegen.” Duff schat na zijn onderzoek de opbrengsten van de uitzendrechten en sponsorcontracten – met onder meer autofabrikant  Skoda en watermerk Vittel–  van de Ronde van Frankrijk op iets meer dan honderd miljoen euro. Een andere inkomstenbron voor de ASO is het geld dat steden en dorpen betalen om start- of finishplaats te mogen zijn. Van Utrecht is bekend dat het voor de start van 2015 een fee van vier miljoen euro aan de Tourorganisator overmaakte. Kopenhagen zou voor de Grand Départ dit jaar 5,5 miljoen euro hebben betaald.  Het eigendom van de belangrijkste en financieel meest interessante wielerronde van het jaar maakt de ASO bij voorbaat een sterke speler, zegt sportmarketing-deskundige Marcel Blijlevens. Het bedrijf kocht  de afgelopen decennia  ook  de eigendomsrechten van wielerkoersen als Parijs-Roubaix, het Critérium du Dauphiné, de Waalse Pijl en Luik-Bastenaken-Luik.  Voor andere partijen is het daardoor  lastig geworden om een aandeel te verkrijgen in de wielermarkt.  Wielerbond UCI mist überhaupt de financiële stootkracht om zelf meer koersen te organiseren en uit te zenden, stelt Duff. De wielerwereld is wat dat betreft speciaal, meent    Lagae.   „Regulator UCI, de politieke macht, is economisch niet de sterkste partij.” De UCI heeft, met name in het begin van deze eeuw,  wel geprobeerd daar verandering in te brengen. De kwestie rond Parijs-Nice in 2008 volgde na de jaren van het UCI-voorzitterschap van de vijf jaar geleden  overleden Nederlander Hein Verbruggen. Hij poogde de internationale wielerorganisatie onder meer sterker te maken door mondialer te denken;  koersen in China, op zoek naar wielerenthousiasme in de Verenigde Staten. Hoewel dat leidde tot meer interesse in wielrennen in die delen van de wereld, bracht het de UCI niet het (economische) succes dat nodig was om de strijd met de ASO echt aan te kunnen gaan.  Een  overwinning die Verbruggen wel boekte, was het rankingsysteem voor wielerploegen. Waar de ASO  eerst zelf teams kon uitnodigen voor de Tour de France,  werd  een ranglijst bepalend voor het deelnemersveld. Maar ook daar wist de ASO een deel van de macht te behouden; de organisator kan nog altijd ieder jaar  vier wildcards uitdelen aan  ploegen. Vaak gaan die naar  Franse teams.  De UCI heeft langzaam maar zeker de autonomie van de ASO moeten aanvaarden, zegt Lagae. Recente problemen in de wielerwereld hebben de instituten ook dichter bij elkaar gebracht. Van de dopingcrisis hebben  beiden veel last gehad, zegt Lagae. Alleen door samen een zerotolerancebeleid te voeren, konden ze de zweem van doping rond de wielersport deels weghalen, iets dat volgens de hoogleraar goed gelukt is.  Volgens Lagae geeft de zaak rond team Bahrain-Victorious de huidige status van de verhouding tussen de UCI en de ASO goed weer.   „Ze lijken elkaar niet meer voor de voeten  te willen  lopen”, zegt hij. Bij renners van dat team werden  vlak voor de start van de Tour de France invallen gedaan door  politie-eenheden in verschillende landen. Er verscheen onder meer een foto van een bed vol  medicijnen in de pers die na één van de invallen zouden zijn gevonden. Tot op heden is door Europol, dat het onderzoek leidt, nog niets bekendgemaakt over de eventuele vondst van verboden middelen. Vorig jaar deed de Franse politie tijdens de Tour de France ook al een inval  bij  Bahrain-Victorious.    Iedere dopingverdenking schaadt nog altijd de koers en de wielersport, zegt Lagae. Gevolg: de UCI en de ASO maken allebei geen woord vuil aan de zaak. Het juridische onderzoek  wordt gerespecteerd.  Ook de coronapandemie versterkte ogenschijnlijk de band tussen beide organisaties.   „De UCI en de ASO hebben er grotendeels samen voor gezorgd dat er een werkbaar coronaprotocol volgde. De wielerkalender werd ook aangepast”, zegt  Blijlevens. De wielersport kon  zo relatief snel wedstrijden blijven organiseren. Het is  daarin zelfs een voorbeeld geweest voor andere sporten, stelt Blijlevens. Er heerst  dus een periode van rust in de machtsstrijd in de wielerwereld. Zaterdag begint  de eerste Alpenrit van deze Tour  in het Zwitserse Aigle, waar ook het hoofdkantoor van de UCI is gevestigd. Die start heeft een symbolische waarde, zeggen Lagae en Duff.   „Zoiets was jaren geleden nooit gebeurd. Met deze toewijzing wil de ASO laten zien dat de relatie met de UCI zich op dit moment in rustiger vaarwater bevindt.” Wat hierbij zonder meer heeft geholpen, is de Franse nationaliteit van de huidige UCI-voorzitter David Lappartient.    „Dezelfde cultuur, dezelfde taal; het maakt communicatie en onderhandelingen tussen beide partijen makkelijker”, zegt Blijlevens. Lappartient zal niet zo snel een negatieve houding tegenover de ASO hebben, zegt Duff. Ook rondom zijn persoon volgde eerder al een symbolische geste. In 2018 finishte de Tour in het Bretonse dorp Sarzeau (achtduizend inwoners), toen Lappartient er nog burgemeester was.  De machtsstrijd mag dan bekoeld zijn, nog altijd wil de ASO voorkomen dat de UCI de wielerkalender te veel beïnvloedt. De Tour-organisator wil zelf kunnen bepalen hoeveel geld zij bijvoorbeeld kwijt is aan  het uitzenden van een koers. „Als de UCI een rittenkoers voorafgaand aan het nieuwe seizoen in status verhoogt, dan kunnen er   andere uitzendplichten gelden”, zegt  Blijlevens. De ASO is dan verplicht    live beelden uit te zenden. Maar dat wil het bedrijf niet altijd, omdat het  weet dat dat  te weinig geld oplevert. „In die onderhandelingen heeft de ASO het laatste woord”, zegt Duff. „Daar ben ik van overtuigd.”||https://www.nrc.nl//nieuws/2022/07/08/de-strijd-om-de-wielermacht-a4135953
2022-07-08||Oorlog gevoerd, kapitalist geworden, Angola geplunderd||De vrijdag in Barcelona overleden voormalige president van Angola, José Eduardo dos Santos, maakte van zijn regeertermijn een familieonderonsje. Tijdens zijn  presidentschap, van 1979 tot 2017, liet hij zijn naaste familieleden door corruptie zo veel geld vergaren dat zijn dochter Isabel wel ‘de rijkste vrouw van Afrika’ werd genoemd. Ook zijn zoon Filomeno en zijn ex-vrouw Paula zijn berucht om hun grijpgrage handen.   Dos Santos voerde in de jaren negentig een liberalisering door van wat eens een op het marxisme-leninisme gebaseerde economie was. Hiermee maakte hij  het land tot de op twee na grootste economie van Afrika en een favoriete bestemming van buitenlandse investeringen. Met militaire interventies in onder meer Congo maakte hij van Angola een regionale supermacht. Angola is rijk aan olie en diamanten en dat is een van de reden waarom er zo veel oorlog in het zuidelijke Afrikaanse land is gevoerd. De guerrillabeweging waar Dos Santos lid van was, de Volksbeweging voor de Bevrijding van Angola (MPLA), vocht eerst  tegen de Portugese kolonisten en toen die strijd met de onafhankelijkheid in 1975 eenmaal was beslecht, begon de strijd met de concurrerende bevrijdingsbeweging Unita. Dos Santos speelde een rol in beide oorlogen. De MPLA had hem voor een opleiding naar Moskou gestuurd en bij terugkeer werd hij radio-operator in het veld. Na de dood in 1979 van Agostinho Neto,  dichter en de eerste president, nam Dos Santos de macht over en vocht hij jarenlang in een burgeroorlog tegen Unita. Het waren de heetste jaren van de Koude Oorlog. De Verenigde Staten steunden Unita en Cuba en Moskou Dos Santos. Dos Santos won de eerste meerpartijenverkiezingen, in 1992, van Unita-leider Jonas Savimbi, waarna de burgeroorlog zich hervatte. Die oorlog kwam pas in 2002 ten einde, toen het Angolese leger  Savimbi doodde. Tijdens de antikoloniale bevrijdingsstrijd had de MPLA grote sympathie ondervonden van linkse ideologen in en buiten Afrika, maar onder Dos Santos werd iedere schijn van idealisme voortaan vermeden. Hij liet journalisten arresteren en sloot dissidenten op. De Angolese regering zwom door de hoge olieprijzen jarenlang in het geld, maar de sociale indicatoren waren de slechtste van Afrika. Na de ondergang van zijn bondgenoot de Sovjet-Unie gooide Dos Santos het communisme in de prullenbak en bij de liberalisering van de economie belandden vervolgens vele bedrijven in handen van zijn familie. Het staatsbedrijf Sonangol kwam hierbij onder leiding te staan van dochter Isabel. De directeur van het Franse Elf onthulde eens dat hij grote sommen geld aan de president gaf om concessies te krijgen voor zijn bedrijf. Het Internationaal Monetair Fonds meldde dat 32 miljard dollar aan olie-inkomsten eenvoudigweg waren verdwenen. Uit wat bekend is geworden als het grote journalistieke onderzoeksproject de Luanda Leaks, bleek een uitgebreid netwerk van meer dan vierhonderd banken, bedrijven en adviseurs betrokken te zijn geweest bij het witwassen van geld voor de familie Dos Santos.  Dos Santos werd opgevolgd door João Lourenço, die begon met het ontmantelen van het door Dos Santos opgebouwde patronagenetwerk. Evenals zijn dochter Isabel achtte Dos Santos het daarom veiliger in Europa te gaan wonen en zo te ontkomen aan rechtszaken wegens zijn corruptie. José Eduardo dos Santos is 79 jaar geworden.||https://www.nrc.nl//nieuws/2022/07/08/oorlog-gevoerd-kapitalist-geworden-angola-geplunderd-a4135951
2022-07-08||Opinie | Nog meer zorg naar de huisarts?  Dat kan niet||Een bericht van een collega-huisarts. Haar patiënt is in de wachtkamer van een orthopedisch centrum gevallen en heeft daarbij haar schouder gebroken. Maar de orthopeed wil er niet naar kijken, hij heeft eerst een nieuwe verwijsbrief van de huisarts nodig.  Michelle van Tongerloo is huis- en straatarts in Rotterdam. Een andere collega heeft haar patiënt, die kampt met spierzwakte, verwezen naar een neuroloog. De neuroloog ziet de vrouw en denkt aan een zenuw- of spierziekte. Hij verwijst haar terug naar de huisarts, met het verzoek tot een verwijzing naar de neuroloog. Een grap? Nee. Ik maak het zelf ook wekelijks mee: patiënten die in een stoelendans rond de huisarts draaien. Of een patiënt wordt behandeld en wanneer, hangt tegenwoordig af van een ‘beslisboom’. Aan de poorten van de tweedelijnszorg worden patiënten gescreend op exclusiecriteria.  Het leidt tot een stapeling van dure zorg en lange wachtlijsten. Een van mijn patiënten, ze is suïcidaal, had na ruim een half jaar wachten haar intakegesprek bij de GGZ. Conclusie: haar klachten waren zeer ernstig en ze mocht voor behandeling komen. Dus werd ze op de volgende wachtlijst geplaatst – van minimaal een jaar. Ik probeerde de instelling te bellen, maar kon alleen online een terugbelverzoek indienen. Toen ik eindelijk iemand aan de lijn had, zei deze: „Iedereen op deze wachtlijst is suïcidaal.  Daar krijg je geen voorrang mee”. In de tussentijd blijf ik, haar huisarts, de volle verantwoordelijkheid dragen.  Wat heb je aan een poortwachtersfunctie als alle poorten dicht zitten?  Zorgverzekeraars zijn aangewezen om onze zorg te reguleren in een stelsel waar financiële prikkels en concurrentie voor effectiviteit moeten zorgen – in een markt van extreme schaarste. Echt logisch vond ik het nooit. Het levert vooral wantrouwen op dat vervolgens zorgt voor controledwang. Dat een goede verantwoording ook betekenis moet hebben voor patiënten en zorgprofessionals is niet meer belangrijk. De vragenlijsten die ze na het leveren van zorg moeten invullen, krijgen meer aandacht dan zorg zelf. Protocollen halen ziel en zelfvertrouwen uit de zorg. 40 procent van de tijd gaat verloren aan bureaucratie: dat kost ongeveer 6 miljard euro per jaar. Intussen haken zorgprofessionals af, krimpt de capaciteit en groeien de wachtlijsten verder.  Er staan inmiddels 85.000 mensen op de wachtlijst van de GGZ en 120.000 op die van de ziekenhuizen. Huisartsen vangen deze mensen op. Met liefde; bij ons heeft de patiënt een gezicht. Maar de huisartsen verliezen het gevoel van controle. Daarom trokken ze op 1 juli massaal naar Den Haag. Minister Ernst Kuipers (Volksgezondheid, D66) was de grote afwezige.   In dezelfde week dat huisartsen tegen de hoge werkdruk protesteerden, kwam het nieuws naar buiten dat een groot gedeelte van de zorg voor ouderen en mensen met een handicap mogelijk zal worden overgeheveld naar, u raadt het al, de huisarts. Want vergis u niet: de grote spelers in zorgland willen juist dat er nog veel meer werk naar de huisarts gaat. Dat is namelijk goedkoop. Gelukkig werd dit na stevige kritiek uit het veld, voorlopig, uitgesteld.  Beroepsverenigingen bepleiten ‘plofpraktijken’ met wel 17.500 patiënten In visiedocumenten van beroepsverenigingen lees ik de wens tot ‘plofpraktijken’ met wel 17.500 patiënten: zorgfabrieken waarin managers aan het roer staan en huisartsen zich sub-specialiseren en een team van praktijkondersteuners, verpleegkundigen en assistentes aansturen. Zijn dat dan niet gewoon een soort ziekenhuizen, hoor ik u denken? Klopt. Maar die zijn te duur geworden. Ons vak staat in dienst van een politieke agenda zonder visie. Voor een welvarend land lijken we de koers behoorlijk kwijt te zijn. De meeste huisartsen weten dat, maar de rest van Nederland niet. Onze nationale nieuwszender besteedde na het protest minder dan twintig seconden aan de vele huisartsen die op het Malieveld stonden om de zorg voor u, zeventien miljoen Nederlanders, toegankelijk te houden. De boeren waren belangrijker. Hebben we niet geleerd van de coronacrisis dat als de zorg stokt, alles stopt? Wat zal er gebeuren als de huisartsen écht staken? En de huisartsenposten niet opengaan als vervanging?  Taken in de eerste lijn kunnen misschien wel groeien, maar niet op deze manier. Huisartsen hebben tijd nodig om dat constant uitbreidende zorgpakket te kunnen behappen. Wat levert het op als  zorgverzekeraars de huisartsen meer zouden vertrouwen, waardoor zij minder tijd aan administratie kwijt zijn? Tijd die zij, pinky swear, omzetten in zorg. Daarnaast helpen zorgverzekeraars praktijkhouders met het faciliteren van betere huisvesting, zodat er ook ruimte is voor die steeds weer uitbreidende teams. En als kers op de taart worden de avond-, nacht- en weekenddiensten niet alleen meer een verantwoordelijkheid van praktijkhouders, maar van álle huisartsen. Er zal een zorgwalhalla voor iedereen opengaan. En als we toch bezig zijn: op een stelsel dat in zijn fundament rot is kan je niet bouwen. Herontwerp het, en een stuk eenvoudiger asjeblieft. Bedankt, namens al mijn patiënten. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/nog-meer-zorg-naar-de-huisarts-dat-kan-niet-a4135949
2022-07-08||Opinie | Alleen een herder loopt achter de kudde||De plek van de macht is leeg, stelde de Franse filosoof Claude Lefort (1924-2010). Afgaande op de grap dat er altijd minstens één persoon tussen Mark Rutte en een probleem staat, is het denkbaar dat de premier die uitspraak van Lefort kent én net iets te letterlijk neemt. Telkens wanneer Den Haag met een serieuze maatschappelijke kwestie worstelt, komt iemand bovendrijven die geacht wordt boven de partijen te staan. Recent werden in Den Haag een ‘#MeToo’ regeringscommissaris (Mariëtte Hamer), een ‘Russische sancties’-coördinator (Stef Blok) en een stikstofcrisis-‘gespreksleider’ (Johan Remkes) benoemd.  Menno Hurenkamp is publicist en politicoloog aan de Universiteit voor Humanistiek. Maar met de uitdrukking ‘de lege plek van de macht’ bedoelde Lefort niet te zeggen dat politici verstoppertje moeten spelen. Integendeel. Hij bedoelde te zeggen dat er geen lichaam meer aan die macht vastzit. Het hoofd van de koning was immers losgeraakt tijdens de Franse revolutie. De democratie die daarop volgde, had als consequentie dat er niet meer zoiets als natuurlijke soevereiniteit kan zijn. Macht komt niet meer uit de hemel, macht wordt tussen mensen gemaakt. Dat gaat dus alleen wel gepaard met een permanent meningsverschil. Het is aan politici, volksvertegenwoordigers, om dat conflict zichtbaar te maken en zo de boel leefbaar te houden.  Het is het humanisme van Machiavelli, waarbij politiek hoger aangeslagen moet worden dan theologie of moraal, omdat mensen nu eenmaal wezenlijk van mening verschillen over nut en noodzaak van de meeste dingen in ons (eindige) leven. Het vraagt burgerdeugden van ons allemaal. We moeten in staat zijn vreedzaam met vervelende meningen om te gaan. En het vraagt net wat meer van volksvertegenwoordigers en ministers, om overeind te houden wat samenleven betekent: verschillen uithouden.  Je mag het theater noemen, maar politici hebben in een democratie dus een rol te spelen, door hun eigen waarden duidelijk af te zetten tegen die van hun opponenten. Op straat of in het buurthuis, maar in ieder geval in de gemeenteraad of in het parlement – de lege plek op een zichtbare manier vullen, totdat verkiezingen het commando ‘wegwezen’ geven. Het gaat erom dat een reeks verschillende overtuigingen herkenbaar wordt voor uiteenlopende groepen in de samenleving en dat het resultaat van het gesprek daarover via (gestage, trage, rare) rituelen verheven wordt tot wet. Tot die wet bestreden of zelfs herroepen wordt natuurlijk, want maatschappelijke rust is een contradictio in terminis. Het lijdt geen twijfel dat die mis-en-scène nu onder druk staat. De regelmatige verschijning van de bijzondere adviseur die het maatschappelijk conflict moet bezweren staat niet op zich. In de Tweede Kamer is een enorme versplintering te zien. Steeds meer kleine partijen beconcurreren elkaar op sterk overlappende thema’s.  Dat is niet per se problematisch of de schuld van de politiek. De seriële afsplitsing is ook een antwoord op een maatschappelijke verandering. Nederlandse burgers lijken kieskeuriger te worden. Ze redeneren in het aanzien van het stembiljet graag: ‘geen enkele partij past precies bij mij’, en stappen binnen de bandbreedte van hun linkse of rechtse voorkeuren makkelijk eens over naar het meest frisse geluid. Partijtrouw is iets van vroeger. Het vertaalt zich ook op gemeentelijk niveau, waar lokale partijen gestaag de gevestigde orde verdringen.  Zichtbaar worden, de rol van volksvertegenwoordiger spelen, betekent dan wel steeds vaker: de grootste mond hebben, de tegenstander het meest venijnig vloeren, ruzie zoeken met de voorzitter. Er lijkt meer boosheid en verongelijktheid hoorbaar dan veranderingsdrift. Het is echt niet voor het eerst dat de volksvertegenwoordiging wat rommelig aandoet. Hoewel het tijdens het begin van de coronacrisis gewonnen maatschappelijk vertrouwen weer verspeeld lijkt, is het ook weleens lager geweest. Paniek is dus niet op zijn plek. En voor zo’n parlementaire democratie als de onze is sowieso wel wat te zeggen. Bedenk hoeveel moeite het in het Amerikaanse presidentiële stelsel kost om van Trump af te komen, en met welk relatief gemak het Engelse parlement afscheid wist te nemen van Johnson. Maar om minstens twee redenen moet vaker hardop gezegd dat democratie de overheid temt namens de samenleving, via een parlement, rechters en vrije pers, maar ook via protest en inspraak, en tegenwoordig soms via burgerraden of referenda. Ten eerste omdat een ongetemde staat lastige burgers gewoon aan de kant zet, denk aan de Toeslagenaffaire of aan het Groninger gas. Ten tweede omdat populisten een broertje dood aan iedere vorm van tegenmacht hebben. Ze verlangen naar zuiverheid van volk en cultuur en naar eenhoofdig leiderschap, juist niet naar de tijdelijke compromissen die het door allerlei minderheden bevolkte hart van de democratie uitmaken. En populisten, daar zijn er nogal wat van, aan het thuisfront, en in het buitenland. Ze gebruiken de arena van de democratie vooral om deze belachelijk te maken (‘er komen tribunalen’). Wat je op korte termijn bespaart aan maatschappelijk conflict door een ogenschijnlijk neutrale bemiddelaar in te schakelen, kan op de iets langere termijn dus het idee versterken dat de politiek inderdaad machteloos is, dat de samenleving overgeleverd is aan de staat. Want zo neutraal is bijvoorbeeld Johan Remkes (informateur van dit kabinet) mogelijk niet, daar hebben de boeren best een punt. De kans is klein dat hij iets heel anders gaat zeggen dan het parlement.   Er is dus een rol denkbaar voor een minister-president; gravitas toevoegen, door zelf zichtbaar de confrontatie op te zoeken met de ondemocratische oprispingen in de samenleving. Waarbij afstand nemen van het cynische populisme meer mag zijn dan een electorale oprisping (‘nieuwe bestuurscultuur’). Het is altijd de vraag of je de tijdgeest kunt sturen of moet ondergaan, maar een goed politicus streeft nu naar het eerste.  Om allerlei redenen. Omdat we in Groningen en tijdens de Toeslagenaffaire gezien hebben hoe een ongetemde staat ingrijpt in mensenlevens. Omdat aan de grens van de Europese Unie een oorlog woedt met een ongeremde staat. Omdat we vroeg of laat allemaal deel uitmaken van een minderheid.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/alleen-een-herder-loopt-achter-de-kudde-a4135948
2022-07-08||Het onweerstaanbare gezang van de  veenmolman||Haar auto was op een onmogelijke manier ingesloten door andere wagens, maar toch stapte ze zonder een spoor van twijfel in. Vlot en soepel manoeuvreerde ze achteruit naar de straat en verdween uit het zicht. Ik wist niet wat ik zag. Dat gevoel had ik ook toen ik voor het eerst een veenmol, Gryllotalpa gryllotalpa, zag. Voor een insect is het een groot beest dat in het volwassen stadium tussen de drieëneenhalve en zeven centimeter meet. Hij is ook breed, vooral van voren, waar vanonder een flink, fluwelig behaard halsschild twee enorme kolenschoppen komen. Die voorpoten zien eruit als molsklauwen, en ze hebben ook dezelfde functie. Het dier graaft er gangen mee in de bodem. Als hij uit de bek weet te blijven van het zoogdier dat zijn bijna-naamgenoot is, jaagt hij daar op regenwormen en insectenlarven. Of hij knaagt aan een worteltje.  Nadat hij er twee jaar over gedaan heeft om de geslachtsrijpe leeftijd te bereiken, gaat hij zingen. Dat doet hij niet met de keel. Hij beweegt een dikke ader van de linkervleugel, het plectrum, langs een ader onderop de rechtervleugel, die piepkleine tandjes bevat. Daardoor ontstaat een uniek geluid dat onweerstaanbaar is voor vrouwelijke veenmollen.  Die zitten gewoonlijk niet vlakbij, dus moet zijn zang van heinde en verre te horen zijn. En dat is nog niet zo gemakkelijk. Een veenmolman zingt in een hol in de grond en juist de zachte bodem waar deze insecten zo van houden, dempt geluid. Dat probleem lost hij op door twee hoornvormige openingen te graven aan het eind van een tunnel, die een verwijding kent. Tussen die verwijding en de hoorns gaat hij zitten om zijn muziek te maken.  Een vrouw die op zijn zang afkomt, paart met hem en legt vervolgens eieren in een speciaal hol Een vrouw die op zijn zang afkomt, paart met hem en legt vervolgens eieren in een speciaal hol. Daar zal zij voorlopig verblijven. Ze likt er de eieren schoon om ze te ontdoen van bacteriën en schimmels. Zijn de jonge veenmolletjes, nimfen, eenmaal geboren, dan blijft ze hen nog een tijdje beschermen; ook tegen vader veenmol, want hij lust wel een hapje vers broed.  Na een paar weken moeten de nimfen het op eigen kracht zien te redden. De vrouwelijke veenmol zoekt zich een weg naar buiten, en dat kan ze net zo gemakkelijk naar voren als naar achteren. De middenpoten staan in zo’n hoek dat ze kracht kunnen zetten om hard achteruit te rennen. Daarbij botst het dier nergens tegenaan. En dat terwijl ze geen ogen op haar achtereind heeft. Die heeft ze wel aan de voorkant, maar zijn zo klein dat ze wat geniepig aandoen. Ze heeft er ook niet zoveel aan in het donker. Ze heeft wel iets aan goede sprieten. Op de kop heeft ze antennen waarmee ze in het duister kan tasten. Aan het uiteinde van het achterlijf zitten lange uitsteeksels, cerci, die hetzelfde kunnen.  Op de auto die zo soepel achteruit gemanoeuvreerd werd, kon ik geen cerci ontdekken. Die had vast een klein oogje achterop, verbonden met een schermpje binnenin. ||https://www.nrc.nl//nieuws/2022/07/08/het-onweerstaanbare-gezang-van-de-veenmolman-a4135947
2022-07-08||Opinie | Psychische problemen zijn van ons allemaal||Op mijn dertiende verjaardag trakteerde ik mezelf op een kiwi en verder niets. Dat laatste was de grootste toegift aan mezelf. „Gefeliciteerd, hier heb je eens echt heel erg weinig.” Daarna ging het snel. Mijn moeder, huisarts, merkte de signalen op, zette me elke week op de bakelieten weegschaal in haar praktijk, haalde me tussen de middag op van school om allerlei psychologen en diëtisten te bezoeken. Elke week zagen we, zij steeds moedelozer en ik steeds opgeluchter, mijn gewicht dalen. Ze klopte aan bij de jeugdpsychiatrie. Corinne Heyrman is schrijver, theater- en radiomaker. Onlangs verscheen haar debuutroman Het begin en zijn oneindigheid. Ongemak en onzekerheid horen bij de puberteit, in dat tijdvak weten de meeste mensen niet waar ze hun rekbare lijf moeten laten, maar het is ook een periode waarin een psychische kwetsbaarheid wordt ontwikkeld. „De gemiddelde leeftijd waarop iemand een psychiatrische stoornis krijgt, is 18 à 19 jaar. De jaren daaromheen, van 15 tot 25, dát zijn de kwetsbare jaren”, zegt de voorzitter van de Nederlandse Vereniging voor Psychiatrie Elnathan Prinsen in een interview in de Volkskrant.  Vaak behouden deze adolescenten een kwetsbaarheid voor psychische aandoeningen als ze volwassen zijn. Tijdens de coronacrisis zijn de psychische problemen bij jongeren gestegen, tonen meerdere nationale en internationale onderzoeken aan. Sinds de start van de coronacrisis is het aantal aanmeldingen in de eetkliniek van Universitair Psychiatrisch Centrum KU Leuven verdrievoudigd, en op meerdere plekken in Nederland en België is dat het geval. Vorige week kwam de Gezondheidsraad nog met een advies over eetstoornissen aan het ministerie van Volksgezondheid: er is nood aan een snellere herkenning en behandeling, een landelijke aanpak en meer onderzoek. Tijdens de coronacrisis hebben jongeren veel moeten missen, ze hebben zich geschikt naar de gevaren voor de kwetsbaren en lijken daarbij onverhoeds zelf kwetsbaar geworden. Alhoewel, kwetsbaar waren ze al lang. Je zou kunnen zeggen dat de jaren van verstilling jonge mensen naar binnen heeft doen keren; naast hun ouders, broers of zussen zaten ze ook zichzelf te dicht op de huid. Door het gebrek aan controle op de buitenwereld gaan ze die controle inwendig overcompenseren, waar ze een even ongrijpbare en ingewikkelde massa aantroffen. Zo ontwikkelden ze eet-, stemmings- en angststoornissen. Het is belangrijk dat hierop wordt ingespeeld, zowel voor de toekomst van de jongere als die van de maatschappij. De wachtlijsten groeien en er is onvoldoende hulp. Op dit moment ebben de zorgen om het coronavirus weg en dreigt de aandacht voor de psychische gezondheid van jongeren ook terug te lopen. Dat is kwalijk, want de coronacrisis is niet de enige reden van zoveel ontregeling. Op de afdeling eetstoornissen volgde ik de Multi Family Therapy. We sliepen thuis, maar kwamen overdag samen met een groepje van zes meisjes. Onze gezinnen kwamen zo veel mogelijk mee op therapie, om de kloof niet te groot te maken als we thuis ons oude leven weer als een jas van de kapstok op zouden pakken. Onze ouders werden ingezet om ons te helpen in ons herstel, aan de andere kant vonden zij ook weer steun bij de psychologen van de afdeling. Het idee was dat herstel iets gezamenlijks is. Psychische aandoeningen zijn complex, er zijn meer factoren aan verbonden dan de aanleg van de patiënt alleen. Elke week zagen we, moeder steeds moedelozer en ik steeds opgeluchter, mijn gewicht dalen Laten we de coronacrisis ook niet als enige reden aanwijzen, maar de complexiteit van mentale problemen langs alle kanten bekijken. „We denken dat we alles zelf kunnen bereiken, leren of kopen als we maar goed genoeg ons best doen. Tegelijkertijd is het je eigen schuld als je problemen hebt, en moet je die dus ook zelf oplossen. Dat zorgt voor een enorme druk die we als samenleving gecreëerd hebben en doorgeven aan de jeugd”, weet psychiater Floortje Scheepers. De maatschappij creëert druk, die ouders doorgeven aan hun kinderen. In zijn essay Houd afstand, raak me aan  (over de oorzaak en gevolgen van corona) pleit schrijver en psychiater Paul Verhaeghe voor meer tijd nemen, vooral in de opvoeding en scholing van kinderen. „We beseffen als ouders te weinig dat we onze eigen stress doorgeven aan kinderen. Een vader die ’s ochtends vol stress zit, geeft dat door aan zijn baby, een baby neemt dat over. Zo kweken we mensen die onder invloed van chronische stress potentiële ziektes in zich dragen.”  In onze maatschappij zoeken we wel vaker eenvoud in dat wat ingewikkeld is, we verlangen ernaar iets aan te kunnen wijzen en te zeggen: „Daardoor komt het. Dat is de schuldige.” In dit geval wordt er naar corona gewezen. Zo strijken we alle overbodigheid, alle complexiteit weg. Helaas heeft het leven een rimpelend karakter, zelfs als je jong bent.  Toen ik terug naar school mocht, moest ik erover leren praten. Al bladerend door mijn biologieboek zag ik dat we het enkele weken later over anorexia nervosa zouden hebben. In de cursus stond een foto van een uitgemergeld meisje en het woord ‘uithongeren’. Rillingen over mijn knokige ruggengraat. Met een knoop in mijn maag sprak ik de biologieleerkracht aan, ze stemde ermee in dat ik tijdens de les over eetstoornissen aan het woord zou komen en dat we het summiere en sensationele tekstje in het handboek samen zouden nuanceren.  Trillend stond ik voor het bord, vertelde waar ik de afgelopen tijd was geweest. Steeds meer handen gingen de lucht in. Er volgden enkele botte opmerkingen, een handvol tienertranen. Iemand vertelde over haar moeder. Een ander verachtte het door de maatschappij opgelegde schoonheidsideaal. „Het kapitalisme!”, riep Wesley, die later  anarchist werd en na het eindexamen met een tractor de wereld in trok. Nooit meer gezien. Het is belangrijk dat we jongeren serieus nemen, dat we hen aan het woord laten, met hen in gesprek gaan. Dat we hun gevoelens niet onder puberale kwalen scharen, dat we hen ook niet pamperen. Door naar buiten te gaan kan je kwetsuren oplopen, een wandelpad is nu eenmaal grillig. We kunnen hen het vertrouwen geven dat het goed kan komen, dat het leven de moeite waard is. Dat iedereen wel eens alle borden uit de kast op de grond wil smijten, dat glimmende mensen op sociale media ook twijfelaars zijn. Dat hoeven de GGZ en de jeugdzorg niet alleen te doen, daarin kunnen we als maatschappij, als familieleden, als docenten, als jeugdwerkers en als overheid bij helpen: herstel is iets gezamenlijks. Psychische problemen zijn iets van ons allemaal, die beginnen niet in de jongere alleen, maar in alles om hen heen. Laten wij ons richten op hen – de toekomst – door te luisteren. Niet te wijzen.||https://www.nrc.nl//nieuws/2022/07/08/psychische-problemen-zijn-van-ons-allemaal-a4135946
2022-07-08||Nepo’s martelgang||Het kandidatentoernooi in Madrid had veel mooie partijen die in het collectieve schakersgeheugen lang zullen beklijven en het verdient een prachtig toernooiboek, dat er ook wel zal komen. Jan Nepomniasjtsji was geweldig met zijn score van 9,5 uit 14, bijna ongeloofwaardig hoog in een tijd waarin iedereen alles weet. Ding Liren werd tweede. Als Magnus Carlsen persisteert in zijn voornemen om de WK-match niet te spelen, betekent het dat die door Nepo en Ding gespeeld zal worden.  Op de laatste dag had Ding een beetje geluk tegen Hikaru Nakamura, die een half punt op hem voor stond en aan remise genoeg had om zelf tweede te worden. Die remise zat er ook ruim in, maar Nakamura leek voor het eerst in het toernooi bevangen door onzekerheid. Hij verloor en voor zijn anderhalf miljoen volgers schreef hij: „Dear YouTube, I Cared Too Much.” Lief dagboek, het was te belangrijk. Ik was toch blij dat Ding won, want hij is een diepzinniger schaker dan Nakamura. Carlsen was ook in Madrid, hij praatte daar met de Russische FIDE-president Arkadi Dvorkovitsj over zijn wensen en tegen een Spaanse en een Noorse journalist liet hij misschien iets los: minder klassieke partijen, meer rapidpartijen. Nepo vond de onzekerheid niet prettig, maar doordat hij zelf twee kandidatentoernooien en een WK-match achter de rug heeft, had hij begrip voor de aarzelingen van Carlsen.  „De druk is enorm. Hoe je ook scoort, het is een voortdurend lijden. Je wint hier, je wint daar, heel leuk, maar tot het eind denk ik alleen: laat het stoppen. Je telt de dagen en ergens diep in je ben je tevreden met ieder resultaat, als het maar voorbij is. En bedenk dat Magnus al vijf van die matches heeft gespeeld.” Ik wist niet dat het zo verschrikkelijk is, maar ik denk dat Magnus Carlsen er ondanks zijn tegenzin toch koeler tegenover staat. Richard Rapport - Ding Liren, kandidatentoernooi Madrid 2022, tiende ronde 1. e4 e5 2. Pf3 Pc6 3. Lb5 a6 4. La4 Pf6 5. d3 b5 6. Lb3 Lc5 7. Lg5 h6 8. Lh4 d6 9. c3 La7 10. 0-0 Pa5 11. Lc2 c5 12. Pbd2 g5 13. Lg3 Ph5 14. a3 Tb8 Diepzinnig. Zwart brengt in drie zetten zijn toren naar c7. 15. Kh1 Tb7 16. b4 Pc6 17. Lb3 Tc7 18. Ld5 g4 19. Lh4 Pe7 20. Pg1 cxb4 21. axb4 Txc3 22. Pe2 Tc7 23. f4 f6 24. fxe5 dxe5 25. Pg3 Pxg3+ 26. hxg3 Tf8 27. Txf6 Txf6 28. Lxf6 Dd6 29. Df1 Ld4 30. Lf7+ Kd7 31. Td1 Tc2 32. Lb3 Tc7 33. Pc4 Een verbluffend stukoffer, totaal onverwacht voor Ding. 33...bxc4 34. dxc4 Tc6 Ding houdt het hoofd koel. Hij moet iets terugofferen. 35. La4 Kc7 36. Lxc6 Pxc6 37. b5 Pb4 38. c5 De6 39. Lh4 Lxc5 40. Tc1 Dd6 41. Dc4 Pd3 Zie diagram Zwarts stukken hangen aan een dun draadje, maar het houdt. 42. Tc3 Dit ligt voor de hand, maar het verliest. Met 42. Le7 kon wit waarschijnlijk remise houden. 42...axb5 43. Dxd3 Dxd3 44. Txd3 Ld4 Wits koning is opgesloten, pion e4 is zwak en zwarts b-pion gaat lopen. 45. Lf6 Kb6 46. Txd4 Dit redt het net niet. 46...exd4 47. Lxd4+ Ka5 48. Kg1 b4 49. Kf2 Ka4 50. Ke3 Kb3 51. Kf4 Na 51. Kd2 Ka2 52. Kc1 gaat zwart pion g2 winnen, waarna hij nog een tweede vrijpion kan maken. 51...Kc2 52. Ke5 b3 53. Kd6 Kd3 54. La1 Kxe4 55. Kc5 Kd3 Wit gaf op. Dimitrios Mastrovasilis - Alexandr Fier, teamkampioenschap van Italië, Montesilvano 2022.  Zwart begint en wint. Oplossing: 1...Txd2 (1...Lh3 en na 2. Lf3 of 2. g3 net als in de partij 2...Txd2, komt ongeveer op hetzelfde neer) 2. Dxd2 Dxe4 en wit gaf op, want na 3. Lf3 Dxf3 of 3. g3 Lh3 gaat hij mat.||https://www.nrc.nl//nieuws/2022/07/08/nepos-martelgang-a4135944
2022-07-08||Verdachte doodschieten Abe had geen politiek motief||De man die vrijdagochtend de Japanse oud-premier Shinzo Abe van het leven beroofde handelde niet uit politieke beweegredenen. Dat heeft de Japanse politie vrijdag tijdens een persconferentie bekendgemaakt. Volgens de politie gaat het om de 41-jarige Tetsuya Yamagami, die meteen na de aanslag werd gearresteerd. Hij heeft daarna schuld bekend.  Yamagami koestert volgens de politie „wrok tegen een bepaalde religieuze organisatie waaraan Abe volgens hem is verbonden”. Welke groep dat is, maakte de politie niet duidelijk. Hij gebruikte een zelfgemaakt wapen om Abe neer te schieten. Toen de politie het huis van de schutter onderzocht, vond ze een mogelijk explosief en andere wapens. Bewoners van het pand hebben van de politie het advies gekregen om het gebouw te verlaten. Volgens Japanse media is de 41-jarige Yamagami oud-militair en heeft hij rond 2005 ongeveer drie jaar lang in de Japanse marine gediend. De Japanse politie heeft bekendgemaakt een onderzoek te beginnen naar haar beveiligingsdienst, omdat agenten en beveiligingsmedewerkers niet konden voorkomen dat Abe werd neergeschoten. Tijdens de speech werd Abe beveiligd door politie uit Nara en Tokio. De politie merkte op dat het zaak is om altijd rekening te houden met een aanval van achteren en dat zulks ditmaal onvoldoende was gedaan. Op beelden is te zien hoe Yamagami enkele minuten achter Abe staat tijdens de speech.  Abe werd rond 04.30 uur Nederlandse tijd (ongeveer 11.30 uur in Japan) neergeschoten tijdens een verkiezingsspeech in de zuidelijke stad Nara. Hij werd vervolgens direct naar het Nara Medical University Hospital vervoerd, waar hij volgens een arts zonder hartslag en ademhaling binnenkwam. Abe werd ruim vijf uur nadat hij werd neergeschoten doodverklaard. ||https://www.nrc.nl//nieuws/2022/07/08/verdachte-doodschieten-abe-had-geen-politiek-motief-a4135935
2022-07-08||Column | De benen van Wout van Aert||Was ik maar de benen van Wout van Aert. En als ik er niet twee kon zijn, dan op z’n minst toch één. Ik zou zo graag eens voelen hoe dat is: trappen en alles achter je aan stukken scheuren. Oppermachtig zijn. Die benen, ik kan er met open mond naar blijven kijken. De dikke strengen spieren, bollend en glanzend, als de ruggen van pasgeboren biggen strak naast elkaar tegen de moederschoot.  Die benen, ik raak er maar niet over uitgedacht terwijl ik fiets, door Franse dorpjes bij Nancy. Het is nog vroeg. Op elk plein doen opa’s suiker in hun koffie. Ze roeren. En praten. Moeders gooien frisgewassen lakens en witte onderbroeken op de lijn. Het is onmogelijk dat het bestaat, maar ze lijken zich hier niet bewust van de benen van Wout van Aert. Alleen de verse zonnebloemen, even later in het veld, lijken van Wout te weten. Geel. En groen. Ze knipogen naar de wolkjes in de lucht: hebben jullie het gezien? Goed meegekeken deze week? Zagen jullie ook hoe die man in de gele trui dingen deed die we nooit zagen? In de aanval, tegen alle wielerwetten in. De rest bijkans declasserend, zo gemakkelijk leek het wat hij deed. Was ik maar het hoofd van Wout van Aert. Desnoods voor heel even. Ik zou zo graag weten wat hij denkt. En voelen wat hij voelt. Hoe eenvoudiger iets lijkt, des te meer pijn het vaak doet. Het deed ook pijn, dat weet ik zeker, dat eindeloze demarreren aan onmogelijke snelheden richting Longwy. En die aanval op de Côte du Cap Blanc-Nez, tegen een panorama van krijtrotsen en helblauwe lucht. Het leek wel een film. Elke renner in het peloton wist wat daar ging gebeuren. Wat Jumbo-Visma daar ging doen. En niemand stak een stokje. Niemand kon een stokje steken. Het leek wel net niet echt. En toch moeten ook die biggenruggen van spieren van Wout van Aert gekrijst hebben, inwendig. Daarom wil ik zo graag eens in dat hoofd. In de euforie van dat kunnen doen, zo kunnen winnen. Met die benen, waarvan lang de vraag was of ze ooit nog weer iets konden – of althans, één ervan. De rechter was drie jaar geleden nog helemaal kapot. Tijdens de tijdrit in die Tour viel Wout op een dranghek in een bocht. Het hek trok als een mes in de boter zijn dijbeen open, dwars door alle spieren heen. Het hechtwerk in het ziekenhuis ging met de Franse slag: alleen de huid werd dichtgenaaid. De spieren daaronder lagen op een hoopje door elkaar. Pas thuis in België werd daar wat aan gedaan. Boeren werken op het land waar ik langs fiets. Ze hooien. Ronde balen sieren de geschoren aarde. Een roofvogel cirkelt sloom, tuurt naar een prooi. Dat is een sprinter, denk ik. Sloom als het kan. Snel als het moet. Wout van Aert is een hazewindhond. Onvermoeibaar dravend, harder, nog harder. Een hazewindhond met een verdrietig mondje van twintig centimeter op het dijbeen, van bil tot lies. Dat is zijn souvenir aan het dranghek in de Tour. Logisch dat hij nu andere souvenirs verzamelt, om dat litteken te doen verbleken. Groene truien. En gele.  De benen van Wout van Aert zijn niet gemaakt voor roemloos lossen, op een klim bijvoorbeeld. Als je zo’n gele trui toch moet verliezen, dan kan het alleen maar groots en meeslepend zijn.||https://www.nrc.nl//nieuws/2022/07/08/de-benen-van-wout-van-aert-a4135943
2022-07-08||Opinie | Zo kunnen we de democratie redden||In het Nederlandse kiesstelsel hangt het lot van een politicus meer af van zijn positie in de partij dan van de voorkeur van de kiezer. Dat is niet goed voor de democratie. Mensen voelen zich niet vertegenwoordigd en komen minder opdagen bij verkiezingen. En dat is al jaren zo. Joost Sneller is sinds 2017 Tweede Kamerlid  namens D66. Om het tij te keren moeten we het kiesstelsel  veranderen. De persoon op wie de kiezer stemt, moet belangrijker worden dan de partij. In dat geval zou mijn plek (lees: man, hoger opgeleid, wit, hetero, gezond en afkomstig uit de Randstad) misschien wel verloren gaan. Dat is jammer voor mij, maar betekent winst voor de representatie en de democratie. Daarom zeg ik: fuck mijn zetel, hervorm ons kiesstelsel. De Staten-Generaal vertegenwoordigen de gehele Nederlandse bevolking, staat in de Grondwet. Maar is dat nog wel zo?  Bij de gemeenteraadsverkiezingen van maart 2022 kwam krap de helft van de stemgerechtigden opdagen. Bij de parlementsverkiezingen van 2021 was dat 78 procent. Een generatie geleden, eind jaren zeventig, begin jaren tachtig, was dat nog bijna 90 procent. Discussie hierover  ebt weg voor ze is gevoerd.  Natuurlijk, het kabinet heeft onderzoek naar de oorzaken van de lage opkomst aangekondigd. Maar zullen de analyses tot echt nieuwe inzichten leiden? De met geld van Binnenlandse Zaken gemaakte Atlas van afgehaakt Nederland van electoraal geograaf Josse de Voogd en historicus René Cuperus laat zien dat sommige (groepen) mensen betere ontwikkelingskansen hebben en dat zij beter worden gerepresenteerd in de politiek. De Staatscommissie parlementair stelsel, onder leiding van oud-politicus Johan Remkes, stelt dat deze maatschappelijke polarisatie op termijn kan leiden tot erosie van het draagvlak voor de democratie. De lage opkomst is al zorgelijk, de ongelijke verdeling maakt het nog zorgelijker. Neem de wijk Benoordenhout in Den Haag. De opkomst tijdens de laatste gemeenteraadsverkiezingen was 67 procent; het gemiddeld besteedbare huishoudinkomen is er  meer dan 78 duizend euro per jaar en 72 procent van de mensen is er hoog opgeleid. Zet dit af tegen een opkomst van 28 procent in de eveneens Haagse Moerwijk, waar een huishouden gemiddeld net geen 29 duizend euro per jaar verdient en 16 procent van de bewoners hoog opgeleid is. Het maakt pijnlijk duidelijk dat een niet-representatief deel van de bevolking relatief veel invloed heeft.  Zo stevenen we af op een diplomademocratie. Maatregelen als vervroegd stemmen, opkomst bevorderende campagnes of tig extra stembureaus helpen niet genoeg. Het probleem is niet nieuw. De Staatscommissie parlement stelsel heeft enkele jaren geleden al haarfijn uiteengezet welke gevolgen de politiek hieraan zou moeten verbinden: versterking van de inhoudelijke representatie. Inhoudelijke representatie betekent kortweg dat de belangen van inwoners effectief worden behartigd in het parlement.  De afgelopen jaren deed ik namens D66, de partij waarvoor ik sinds 2017 in de Tweede Kamer zit,  meerdere voorstellen om mensen meer invloed op het bestuur te geven: er kwam een initiatiefnota om te experimenteren met het recht van burgeramendement – tegengehouden door VVD, CDA en PvdA. Er was het plan voor een  burgerforum over de doelen van ons strafrecht – scepsis was mijn deel. De invoering van een correctief  bindend referendum is afgelopen decennia meermaals door D66 en de SP voorgesteld, maar zonder succes. Zelfs het in de Grondwet opnemen van de mogelijkheid voor gemeenten en provincies om zo’n referendum in te voeren, ging een blokkerende minderheid van de Tweede Kamer al te ver. Ook andere voorstellen om de lokale democratie nieuw leven in te blazen, zoals de gekozen burgemeester, stuiten nog altijd op een conservatieve muur. En dat terwijl een meerderheid van de bevolking al geruime tijd vóór het correctief bindend referendum en de gekozen burgemeester is. Het is extra wrang dat deze hervormingen juist populair zijn bij de mensen die de grootste afstand tot de politiek ervaren.  Alleen aanpassing van het kiesstelsel zal écht zoden aan de dijk zetten. Die aanpassing trouwens, ligt nu al een tijdje op het bureau van de minister van Binnenlandse Zaken. Het gaat om een voorstel dat is ontwikkeld door het Burgerforum Kiesstelsel in 2006, het eerste landelijke burgerforum, onder de noemer ‘Met één stem meer keus’. De Staatscommissie parlementair stelsel omarmde het voorstel en nu is het in het coalitieakkoord van Rutte-IV opgenomen. Kort gezegd geeft het kiezers meer invloed op de samenstelling van de volksvertegenwoordiging (Tweede Kamer, Provinciale Staten en gemeenteraden) en de politieke partijen minder. Een kiezer stemt nu op een persoon op de lijst van een politieke partij. Wie er in welke volgorde op die lijst staat, wordt bepaald door de partij. Het is lastig om als kiezer die volgorde te doorbreken. Pas als iemand een kwart van de hoeveelheid stemmen verkrijgt die nodig is om één zetel te halen, wordt die persoon verkozen boven alle kandidaten van die partij die minder stemmen behaalden. Dat is lastig en gebeurt niet veel. In 2021 werden slechts drie kandidaten met voorkeursstemmen gekozen die anders helemaal niet in de Tweede Kamer waren gekomen. In 2017 waren dat er vier en in 2012 één. Er is dus een behoorlijk hoge drempel voor kandidaten om de lijstvolgorde te verbreken. Dat maakt het niet erg motiverend voor kandidaten om een persoonlijke campagne te voeren en niet zo aantrekkelijk om een voorkeursstem op een lager geplaatste kandidaat uit te brengen. Het leidt bovendien tot gebrekkige diversiteit in onze vertegenwoordigende organen. Het percentage hoger opgeleiden in de Kamer is gestegen van 72 procent in 1960 naar 93 procent nu.  Bij het zoeken naar kandidaat-politici vist men bovendien in de vijver van mensen die al weten hoe de politiek werkt. Voormalig politiek assistenten of fractiemedewerkers zijn door politicoloog en oud-PvdA-politicus Joop van den Berg  dan ook treffend „pre-fab Kamerleden” genoemd; hij wordt aangehaald in het eindrapport van de staatscommissie.  Het is geen toeval dat het percentage oud-wethouders, raads- en Statenleden in de Tweede Kamer nog nooit zo hoog was, namelijk ruim 60 procent.   Het huidige stelsel heeft ook  negatieve gevolgen voor onze politieke cultuur en het gedrag van politici. Immers, hangt het politieke lot van een politicus vooral af van de partij en in mindere mate van de kiezer, dan is het belangrijk om in een goed boekje te komen bij de partijtop. Dat werkt in de hand dat kiezers zich niet herkennen in de besluiten die hun vertegenwoordigers nemen. In een stelsel waarin de controlerende en uitvoerende macht toch al erg met elkaar verweven zijn en veel (potentiële) lijsttrekkers al in het kabinet zitten – van Den Uyl tot Balkenende en van Rutte tot Kaag – bevordert deze afhankelijkheid het dualisme niet. Het zorgt bovendien voor extra fractiediscipline – want wanneer werden Kamerleden die van de fractielijn afweken daar door de partijtop bij de volgende verkiezingen voor beloond?  Als we het dualisme en de inhoudelijke representatie substantieel willen vergroten, moeten we de bron van de machtsvorming veranderen. Het voorstel  ‘Met één stem meer keus’,  waarmee de ministerraad in het vorige kabinet-Rutte instemde,  biedt daartoe uitkomst. In dit stelsel kan de kiezer namelijk op een partij stemmen óf op een persoon. Hoe meer persoonsstemmen worden uitgebracht, hoe meer mensen in de Kamer komen die anders niet zouden zijn gekozen. Stel een partij krijgt in totaal genoeg stemmen voor tien zetels; 60 procent wordt op de partij uitgebracht en 40 procent op personen van die partij. De bovenste zes kandidaten van de lijst (60 procent van 10) worden verkozen op basis van de lijstvolgorde, maar vervolgens volgen de vier kandidaten die daarna de meeste stemmen haalden in plaats van de volgende vier van de lijstvolgorde. Hierdoor krijgen meer volksvertegenwoordigers een steviger persoonlijk (lees: eigen) mandaat.  De politicologen van het weblog Stuk Rood Vlees   rekenden de uitslag van de Tweede Kamerverkiezingen van 2017 door voor het nieuwe stelsel. Ik zou mijn zetel niet hebben gekregen. Een collega uit mijn fractie ook niet. In plaats daarvan zouden kandidaten uit Losser en Maastricht gekozen zijn.  Ook bij de verkiezingen van 2021 zouden meer vrouwen (81 in plaats van 59 van de 150) en meer mensen van buiten de Randstad een zetel hebben gekregen. Dat zou spijtig voor mij zijn, maar had misschien wel dichter bij de wens van kiezers gelegen en had uiteindelijk ook tot een betere inhoudelijke representatie geleid. En zou dat in een democratie niet zwaarder moeten wegen?   Het zou ook extra motivatie kunnen betekenen voor mensen die nu niet gaan stemmen om toch te komen. Met dit stelsel krijgen ze namelijk daadwerkelijk de mogelijkheid significante invloed uit te oefenen op de samenstelling van de Tweede Kamer. En dat is waar democratie om draait: zeggenschap over degenen die beslissingen nemen door degenen die geraakt worden door die beslissingen. Het is mijn stellige overtuiging dat dit met dit nieuwe kiesstelsel zal gebeuren. Laten we het kiesstelsel daarom zo snel mogelijk wijzigen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/zo-kunnen-we-de-democratie-redden-a4135942
2022-07-08||Eerst een beetje eng||
Zo’n veertien kinderen doorlopen sinds april een jeugdcursus over bijen bij imkervereniging St. Ambrosius te Weert. Olivier Middendorp fotografeerde op één van de vier cursusdagen. Kinderen lerenhoren over het belang van bijen voor de natuur, tillen een raam vol bijen uit de bijenkast, leren uit duizenden de koningin herkennen.  Ruimte voor diepte-interviews met alle cursisten ontbreekt, we volstaan met Acht vragen door de telefoon aan het meisje dat glimlacht vanachter het maskeergaas op de foto links hieronder: Flore (11) uit Nederweert.  Flore (11). Foto: Olivier Middendorp
 Mees (12). Foto: Olivier Middendorp 


Hoe kwam jij in deze cursus terecht?
„M’n zus deed die cursus al een keer dus m’n ouders zeiden: jij kan ook meedoen.”

 

Had je wat met bijen?
„Nee, ik had eigenlijk niets met bijen.”

 

Vond je ze eng?
„Ja. Ik ben een keer gestoken door een bij. Dat was toen mijn zus op bijencursus was. Toen werd ik thuis in de achtertuin gestoken. In mijn bovenbeen was dat. Het werd een grote rode plek.” Via de telefoonspeaker zegt Flores moeder: „We dachten: door die cursus leert ze over bijen. Dan raakt ze die angst misschien kwijt.”

 
Foto: Olivier Middendorp


Je moest zo’n raam vol bijen uit de kast trekken. Terwijl je al eens gestoken was. Dat is dapper.
„Ik vond het eerst wel een beetje eng. Maar de imker legde uit hoe dat het moest. Alleen werd ik toen net gestoken door een bij.”

 Foto: Olivier Middendorp 

Weer? Je had toch zo’n pak aan?
„Nou, ik had dat masker en dat vest, maar wel gewoon een broek. Best wel een strakke. Ze zeiden: die is misschien te strak, dan kunnen ze er makkelijker doorheen. Ja, het deed wel pijn, maar niet zo van: oh… ik heb zoveel pijn dat ik naar het ziekenhuis moet.”



Foto: Olivier Middendorp


 Foto: Olivier Middendorp 

Wat heb je verder geleerd?
„Over de koningin… en dat de bijen goed zijn voor het leven zeg maar, voor de honing en zo. En ja… op zich is het ook wel een beetje zielig voor bijen, want als-ie heeft gestoken, gaat-ie meteen dood.”

 

Ben je nog bang voor bijen?
„Hmmm… wel minder ja.”

 

Wil je imker worden?
„Nee.”



Fabian (10). Foto: Olivier Middendorp


Harm (9). Foto: Olivier Middendorp


Foto: Olivier Middendorp


Yasmin (8). Foto: Olivier Middendorp


Mike (13). Foto: Olivier Middendorp

Alle cursisten krijgen een pak aan dat ze beschermt tegen bijensteken. Foto: Olivier Middendorp
De kinderen leren alles over bijen, de koningin en honing. Foto: Olivier Middendorp
Allemaal een pak aan en dan naar buiten! Foto: Olivier Middendorp


De kinderen leren alles over bijen, de koningin en honing. Foto Olivier Middendorp
Allemaal een pak aan en dan naar buiten! Foto Olivier Middendorp
Alle cursisten krijgen een pak aan dat ze beschermt tegen bijensteken. Foto Olivier Middendorp







 Fabian (10). Foto: Olivier Middendorp Harm (9). Foto: Olivier Middendorp Foto: Olivier Middendorp Yasmin (8). Foto: Olivier Middendorp Mike (13). Foto: Olivier Middendorp Alle cursisten krijgen een pak aan dat ze beschermt tegen bijensteken. Foto: Olivier Middendorp De kinderen leren alles over bijen, de koningin en honing. Foto: Olivier Middendorp Allemaal een pak aan en dan naar buiten! Foto: Olivier Middendorp 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/08/eerst-een-beetje-eng-a4135924
2022-07-08||Op reis? Pff, liever thuis met een permanént vakantiegevoel|| Wat zoeken toeristen? Op basis van mijn eigen reisverleden kan ik zeggen dat een van de beste ervaringen van een reis vaak toch was: de hoeveelheid minuten die je  onafgebroken verdween in een schitterende roman, waarbij af en toe een miertje over de pagina scharrelde. Of een levendige pot monopoly inclusief gedonder met de beheerder van de bank. De picknick na een wandeling met goed afgelopen verdwaalervaring. Eigenlijk allemaal ervaringen die goed, misschien zelfs beter, dicht bij huis kunnen worden beleefd. Gratis bovendien. Hoe leuk sommige vakantiemomenten ook zijn, thuiskomen in het eigen stille, koele huis is heerlijk. Is dan het onbewuste doel van vakantie om tot het inzicht te komen dat het thuis het allerfijnst is?  Afgezien van de vraag of het bezoeken van wereldsteden en snikhete landen en hun soms ronduit vieze stranden leuk is, vraag ik me af of het verstandig is om een groot bedrag uit te geven in drie weken. Want waar gaat dat geld heen? Naar vluchten en accommodaties, naar strandbedjes, kartonnen hotelontbijt met onrijp fruit en airconditioning die ziektekiemen door de kamers blaast, waardoor je algauw griepverschijnselen voelt opkomen en denkt: zie je wel, ik was toe aan vakantie, want kijk, altijd als ik op mijn bestemming aankom, krijg ik griep! Is dat werkelijk stress van de afgelopen maanden? Na die eerste vakantiedagen  voelt iemand die merkt dat de ziekteverschijnselen wegtrekken zich uit de as herrezen. Maar ik vraag me af of we op die eerste vakantiedagen wel ziek worden van oude stress. Ik denk dat we vaak eenvoudigweg ziek worden van het urenlang verblijven op vliegvelden en in vliegtuigen met honderden andere mensen die god-mag-weten-wat uitwasemen. Maar, hoor je wel eens zeggen: ik wil er even helemaal tussenuit. Dat ‘ertussenuit’  moet, meen ik, duidelijk maken dat het alledaagse leven te gewoon is, misschien zelfs een vermoeiende sleur. Ik twijfel echter aan het idee dat sleur moet worden doorbroken. Is een voorspelbaar leven niet het hoogst bereikbare? Een leven waarin de belangrijkste zaken op orde zijn, waarin we veilig en geborgen zijn voor politieke onrust, voor armoede of oorlogsdreiging?  Doordat ik zoveel mensen geld en tijd zie uitgeven aan wat ik soms niet anders kan zien dan het stukslaan van de tijd, ben ik gaan twijfelen aan wat eigenlijk de ziel is van vakantiereizen.  Maar het is hier zo koud, ik wil een paar weken per jaar naar de warmte, denk je. Voordat je echter op dat zonnige strand kunt beginnen met, bijvoorbeeld, het lezen van je boek, moet een aantal dingen in gereedheid worden gebracht tégen de zon: zonnebrand, zonnehoed, zonnebril, parasol – allemaal om de zon te mijden. En dan, na een half uur tevreden liggen, wordt het wel heel warm. Rond een uur of één herinner je je – te laat – dat we tussen twaalf en drie uit de zon moeten. In mijn ervaring waren we na de lunch trouwens vaak moe (ik weet niet waarvan, van het uitrusten?) en raapten we de strandspullen bijeen om terug te lopen naar de auto, want er moesten ook nog boodschappen worden gedaan voor het avondeten. Verkwikkend was dit allemaal niet. Maar het kan zo fijn zijn om even een paar weken verzorgd te worden, niets te hoeven! Klopt, in een hotel wordt door anderen gekookt en boodschappen gedaan. Het interieur is doorgevoerd in een rustgevend kleurschema. En het is allemaal zo schoon! Het is inderdaad heel kalmerend om je hoofd op een gestreken kussensloop te leggen en je tussen gladde lakens te mogen vlijen in een kamer waar alles op elkaar is afgestemd. Net als vroeger, toen je moeder nog alles voor je deed. Maar voor die service hoef je niet op reis.  Gewoon de vakantie schrappen en het  geld uitgeven aan muurverf en katoensatijnen lakens in dezelfde kleur. Plus veertig weken geld hebben voor een huishoudhulp. Om een voorspelbaar leven te doorbreken hoef je ook al niet op vakantie. Sterker nog, je kunt beter je vakantietijd en -geld besteden aan het investeren in feestelijke veranderingen van je huis, hobby’s of werk. Van die verbeteringen zul je namelijk álle nog volgende weken van het jaar plezier beleven.  Maar: onze relatie is vastgelopen, ons huwelijk verloopt stroef, een verandering van omgeving zal ons goed doen, een ander land bezoeken zal daarbij misschien helpen! Niet doen: in plaats van een rondreis door Azië te boeken en samen hand in hand over de Chinese Muur te  lopen, kun je beter hand in hand met je partner naar een sekscursus in de Hollandse bossen. Heel wat avontuurlijker – en je hebt er het hele jaar nog wat aan. Onlangs kwam ik iemand tegen die net terug was van een skitrip in Japan, ja Japan, om daar de zeldzame Siberische poedersneeuw te beskiën die van ver over zee komt aanwaaien en uiteindelijk neerdwarrelt in Hokkaido. Ze was héél moe teruggekomen, zuchtte ze, want het was toch wel ver weg geweest.  Verre reizen, bijzondere reizen – het lijkt alsof wat schaars is, ook bijzonder is. En het lijkt alsof wat bijzonder is, meerwaarde geeft aan ons leven. Het komt misschien door het misverstand dat reizen die ervaring moet bieden. Of op zijn minst de nodige afleiding.  Foto Thomas Nondh Jansen
 Sommige mensen gaan misschien op vakantie om problemen te vergeten. Maar iedereen die wel eens heeft geprobeerd problemen te vergeten weet: dat gaat niet, ze blijven zich voortdurend melden. Is het niet als je wakker ligt, dan wel wanneer je je probeert te concentreren op je boek. Dus om je problemen even te vergeten,  hoef je niet op vakantie.  De vergissing waar ik zelf jarenlang elke Kerst en zomer weer intuinde, is dat vakantie iets doet voor je lichaam en geest. Dat doet het niet. Het doet alleen iets voor je terwijl je op een olifant, marktje of vliegveld bent – het biedt een zekere afleiding. Maar zodra je thuis bent, ebt deze afleiding snel weg.  Daarom wil ik een lans breken voor thuisblijven en het geld aan het leven besteden in de vijf vierkante kilometer waarin we het grootste deel van het jaar doorbrengen.  Een paar dagen minder werken. Een snoezig hondje plus honderd keer de uitlaatservice. Een muziekinstrument en een jaar lang privéles aan huis. Wat kan het schelen dat je niet muzikaal bent, elk kwartiertje oefenen en elke muziekles draagt bij aan nieuwe verbindingen in je hersenen.  Wat is er eigenlijk sinds de jaren zestig gebeurd dat we het kweken van tien soorten rozen, het borduren van een complex patroon of andere huiselijkheid ‘saai’ vinden, en passief op een olifant die door een snikhete jungle sloft ‘avontuurlijk’? Voor de meeste hobby’s is geduld, concentratie, inzicht, opoffering en verdieping nodig. Voor het zitten op een olifant helemaal niets. Op een of andere manier is het in de mode geraakt om op sommige liefhebberijen neer te kijken. Bij het woord ‘hobby’ gaan mensen al griezelen. Schilderen, amateurtoneel, een verzameling onderhouden, al loop je met een trommel op de buik met een fanfarekorps mee: het hoeft  je smaak niet te zijn, maar je op een of ander terrein ontwikkelen vind ik in de kern geestrijkere  bezigheden dan kijken naar de ingewikkeldste dramaserie.  Er is meer intellectuele kracht en volharding nodig voor het inrichten en onderhouden van een botanische tuin of het fokken van een zeldzaam konijnenras, dan voor het uitzitten van een  reis van drie weken naar Namibië.  Sommige reizen hebben misschien als doel om ‘tot jezelf te komen’. Maar de mentale belasting die het kost – het kiezen van de bestemming, inpakken van koffers, de uren op vliegvelden, in vliegtuigen, in busjes en de omgang met onbekende anderen op de bestemming – is allemaal onrust die er misschien juist níet toe leidt dat je tot jezelf komt. Misschien vlucht je zo wel drie weken van jezelf wég.  Dat een vakantie ook kan mislukken, lijkt een taboe. Zeker op Instagram. Ik kan erin komen, want wie de teleurstelling kent van het uitgeven van een reusachtig bedrag aan iets wat tegenvalt, wil dat liever niet met iemand delen, zelfs niet met zichzelf. Wat je na de vakanties nu precies overhoudt, weet ik niet. Foto’s?   Een aangeharkte tuin in Japan vinden we mooi. Maar om een aangeharkt perk op een volkstuinencomplex lachen we besmuikt. Ergens denk ik nu: de mensen die deze plekken aanharkten, voelden zich na hun  arbeid  mentaal en fysiek verkwikt, omdat ze zich concentreerden op iets van betekenis in hun eigen omgeving. Dat geldt zowel voor de Japanner als voor de Hollandse volkstuinier. Wat mij betreft getuigt het van een grotere levenskunst om het eigen leven bijzonder te maken, dan  een ervaring te kopen. Ik hou beslist nog van reizen, vooral om familie te bezoeken, of voor werk, maar niet meer zo erg als vakantie-invulling.||https://www.nrc.nl//nieuws/2022/07/08/op-reis-pff-liever-thuis-met-een-permanent-vakantiegevoel-a4135941
2022-07-08||Een oppervlakkige poel van tweedehands spreuken||Sommige woorden zijn door popularisering en onjuist gebruik hun originele betekenis verloren. Dat is jammer, want er komen niet altijd nieuwe of betere woorden voor in de plaats. Spiritualiteit is zo’n woord. Het woord leidt al jaren een kwijnend bestaan en zodoende het ding erachter ook.  Wat er eerst kwam, de taal of het ding, is een tomeloos ingewikkeld vraagstuk. Ervan uitgaande dat taal ontstaan is in relatie tot anderen als communicatiemiddel geeft de originele betekenis van spiritualiteit (innerlijk geestesleven) nog meer urgentie: het woord verwijst naar jouw innerlijke beleving, los van die van de groep. Neem nou het kleine, korte doch stevige woordje ‘ik’. Kunnen we ervan uitgaan dat er al een ik-besef was voordat de persoonlijke voornaamwoorden ik, jij en hij er waren?  Ik was altijd geneigd te denken van wel, maar nu weet ik het niet meer zo zeker. Ook al bestonden we al uit verschillende lichamen met elk een eigen hoofd, het zou zomaar kunnen dat deze ogenschijnlijke afgescheidenheid voordat het woord er was, anders beleefd werd, meer als aan elkaar vergroeide bomen in een bos, een collectief, dan als de geïsoleerde stadsbomen die we zijn geworden. Door de popularisering  lijkt spiritualiteit meer op iets wat je zou kunnen consumeren dan beleven Maakt het eigenlijk uit wat er eerst kwam, het woord of het ding erachter? En is er wel zoiets als een ding erachter, een ding dat misschien een beter woord verdient, of is de huidige betekenis van spiritualiteit de enige betekenis die we het nog mogen toekennen; een oppervlakkige poel van tweedehands spreuken die klakkeloos geconsumeerd worden, veelal in een mooie verpakking van bijpassende ton sur ton active-wear en rieten strandhutjes? Ik denk van niet en ik denk ook dat we allemaal een woord missen dat écht bedoelt wat erachter ligt, en lag. Met de popularisering van alles wat met spiritualiteit te maken heeft – dure en comfortabele cacao-ceremonies in gestileerde ruimtes waar langer bij stil wordt gestaan dan bij het innerlijke geestesleven zelf – lijkt spiritualiteit meer op iets wat je zou kunnen consumeren dan beleven.  Misschien dat we het mooiere zielenleven kunnen inzetten voor het laatste, zodat het ding erachter er weer volop mag zijn. Dan kunnen we spiritualiteit consumeren en in ons innerlijk geestesleven gewoon weer met ons zielenleven zijn, zonder dat dit ongemak bezorgt of overeind staande haren. Want misschien kwam het ik-besef wél pas met het woordje ‘ik’, en heeft de ontwikkeling van taal niet alleen de individualisering verder in de hand gewerkt maar zou dat het ook kunnen doen van ons zielenleven.   Ja, geef dat innerlijke geestesleven van ons alsjeblieft een nieuw woord. ||https://www.nrc.nl//nieuws/2022/07/08/een-oppervlakkige-poel-van-tweedehands-spreuken-a4135940
2022-07-08||Eten van de zoute grond op Texel||‘Welkom in de boet. Je bent niet de eerste, er komen ongeveer vijftig filmploegen per jaar. Ik had een wedstrijdje met Dorian, wie komt er het meest op tv. Dorian heeft uitgerekend dat ik zo’n 475 miljoen mensen heb bereikt, meer dan hij.”  Dorian is Dorian van Rijsselberghe, olympisch en wereldkampioen windsurfen. De man die over zijn mediabereik vertelt, is zijn vader, Marc van Rijsselberghe.  „Wil je takkenthee?” vraagt Van Rijsselberghe (67). Hij zit aan een grote vierkante tafel in de schuur van waaruit hij zijn kenniscentrum voor zilte teelt bestiert, vlakbij Den Hoorn op Texel. In de koelkast liggen bakjes zeebanaan en ijskruid. We drinken thee van aardbeienmunt. Die smaakt niet zout, maar gewoon een beetje naar aardbeien en een beetje naar munt. Van Rijsselberghe wacht niet af wat de zoveelste journalist van hem wil weten. Hij rolt het scherm voor de beamer uit en start zijn presentatie, die begint met een quote van Einstein: ‘Logic will get you from A to B. Imagination will take you everywhere’.  Van Rijsselberghe lijkt in weinig op de gemiddelde boer. Niet alleen omdat hij een zwarte coltrui en een ronde bril met wit montuur draagt. Het is waar hij vandaan komt, waar hij naartoe wil en hoe hij, dwars door alles heen, telkens weer iets nieuws verzint waarmee hij provoceert of verrast. Een foto van zijn moeder. Hij vertelt over zijn ouders die in de jaren zestig en zeventig de best verkopende radio- en televisiezaak van Rotterdam hadden. Na de dood van zijn vader  onterfde ze de kinderen om iets met educatie en voeding te doen en „in een vlaag van verstandsverbijstering” begon ze op  haar 65ste een biodynamische boerderij op Texel. Toen die in zwaar weer raakte, kwam Marc terug uit Londen, waar hij studeerde om therapeutisch schilder te worden. Kwam hij naar Texel om zijn moeder te helpen of uit overtuiging? „Daar worstel ik nog mee. Maar ik kon in elk geval niet mijn moeders levenswerk laten vallen.” Hij was met alles de eerste, zegt hij zelf. Als „kaascrimineel”, met  de  verkoop van verse kwark en camembert  rechtstreeks van  de boerderij toen dat nog niet mocht. Met een zorgboerderij – al claimen meer boeren die primeur. Maar waarom hij het vertelt: „Om te laten zien wat er kán.” En zo komt hij op waar hij beroemd mee werd: zilte aardappel. Die smaakt niet zout, eerder licht zoetig.  Hij heet zo  omdat-ie op een zilte bodem kan groeien. Zoals op Texel, waar het zoute zeewater door de dijk sijpelt en in de bodem terechtkomt, die daarmee ongeschikt is voor praktisch alle gewassen. Zou je denken. Van Rijsselberghe denkt niet zo. Wat er allemaal níét kan, wordt al genoeg ingewreven. Wie zegt dat je boven een bepaald zoutgehalte in de bodem niks kunt telen? Wetenschappers in Wageningen? En wat nou als je het toch doet? Zo begon Van Rijsselberghe te experimenteren. Of planten te vermoorden, zoals hij het consequent noemt. Een stukje grond  met weinig zout, een vakje met iets meer zout en eentje met véél zout, toegediend met een zelfontworpen irrigatiesysteem, om zo de zoutgehaltes heel precies te kunnen sturen. Er kwam  een onderzoeker van de VU in Amsterdam bij en twee veredelaars uit Friesland en Groningen leverden pootaardappelen van talloze rassen. En toen maar kijken: welke aardappel doet helemaal niks (de meeste), welke heeft een kans (30 procent) en welke doet het goed? Zelfs met twintig keer het zoutgehalte dat de wetenschap  het maximum  achtte, wisten sommige aardappelrassen zich nog voort te planten.  Met de nodige bluf gooide Van Rijsselberghe in 2011 het nieuws de wereld in: ‘eerste zilte aardappel geoogst op Texel’. Het leverde media-aandacht, prijzen en subsidies op. In 2018 kon Van Rijsselberghe met geld van het ministerie van Landbouw, Natuur en Voedselkwaliteit zijn Sea Salt Foundation oprichten. In 2019 was de zilte aardappel te koop bij de  Jumbo op Texel. Er zijn nu twee boeren op Texel die ze telen en bemesten met het bruine preparaat dat in jerrycans onder de beamer staat: zeewiermest. „Bomvol voedingsstoffen en zeewier is overal op de wereld beschikbaar.” Intussen draaide het al die jaren op de proefboerderij  om veel meer dan alleen aardappelen. „Duizenden groenten heb ik vermoord”, zegt Van Rijsseberghe. De meeste overleefden de zoutvergiftiging niet en met de gewassen die het wel haalden, gebeurden de gekste dingen. Aardappel en wortel werden zoeter, een bloemkool  geuriger, peterselie en munt kregen een heel geconcentreerde smaak. Onlangs had hij nog een komkommerplant die het fantastisch deed. Maar tussen alle smakelijke komkommers zat er één die volstrekt oneetbaar was. Hij kan het niet verklaren, zegt Van Rijsselberghe. Hij doet alsof hij maar wat doet.   Het kenniscentrum wordt gesteund door het Waddenfonds, dat er geld voor overheeft om voor de Wadden te zoeken naar nieuwe innovatieve verdienmodellen. Maar uiteindelijk is Van Rijsselberghes doel niet om Texelse boeren aan de zilte groenten te helpen. En Nederland zal het zonder zilte groenten ook wel redden. Maar op een planeet waar 96 procent van al het water zout is, waar door de stijgende zeespiegel kustgebieden verzilten en waar veel landen afhankelijk zijn van import of voedselhulp, kunnen zilte gewassen in veel gebieden het verschil betekenen tussen honger en trek.  Dus als je Van Rijsselberghe vraagt wat het belangrijkste gewas is waarmee hij zich heeft beziggehouden, is het dus die zilte aardappel. „Aardappel groeit makkelijk, heeft weinig water nodig, bevat veel voedingsstoffen en calorieën en voor elke aardappel die je in de grond stopt, krijg je er tien terug.”  „Kijk! Hier gaat het om!”, roept Van Rijsselberghe als hij bij de dia’s over Bangladesh komt. Uitgedroogde, gebarsten aarde waar droog zout op ligt. Boeren die bezig zijn hun zaai- en pootgoed in verhoogde bedden te zetten, waarin het water naar beneden zakt en het zout de wortels niet opvreet. Boerenkool en snijbiet: werden ze niet blij van in Bangladesh. Aardappelen en wortelen wel. Oké, een zilte pootaardappel in Pakistan of Bangladesh geeft minder opbrengst en kleinere aardappelen dan een Agria uit de Noordoostpolder. „Maar als je niet kunt poepen van de honger, ben je blij met elke pieper.”  Met een meetapparaatje dat ze voor een paar dollar op Amazon kopen, kunnen boeren zelf het zoutgehalte in hun bodems checken. Met zijn kenniscentrum geeft Van Rijsselberghe vanaf Texel gratis advies, vooral aan boeren uit India. Maar zijn werk wordt niet overal even enthousiast  ontvangen: „De gevestigde orde heeft er geen belang bij als het anders blijkt te kunnen dan waar altijd het geld mee is verdiend.” Hij heeft in zijn leven zo’n 260 producten gemaakt, zegt hij, van kwark tot cosmetica van zilte botanica aan toe. Die stuurde hij dan naar bewindslieden of beleidsmakers, om aandacht te trekken voor zijn boodschap: doe iets met die verzilting. Veel geld verdienen deed hij er niet mee. „Als het commercieel wordt, verlies ik mijn interesse.” Voor buitenstaanders is hij soms moeilijk te vatten. Hij is geen boer, zegt-ie, en geen wetenschapper. „Ik ben iemand met een vrijeschoolopleiding, ik zoek grenzen op”, zegt hij, terwijl hij nog een rondje door de kas achter de schuur loopt. „Ik ben een geaccepteerd enfant terrible.”||https://www.nrc.nl//nieuws/2022/07/08/eten-van-de-zoute-grond-op-texel-a4135939
2022-07-08||Opinie | De flitsbezorger is  voor mij onmisbaar||‘Yup, we zijn echt sneller dan jij”, zie ik vandaag in mijn mailbox verschijnen. Afzender: flitsbezorger Gorillas. Zeven  minuten eerder ontving ik een mail van concurrent Flink met het onderwerp: „Pak die korting tijdens de Flinke kortingsweken”. Ik denk terug aan afgelopen weekend. Samen met mijn vriend genoot ik van een stranddag. We reden rond 21 uur terug richting Amsterdam. Onderweg naar huis werden we gebeld door vrienden met de vraag of ze nog even langs konden komen voor een borrel. Túúrlijk! We bestelden wat wijn, bier, kaasjes, brood en smeersels via Flink. Binnen no-time hadden we een heerlijke borrelplank op tafel.  Mirjam de Groot werkt bij KIT Royal Tropical Institute. Voor de gemiddelde Nederlander geldt: afspraak is afspraak, zoals mijn Braziliaanse manager steevast herhaalt als we het hebben over onze cultuurverschillen. Een Braziliaan verklaart een Nederlander voor gek als die sprint om een trein te halen die tien minuten reistijd bespaart. In de Nederlandse cultuur staan efficiëntie, planning en kostenbesparing centraal.  Dit klinkt ook door in onze omgang met vrienden en familie. De ongeschreven regel luidt dat je niet onaangekondigd langskomt, want er is niet altijd genoeg eten in huis. Misschien past het ook wel niet in de planning. Op verjaardagen, feesten en partijen kopen we heel precies in. Met plezier maken we een dagplanning, weekplanning, maandplanning of jaarplanning. Voor de diehards onder ons staat ook het vijfjarenplan ergens opgeslagen op laptop of smartphone. Alsof ze het bordspel Levensweg van vroeger vergeten zijn. Het leven wordt toch vooral bepaald door het lot, toeval en geluk.   De opinieredactie verzint voor deze zomerserie een kop, u schrijft het artikel met de beste argumenten erbij. De opdracht voor komende   week: Nederland kan niet zonder toeristen. De tekst (max. 600 wrd.) kunt u uiterlijk 13 juli sturen naar opinie@nrc.nl o.v.v. Anderzijds.  Flitsbezorging kan een handje helpen en meer spontaniteit in ons (stads)leven brengen. Zo kun je met een gerust hart tien vrienden last-minute uitnodigen en een lekkere maaltijd koken. Of je kunt een vriend uitnodigen die net een promotie heeft gehad en verrassen met taart en champagne. Of een vriendin om een avond samen op het balkon in de zon te zitten, onder het genot van een pasta en rosé. Zonder concessies te hoeven doen op andere verplichtingen.  Het is een logische trend in een tijd waarin steeds meer tweeverdieners zijn. Er is minder tijd om spontaan boodschappen te doen. Waar vroeger veelal vrouwen de tijd hadden om boodschappen te doen, biedt nu de flitsbezorging een goed alternatief voor een spontane avond met het gezin, familie of vrienden.  Flitsbezorging zou ook voedselverspilling tegen kunnen gaan. Als je boodschappen doet in de supermarkt bedenk je tevoren wat je de aankomende dagen zult eten en met wie. Vaak blijft er toch wat over en gooi je het na een aantal dagen weg. In de flitsbezorging-apps kun je op het moment zelf kiezen waar je zin in hebt en hoeveel je nodig hebt. Een gezonde maaltijd die je zelf last-minute kunt maken is nog altijd minder vervuilend dan een kant-en-klare maaltijd van Albert Heijn.  Ten slotte, het is nu makkelijker om versproducten zoals groenten en fruit te kopen. Hierdoor kunnen we gezonder eten. Dat is een uitkomst voor mensen die minder makkelijk naar de supermarkt kunnen. Oudere mensen hebben via deze weg de optie spontaan kleinkinderen te ontvangen en hoeven dan niet verlegen te zitten om een hapje en een drankje.   Ik moedig iedereen aan flitsbezorging te gebruiken om spontaan mensen thuis uit te nodigen. Iedereen heeft wat in te halen na de coronaperiode. Let wel: experts schrijven dat het huidige business model niet winstgevend is  in de toekomst. Het zal duurder worden. Maar weet u ook nog hoe goedkoop reizen met Uber ooit was? ||https://www.nrc.nl//nieuws/2022/07/08/de-flitsbezorger-is-voor-mij-onmisbaar-a4135938
2022-07-08||Raad voor de Journalistiek: NRC zorgvuldig in onderzoek naar undercoverwerk bij moskeeën||De Raad voor de Journalistiek heeft NRC vrijdag volledig in het gelijk gesteld in een zaak rondom publicaties over gemeenten die undercoveronderzoek lieten doen bij moskeeën. „Van relevante feitelijke onjuistheden is niet gebleken en er is geen sprake van tendentieuze berichtgeving”, staat in de conclusie. ‘Undercover naar de moskee’, kopte NRC op 15 oktober vorig jaar. Zeker tien gemeenten lieten het bedrijf Nuance door Training en Advies (NTA) uit Deventer jarenlang undercoveronderzoek doen in moskeeën om gevoelige informatie op te halen, op aanbevelen van de Nationaal Coördinator Terrorismebestrijding en Veiligheid. Volgens deskundigen is dat in strijd met de wet. NTA stapte naar de Raad voor de Journalistiek met de klacht dat de berichtgeving onjuist en tendentieus was, dat wederhoor onvoldoende werd toegepast en dat het belang van publicatie niet opwoog tegen dat van het bedrijf. Volgens NTA was er nooit sprake van undercoveronderzoek. De publicaties werden gebaseerd op maandenlang onderzoek, wierp NRC tegen. De krant had onder meer beschikking over interne documenten en sprak bronnen met kennis van de undercoverpraktijken. De Raad voor de Journalistiek gaat op alle punten mee in het verweer van NRC, blijkt uit de conclusie van vrijdag. Woorden als ‘undercover’ en ‘stiekem’ waren volgens de Raad geoorloofd. Het publiek informeren over de werkwijze van gemeenten vindt de Raad belangrijker dan de belangen van NTA. Bovendien is wederhoor op een goede manier toegepast. Alles bij elkaar leidt dat tot de conclusie „dat NRC journalistiek zorgvuldig heeft gehandeld”.||https://www.nrc.nl//nieuws/2022/07/08/raad-voor-de-journalistiek-nrc-zorgvuldig-in-onderzoek-naar-undercoverwerk-bij-moskeeen-a4135929
2022-07-08||Rudolf Westerlink: ‘Ik help verslaafden: kijk of ze nog leven en koop kleren’||Hij viel niet over het hoofd te zien, de eerste keren dat ik naar de Nicolaasbasiliek in Amsterdam ging. Ik kende zijn naam niet, maar zijn gestalte was indrukwekkend: een grote, breedgeschouderde man van een jaar of veertig in een witte toga die de priester assisteerde rond het altaar. Een acoliet heet zo iemand, leerde ik. En deze man was etnisch gemengd, zag ik toen hij voorbijkwam:  licht, maar onmiskenbaar gekleurd. Zes jaar later staat hij voor mijn deur, zonder toga dit keer: Rudolf Westerlink (49). Tientallen keren gezien, nooit meer dan twee of drie zinnen mee gewisseld. Ik vertel hem dat zijn verschijning in de kerk mij als beginneling vertrouwen gaf, zo’n grote gekleurde man die een en al vanzelfsprekendheid uitstraalde. We praten nu voluit, ook over die moeilijk benoembare kleurnuances.  Dan trekt hij zijn broekspijp op, laat zijn onderbeen zien en zegt, dwars door mijn gestotter over ‘beige’ en ‘roodachtig’ heen : „Het is geel, ik ben geel.” Goed, ter vergelijking dan mijn onderbeen. Dat noemt Rudolf „meer rooiig”. Wie zorgen in een  tijd van polarisatie juist voor een hechtere samenleving? Wat is hun visie? Hoe spelen ze het klaar? In deze reeks interviews praten we met  ‘verbinders’, eigenzinnige persoonlijkheden  die het lukt om  mensen uit verschillende sociale en culturele kringen samen te brengen.  Deze week: Rudolf Westerlink. ‘Waardig’ is het woord dat zich opdringt, wanneer ik Rudolf vanuit de kerkbank gadesla op het altaar. Toegewijd aan zijn taak, zonder ook maar het begin van een knipoog. Zeker die eerste keren van mijn kerkbezoek, terwijl ik mijzelf nog voorhield dat ik er à la minute weer mee kon stoppen, want waarin kon deze late bekering anders eindigen dan in godsdienstwaanzin. Maar Rudolf was ongenaakbaar zeker van zijn taak. Een Amsterdammer van geboorte. Opgegroeid in de Kinkerbuurt, in de jaren 70 en 80, die toen geen ‘arbeidersbuurt’ was, zoals ik voorzichtig peil, maar gewoon „arm”, volgens Rudolf. „Wij woonden aanvankelijk echt drie hoog achter.” Die ‘wij’ van het gezin: de Surinaamse moeder, het gehandicapte, jongere zusje en hij. De witte Nederlandse vader was van meet af aan uit het zicht. Rudolf weet niet beter, en kan ook niet zeggen dat hij hem heeft gemist. Hij was niet het enige gekleurde kind op de lagere school: tweederde was wit, de rest bruin of zwart. Rudolf:  „Ik heb er eigenlijk nooit zo over nagedacht.” Gepest? Hij moet nu peinzen. „Als het me echt niet zinde, dan kreeg zo’n jongen een tik op zijn neus. Was dat ook weer voorbij.” Nee, hij was niet stoer, wel opstandig. En sterk, altijd de sterke jongen van de klas. „En ik deed niet erg mee met de rest. Was meer een eenling.” En dat armlastige, dat zag je aan de kleren. Want als-ie nieuwe gympen kreeg, waren die van de HEMA. En die ene corduroybroek ging eindeloos lang mee, want als de stof op de knie begon te slijten, werd daar een applicatie overheen genaaid, in de vorm van een groene appel bijvoorbeeld. „Zo herkende je meteen de andere arme kinderen, aan die groene appels op hun knieën. Het voordeel was: toen, in die buurt, was de meerderheid van de mensen arm, dus daarover hoefde je niet te miepen.” De moeder, met haar Surinaamse origine, was zelf weer een mengsel van Chinees, creools, Javaans, van alles wat. „Zij was alleenstaand, mooi en exotisch: zeer in trek bij de mannen. Voor mij was ze vooral streng. Van jongs af aan moest ik mijn eigen brood smeren, anders had ik dus geen boterham. Opstandig was ik, een ongeleid projectiel: waarom kon het er bij ons niet aan toegaan zoals in andere gezinnen.” Op school had hij moeite met de stof: het duurde bij hem twee of drie keer langer om een tekst te lezen dan bij anderen. En liever was hij niet naar een Montessorischool gegaan, maar naar zo’n ouderwetse, met een streng-klassikale aanpak. Hij is misschien niet de slimste, maar wel een van de grootste jongens van zijn leeftijd, en die kwaliteit breidt hij uit: hij gaat bodybuilden, hij doet aan vechtsporten. „Ja, ja, het zal beslist compensatie zijn geweest.” Hij lacht er zelf om: „Ja, ik was even ‘a girl’s dream’.” Als een vriend van zijn moeder hem het huis uit zet,  wordt hij in een pleeggezin geplaatst, maar zelfredzaam is hij allang. Op z’n achttiende is er een vriendin, hij verdient aardig als kok, „het was een goed leven”,  zegt hij zelf. Hij gaat in militaire dienst, en verbaast zich erover dat zijn leeftijdgenoten wel eens liggen te huilen in hun bed, terwijl hij zich redt en welvaart bij de duidelijke orde en structuur. „En de kerk?”, vraag ik. Maar er was toen helemaal geen kerk: zijn moeder was van huis uit luthers, „maar deed er niets aan”. Gek genoeg moesten hij en zijn zusje van haar wel altijd kijken naar de paus op de tv, als die zijn jaarlijkse ‘urbi et orbi’ uitsprak.  Hij is vaak voorbij de Nicolaasbasiliek gelopen, ook met zijn moeder, als ze bijvoorbeeld Chinees hadden gegeten op de Zeedijk, maar hij wilde er zeker niet naar binnen. „Ik was boos op God, ook vanwege mijn eigen jeugd die niet gemakkelijk was.” Maar er was wel een religieuze nieuwsgierigheid: zag Rudolf herkenbare Joden in de tram, met een keppeltje, dan wilde hij ook zo’n keppeltje. Eén ding stond vast: wat het ook werd, geen katholicisme.  In 1985 kwam   paus Johannes Paulus II op bezoek in   Nederland, en hij kan zich vooral de laatdunkende reacties in de media herinneren. „Daar wilde je niet bij horen.” Tussen zijn twintigste en dertigste voelde hij zich aangetrokken tot het boeddhisme, vooral door de dalai lama. En het was „deze wijze man” volgens Rudolf die hem op een ander spoor zette. „Want ik hoorde hem verkondigen dat je het geloof moest vinden waar je vandaan kwam, waar je je bevond.” Gewoon, in Amsterdam dus. En toen was er die vreemde ervaring, hij was aan het schoonmaken in het huis van zijn moeder, aan het stofzuigen om precies te zijn. Dat ging niet van ganser harte, hij vloekte inwendig, en toen hoorde hij een stem, zo duidelijk als maar zijn kan, die hem vertelde: „Het is nu tijd om naar huis te gaan.” En zo loopt hij op zijn 38ste de Nicolaas binnen: het is er donker, het is er rustig, en hij voelt zich enorm op zijn gemak. Zelf constateert hij dat er al die tijd een voedingsbodem moet zijn geweest, een verlangen naar God, want binnen de kortste keren wil hij katholiek worden. „Dus ik bel met de Nicolaas, het was vlak voor de zomer, en vertelde over mijn wens om mee te doen, om erbij te horen. ‘Bel in september maar terug, dan is er een geloofscursus’, kreeg ik te horen.” Maar ondertussen was hij in contact gekomen met de kapelaan van dienst, Jim Schilder, en de gesprekken met hem maakten Rudolf alleen maar zekerder. En wat ook duidelijk was: Rudolf wilde iets doen, kerkwacht zijn, ’s ochtends de deuren openen, schoonmaken (allemaal gedaan) maar vooral toch: hij wilde naar het priesterkoor, hij werd daar als het ware naartoe getrokken. „Die kerk werd echt heel snel mijn huis, meer ‘thuis’ dan ik ooit kende.” En dan is er nog die zeer gemêleerde, zeer Amsterdamse gemeenschap die hij er treft. Via een vrouw uit de kerk komt hij op het spoor van zijn huidige werk: in de drugs- en verslavingszorg, bij het Leger des Heils, waar hij langdurig verslaafden begeleidt: zo’n 24 bewoners van het Domus Plus-huis, die naast psychische problemen ook vaak een verstandelijke beperking hebben.  „Ik kijk of ze nog leven, grof gezegd, of ze hun medicatie wel nemen, ik ga met ze naar de rechtbank, als ze moeten voorkomen; maar net zo goed koop ik kleren met ze. Het gaat om mensen die de complexiteit van het moderne leven veel minder aankunnen dan de gemiddelde burger.” Dat werk betekent veel voor hem. En nee, dat hij zo uitdrukkelijk katholiek was, gold bij het (protestantse) Leger des Heils bepaald niet als een pre. Maar kennelijk vinden ze toch dat-ie iets goed doet. Daarnaast kookt Rudolf nog steeds, na zijn ervaring in het Hilton Hotel in Amsterdam is hij zoiets als een leermeester geworden. En hij heeft gewerkt bij jeugdcircus Elleboog, waar Amsterdamse straatkinderen iets heel anders leerden dan ze van huis uit meekregen. „Ik kwam in die tijd achtjarige jongetjes tegen die me zo deden denken aan mijzelf op die leeftijd. Wat zou ik zelf geholpen zijn met die aandacht, die steun.” Maar zondag, dat is toch De dag van de Week, want dan staat Rudolf in het wit op het altaar. Hij doet me nu voor hoe hij zijn handen houdt:  zijn vingers niet gevouwen, niet de klassiek-biddende houding, maar de ene hand over de andere gelegd, ongeveer ter hoogte van de navel. Hij draagt zijn handen als in een onzichtbare mof. Meteen zie ik de plechtige man die ik ken uit de kerk. „Er is een livestream van de mis, en ik kijk terug, ik wil zien wat ik verbeteren kan. Het moet heel erg goed zijn. Ik oefen, ik oefen.” En verder wil hij nog beklemtonen dat hij rooms-katholiek is, jazeker, maar toch vooral ook Amsterdams katholiek. „Wij leven en denken in deze stad op onze manier.”||https://www.nrc.nl//nieuws/2022/07/08/rudolf-westerlink-ik-help-verslaafden-kijk-of-ze-nog-leven-en-koop-kleren-a4135937
2022-07-08||Opinie | Wie verdient een necrologie in de krant?||Over de doden niets dan goeds. Maar in veel gevallen geldt dan ook wel weer: beter iets (ook iets minder goeds) dan helemaal niets.  In deze rubriek werpen negen redacteuren tot september bij toerbeurt een kritische blik op onze journalistiek. Zij behandelen vragen van lezers en ontmoeten mensen in de samenleving die met NRC-journalistiek te maken hebben. Per 1 september treedt Arjen Fortuin aan als nieuwe Ombudsman.  Vragen over NRC-journalistiek of verzoeken voor ‘De journalistieke keuken’ kunt u richten aan ombudsman@nrc.nl. De necrologie is in de nieuwsverslaggeving een apart, maar onder sommige journalisten een favoriet genre. Een historische bladzijde te midden van al het waan-van-de-dag-geweld.  Even geleden vroeg een lezer zich af waarom zowel Piet Bukman en Ad Havermans, die in maart overleden, niets van die goede (of minder goede) woorden in de krant was toebedeeld. Er werd op het hart gedrukt er geen trend van te maken „om overleden politici geen necrologie te gunnen”.   Het was in deze twee gevallen wel degelijk mogelijk geweest de levensloop en carrières van de  overledenen nog eens tot zich te nemen. Maar wel alleen op de site dus, in de krant was geen plek meer. (Voor de jongere generaties onder ons: Bukman (1934-2022) was onder meer de eerste voorzitter van het CDA; Havermans (1934-2022) was oud-burgemeester van Den Haag.)  Desalniettemin werpt het de terechte vraag op over wie nu wel en niet een necrologie in de krant verschijnt. Hoe bekend moet je zijn, wat moet je hebben gedaan om in die eregalerij terecht te komen?  U raadt het al: op deze kwalitatieve vragen valt geen sluitend antwoord te geven. Maar redacteuren die regelmatig een necrologie  schrijven, of moeten besluiten of het wel nodig is, hanteren ruwweg twee toetsstenen.   Allereerst er is  een groep van usual suspects. Zodra deze grote beroemdheden op leeftijd raken, zorgt  NRC dat er een necrologie klaarstaat. Wel zo handig om die levensvertelling van een pagina groot (of meer) vast klaar te hebben staan als de dood zich aandient. Zo was het een week voor zijn dood de redactie ter ore gekomen dat Remco Campert nu wel echt zijn laatste dagen telde. Recensent Kester Freriks schoonde zijn necrologie daarom nog eens op, zodat die na het overlijdensbericht snel de site op  kon.  De voorbereide stukken zijn verzameld in een folder van het systeem waarin de krant wordt gemaakt. Hier gortig met namen gaan strooien zou niet gepast zijn, maar dat er in ‘het kerkhof’ bijvoorbeeld een necrologie klaarstaat van de Britse koningin Elizabeth (96) kan niemand verrassen. Redacteur  Titia Ketelaar schreef de eerste versie in 2012, bij Elizabeths vorige grote jubileum als staatshoofd van het Verenigd Koninkrijk. Echt actief is de koningin niet meer, dus grote veranderingen zijn zeldzaam. Wel houdt Ketelaar (van 2010 tot 2016 correspondent in het VK) bijvoorbeeld bij hoeveel Britse premiers er onder haar hebben gediend: inmiddels  zag ze er veertien komen en gaan, van Winston Churchill tot aan  Boris Johnson.   Ook de necrologie van Henry Kissinger (99), voormalig Amerikaanse minister van Buitenlandse Zaken en diplomaat, staat al jaren klaar. Mediaredacteur Juurd Eijsvoogel schreef het in zijn tijd als Amerika-correspondent. „Op een gegeven moment had ik altijd twee biografieën met me mee als ik op reis ging. Het speelt altijd wel in je achterhoofd dat zo iemand elk moment kan overlijden.”  Het kan dus jaren duren. En ook dan is niet gegeven dat het reeds geschreven stuk de definitieve necrologie wordt. Zo hebben alle correspondenten die sinds de jaren negentig in Zuid-Afrika zaten steeds weer een nieuwe necrologie van Nelson Mandela geschreven (de voormalige vrijheidsstrijder en oud-president overleed uiteindelijk in 2013).  Terug naar de vraag over wie wel en geen necrologie krijgt. Na de  usual suspects komt een brede waaier van redelijk bekenden bij het ‘algemene publiek’ tot aan bijvoorbeeld nationale beroemdheden in een ander land (en die kunnen tamelijk onbekend zijn in Nederland), bekendheden van vroeger maar onbekenden voor jongere generaties, of veel geziene gezichten in subculturen.   De verantwoordelijkheid hiervoor ligt grotendeels bij redacteuren die hun portefeuille ook hierop af en toe moeten doorlichten. Over wie in die gevallen wel of niet bekend genoeg is (deze stukken worden vaak wél na het overlijdensbericht gemaakt), is de redactie het dan ook lang niet altijd eens.  Zo publiceerde NRC  geen  nieuwsbericht of necrologie over Betty White, een van de Golden Girls-actrices in de jaren 80 en 90, die eind december vlak voor haar honderdste verjaardag stierf. Die dag kwamen de dienstdoende chef en  nieuwsdienst er niet uit of White nog ‘bekend genoeg’ was bij de meeste lezers, en besloten het te laten zitten. Achteraf bleek NRC  het enige Nederlandse nieuwsmedium zónder nieuwsbericht, laat staan een necrologie.  Pro-life is een eufemisme gebleken. Waarom gebruikt  NRC het woord dan toch zonder aanhalingstekens?  Jolanda Gooiker NRC gebruikt ‘pro-life’ als verzamelterm voor de Amerikaanse anti-abortusbeweging omdat het een ingeburgerde term is. De eerste keer in een stuk voegen redacteuren vaak ‘zogenoemd’ of ‘zogeheten’ toe om duidelijk te maken dat NRC de inhoud van de naam niet overneemt. Het is goed waakzaam te blijven dat die woorden toegevoegd blijven worden. ||https://www.nrc.nl//nieuws/2022/07/08/wie-verdient-een-necrologie-in-de-krant-a4135936
2022-07-08||Deze fiets is het verhaal van mijn jeugd||Komisch, mijn vader schenkt mij een fiets. Hij is 81, ik 56. Dan geef je elkaar whisky of een doodschop. En dit is al de tweede die ik van hem krijg. Die ouwe is verslaafd aan oude ambachten, van horloges tot wapens. Ook toen hij slecht ter been werd, bleef hij fietsen kopen. Zijn vorige gaat naar mij. Het is een Zwaluw, retro-dienstros met nostalgisch kruisframe en een terugtraprem. Op de bagagedrager zie je de broodtrommel van een uitgestorven type dienstklopper haast zitten. Het mooist is de bel, kloek als een dorpskerk op een klare zondag. Bij de ontroering over het gebaar voel ik dat toeval niet bestaat. Daar wordt mij in de schoot geworpen wat ik zocht. Want ik wilde weg, weg uit het heden dat me meezoog in het destructieve tempo van de haast en de haat. De automan in mij gaat tegen wil en dank voor in een liturgie van razernij. Alles en iedereen is op drift. Tesla’s die in drie seconden naar honderd flitsen, speed pedelecs die vijftig halen. Op de wandelpaden is de slenteraar verdrongen door de hardlopende mens met een smartphone op zijn bovenarm. Snelheid werd agressie, auto’s werden monsters. Roedels mountainbikers trekken, alle paden verwoestend, als gehelmde krijgers in angstaanjagende pakken door de bossen. In plaats van oorlog. Alles eist ook snelheid, hom of kuit, lik op stuk, vergelding en bevrediging. Media, politici, bazen en anonieme loonslaven zitten elkaar op sociale media permanent achter de vodden. De wereld waarin ik opgroeide, het ordelijk zwijgzame raderwerk van bakkers, fietsenmakers, ambtenaren, dokters en techneuten, werd een openbaar opinie- en treiterpanel voor columnisten en reaguurders. Mijn ouders ontwikkelden vaardigheden. Ze fietsten naar een schoollokaal om kinderen Frans en Duits bij te brengen. Wat ze van de wereld vonden bleef privé. Hun competenties zijn verslagen door intenties. Wat telt is waar je staat, zo zichtbaar mogelijk. Alles moet gezien worden; persoonlijk leed, de vuile was, je hoogstaande principes, je verachting voor de vijand. Er is geen wezenlijk verschil meer tussen het hanenbal van Vandaag Inside of de spinpraktijken van politieke partijen, hoe neerbuigend ze elkaar ook diskwalificeren. In hun scoringsdrift zijn ze noodlottig van elkaar afhankelijk. Behendigheid versloeg het intellect, agressie de volharding, de openbaarheid de discretie van het zwijgen. En de mens weet het niet, wil het niet weten, want hij wil of moet mee, maar hij lijdt eronder. Dat laat mijn vaders Zwaluw tot me doordringen. In zijn spartaanse nuchterheid markeert hij het verschil tussen essentie en het arbitraire van de mediagestuurde massamens. Hij dient een simpel, nuttig doel: je kleine wereld groter maken. Hij is het verhaal van mijn jeugd, de fiets als verrekijker. Het rijwiel stapsgewijs groter, de routes steeds iets verder weg de wijde wereld in. Mijn rijbewijs haalde ik laat, mijn leven kreeg gestalte in een fiets- en wandeltempo. Dat doet het nóg. Elke dag loop ik minstens tien kilometer, en ik fiets naar de stad. Steeds frustrerender zag ik mijn innerlijke traagheid met de openbare waanzin botsen. In de natuur of achter mijn piano vind ik niks; ik onderga en bewonder. Toen ik Twitter en Facebook opgaf, was het of een wurgslang me had losgelaten. Die fiets is een teken. Op de Zwaluw kan ik verder doorvertragen naar mijn analoge kindertijd, de basis van mijn leven. Herbeleven wat van vroeger over is, controleren of ik het niet per abuis voor een verloren paradijs heb aangezien, vanuit dat vroeger wellicht anders naar het heden leren kijken. Het is geen nostalgie. Het is in ademnood naar frisse lucht verlangen. Ooit zag ik mijn rijbewijs als stap voorwaarts. Ik reed zo hard mogelijk naar het land waar de citroenen bloeien. Bij aankomst viel het tegen. Verwachtingen zijn moordenaars. Ze eisen dat de werkelijkheid de voorstelling overtreft. Je moet je durven laten overweldigen, weet het gesmoorde kind in mij pas nu.  Veel plezier, zegt mijn vader.  Hij zwaait mij na. Ik fiets zonnig Wormer uit langs fonkelende sloten vol bronstige kikkerkoren. Toen was het voldoende voor geluk en ik wist niet eens dat het geluk was, zo gewoon was het. De fiets is licht en handzaam, goddank niet elektrisch, ik voel alleen mijn eigen krachten. Ik ben weer acht. Het hier gewoon het nu, en aan de horizon het onbekende. Daarheen, zo langzaam mogelijk. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/08/op-vaders-fiets-terug-naar-het-verloren-paradijs-2-a4135934
2022-07-08||Opinie | Verbeter democratie door betere  meting van effectiviteit||De Tweede Kamer schoot deze donderdag, zoals gebruikelijk, in de reces-stress: voor de zomerstop moesten de Kamerleden over bijna vierhonderd moties stemmen. Waar het ene Kamerlid een stortvloed aan moties indient, houdt de ander het bescheiden. Kan de kiezer  Kamerleden beoordelen op de hoeveelheid werk die ze verrichten?     J.P. Colenbrander studeert Bestuurskunde aan de Haagse Hogeschool. Haije Dijkstra studeert Politieke Wetenschappen aan de Universiteit Leiden.   Journalist Ton F. van Dijk en datadeskundige Frank van Kooten lanceerden vorig jaar de  Nationale Politieke Index. Mogelijk een hulpmiddel om de effectiviteit van de Tweede Kamerleden te monitoren. De website houdt een ranglijst bij van alle Tweede Kamerleden. De filosofie achter deze index is dat wanneer je meetbaar maakt hoe effectief onze volksvertegenwoordigers zijn,  dat  een positieve invloed heeft op de kwaliteit van de democratie. Uit het gedrag van Kamerleden op sociale media blijkt  zij de ranglijst ijverig raadplegen. De vraag is: werkt die ook?  De index rangschikt de prestaties van Tweede Kamerleden op basis van drie onderdelen: de wetgevende, controlerende en volksvertegenwoordigende taak. Voor deze taken zijn meetbare indicatoren opgesteld. Voor de controlerende taak wordt bijvoorbeeld gekeken naar mondelinge en schriftelijke vragen, moties en toezeggingen, aanwezigheid bij technische briefings en deelname aan enquêtecommissies. De organisatie van de Index schrijft: „Wie jij het beste Kamerlid vindt, bepaal je helemaal zelf. Maar dankzij De Politieke Index kun je nu ook zien wie het meest 'waardevolle' Kamerlid van Nederland is. Objectief en neutraal.” Maar hoe objectief en neutraal is deze index daadwerkelijk?    De initiatiefnemers proberen de verschillende taken van een volksvertegenwoordiger, zoals de controlerende taak of de wetgevende, te vatten in kwantitatieve indicatoren. Maar dat is geen ‘objectief en neutraal’ proces: bepaalde criteria worden wel geselecteerd, anderen worden buiten beschouwing gelaten. Een voorbeeld: er worden geen punten gegeven voor een rapporteurschap, een rol waarbij een Kamerlid een commissie waar hij deel van uitmaakt informeert en adviseert over de laatste ontwikkelingen op een bepaald terrein.  Dat is opvallend, omdat de ‘Werkgroep versterking functies Tweede Kamer’ onder leiding van nestor Kees van der Staaij (SGP) juist stelt dat de meerwaarde van rapporteurs voor de controle van begrotingen en jaarverslagen bewezen is. Een bewezen indicator wordt dus niet meegewogen. De NPI meet slechts een gedeelte van de controlerende functie van een Kamerlid en maakt onvoldoende duidelijk hoe de selectie van indicatoren tot stand is gekomen.     Andere indicatoren, zoals het aantal schriftelijke vragen en aangenomen moties, worden wel meegenomen in de score van politici. Het indienen van een Kamervraag of een motie bewijst echter niet altijd dat een Kamerlid op een goede manier zijn controlerende taak uitoefent.  De Tweede Kamer is geen koekjesfabriek: effectiviteit is niet makkelijk meetbaar Een voorbeeld daarvan is de ‘spreekt uit’- motie. Deze moties zijn er niet op gericht om het kabinet bij te sturen, maar verzoekt partijen een standpunt in te nemen over een bepaalde kwestie. Deze moties benadrukken hooguit de verschillen tussen partijen, maar tonen niet aan dat een Kamerlid zijn controlerende functie goed uitoefent. Sterker nog: het indienen van onzinnige moties kan het parlementaire proces verstoren. De commissie-Van der Staaij stelt: „Een vloed aan moties maakt het instrument minder krachtig.” Het zou dus niet moeten draaien om het aantal aangenomen moties, maar het effect daarvan.  Dat geldt ook voor Kamervragen: voor de ranglijst verdienen Kamerleden punten voor ingediende schriftelijke vragen, maar hierbij wordt niet gekeken naar de inhoud, kwaliteit en gevolgen. De Kamervragen die de Toeslagenaffaire naar boven haalden, krijgen nu dezelfde waardering als schriftelijke vragen over hulpsinterklazen of het tasje van de minister-president.    De  hamvraag is dus nogmaals: verbetert de kwaliteit van de democratie wanneer je de effectiviteit meet voor een ranglijst? Kamerleden houden de ranglijst in de gaten. Het risico bestaat dat Kamerleden zich vooral richten op de indicatoren van de index en niet op andere taken en verantwoordelijkheden. In dat geval is de NPI een perverse prikkel om nog een paar extra moties of Kamervragen in te dienen die niet veel toegevoegde waarde hebben voor het democratische proces, maar wel leiden tot een paar extra punten en een hogere notering op de lijst. Hierdoor kan de NPI zelfs een negatieve invloed hebben op de kwaliteit van de democratie.     Er valt nog wel meer aan te merken op deze lijst. Grote partijen komen er bijvoorbeeld bekaaid vanaf, omdat ze het werk meer verdelen. Daarnaast is veel werk van Kamerleden niet zichtbaar en daarmee ook niet te meten.  Ook is het niet mogelijk om minpunten te halen, bijvoorbeeld voor politieke trucs die processen moedwillig vertragen. De Tweede Kamer is geen koekjesfabriek: het functioneren van een Kamerlid valt niet uit te drukken met een paar eenvoudige indicatoren. De insteek om te bepalen hoe waardevol de Kamerleden zijn is goed bedacht, maar de uitvoering is te beperkt, waardoor het geen objectief en neutraal beeld over de prestaties van Kamerleden. Hopelijk nemen de Kamerleden dit reces tijd voor bezinning en zelfreflectie, zeker na afgelopen week kan de Kamer dat wel gebruiken.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/verbeter-democratie-door-betere-meting-van-effectiviteit-a4135933
2022-07-08||Lezen in de zomer: zinderende thrillers van eigen bodem||Nee, de nieuwe John Grisham en Jo Nesbø laten we thuis. In de vakantiekoffer gaan thrillers van Nederlandse auteurs. Geen niemendalletjes uit de Bestseller 60, maar drie recente thrillers met Gouden Strop-potentie. Meesterverteller Charles den Tex won die prijs voor het beste oorspronkelijk Nederlandstalige spannende boek al driemaal. Met De Repair Club haalt hij vast zijn volgende nominatie binnen. Een zinderende spionagethriller met een fascinerende hoofdpersoon: de gepensioneerde, homoseksuele oud-chef van de geheime dienst John Antink. Dit Haagse avontuur biedt inzicht in de mentaliteit van vooraanstaande Russen. Mathijs Deen schept met De Hollander een nieuw subgenre: de waddenthriller. Charles den Tex onderstreept met de spionagethriller De Repair Club dat hij Nederlands beste thrillerauteur is. John Kuiper treedt met Musserts schaduw in de voetsporen van Philip Kerr; inspecteur Charles Swieninck is de Haagse Bernie Gunther. Musserts schaduw is het veelbelovende debuut van oud-ANP-journalist John Kuipers. Ook deze thriller speelt in Den Haag: het Den Haag van juni 1940, toen de Duitse bezetters nog niet hun lelijkste gezicht hadden laten zien. Kuipers schrijft beeldend en met veel humor en zijn hoofdpersoon, inspecteur Charles Swieninck, heeft veel weg van Bernie Gunther, de hoofdpersoon in de formidabele thrillerreeks over nazi-Duitsland van de Britse auteur Philip Kerr (1956-2018). De overeenkomst weerhield Kuipers er jarenlang van om zijn manuscript bij een uitgeverij aan te bieden. In plaats daarvan tikte hij gewoon door: op de harde schijf van zijn computer staan nog negen andere Swieninck-avonturen. Koop en lees dus Musserts schaduw, dan verschijnen volgende boeken hopelijk snel. Ook Mathijs Deen debuteert als thrillerauteur. De Hollander is vermoedelijk de eerste ‘waddenthriller’ ooit. Op een drooggevallen zandplaat stuit een Nederlands patrouilleschip op een verdronken wadloper. Een Duitse, op Texel geboren rechercheur, ‘de Hollander’ volgens zijn collega’s, gaat op onderzoek uit. Deen, ooit genomineerd voor zowel de AKO Literatuurprijs als de Libris Prijs, is de zoveelste romanschrijver die aantoont  dat thrillers een volwaardig literair genre zijn geworden. Mathijs Deen: De Hollander.  Een waddenthriller.  Alfabet, 256 blz. €19,99 John Kuipers: Musserts schaduw.  Cargo, 384 blz. €21,99 Charles den Tex: De Repair Club. HarperCollins,  384 blz. €21,99||https://www.nrc.nl//nieuws/2022/07/08/zinderende-thrillers-van-eigen-bodem-voor-in-de-vakantiekoffer-a4135932
2022-07-08||Naaktcavia (m) met gevoelig huidje||Daar stonden ze dan, in een doos naast een ondergrondse container. Twee naaktcavia’s: Casper en zijn doosgenoot Catweazle. „Caspers achterlijf zat onder de wonden toen de dierenambulance hem binnenbracht”, vertelt Immy Kloet, locatiemanager van Dierenbeschermingscentrum Amersfoort, terwijl ze over zijn rugje streelt. Ze denken dat het Catweazle was die Casper zo heeft toegetakeld. Want twee cavia’s, zelfs als ze allebei naakt zijn, zijn niet per se vrienden.  De rug van Casper zit nu vol witte littekentjes. Normaal zie je die niet bij een dier. Die zitten dan verstopt onder een laagje vacht. Maar een naaktcavia heeft geen haar – en geen haar is geen bescherming. En dan is alles opeens zichtbaar. Het klinkt onwaarschijnlijk, maar dit zijn niet de enige twee naaktcavia’s in het asiel dit jaar. „We hebben wel vier of vijf skinny’s gehad”, zegt Kloet. Dat vindt ze zelf ook best veel. Het zijn bijzondere dieren, volgens haar, al kun je ze ook tegenkomen op Marktplaats. Het is overigens geen goed idee je huisdier daar te verkopen, wil ze wel even gezegd hebben. „We hebben altijd liever dat huisdiereigenaren moeite nemen om een dier hier te brengen dan dat ze een dier dumpen of verkopen via Marktplaats, of een andere site zonder toezicht.” Wie een dier wil adopteren uit het asiel krijgt voorlichting over de behoeften van dat dier. Zo heeft Casper een gevoelig huidje. Twee keer per week moet iemand hem insmeren met babyolie, anders krijgt hij last van huidschilfers. En als hij buiten in het gras een beetje mag scharrelen en de zon schijnt, heeft hij zonnebrandcrème nodig want anders verbrandt hij. Zielig? Ja, eigenlijk is het wel zielig dat een dier zo gefokt wordt dat hij niet voor zichzelf kan zorgen, vindt Kloet.  Foto Peter Lipton
 Casper wacht rillend tot hij voor de lens van de fotograaf mag verschijnen, maar laat zich onderwijl het aaien van Kloet welgevallen. Ze wrijft over zijn flapperige oren, hij sluit af en toe zijn rode oogjes. Hij heeft hier een met houten caviameubeltjes ingericht kooitje voor zichzelf. Het is misschien wat ongezellig, zo alleen, maar beter dat, dan weer met Catweazle, die een hok verderop zit.  Ondertussen heeft Casper een nieuw huis gevonden, maar Catweazle wacht nog steeds.  In een nieuw huis zou hij graag  een vriendinnetje hebben om mee samen te wonen. Want hoewel hij voor Casper niet zo aardig was, wil hij wel graag gezelschap. Zijn datingprofiel zou iets zijn als: ‘Catweazle, gecastreerd naaktcaviabeertje, zoekt hok met aardig caviazeugje, met of zonder haar.’ ||https://www.nrc.nl//nieuws/2022/07/08/naaktcavia-m-met-gevoelig-huidje-a4135930
2022-07-08||Durfinvesteerder Blackstone eigenaar nieuw datacentrum in Eemshaven|| Het Amerikaanse  private-equitybedrijf Blackstone wordt eigenaar van een nieuw te bouwen datacentrum in Groningen. Deze vrijdag gingen de gemeenten Het Hogeland en Eemsdelta en de provincie Groningen akkoord met de verkoop van overheidsgrond op het gemeenschappelijke terrein van havenbedrijf Groningen Seaports, voor ongeveer 9 miljoen euro. Koper is Blackstone-dochter QTS, een bedrijf dat vooral in de Verenigde Staten datacentra bezit en dat vorig jaar voor zo’n 6 miljard euro overgenomen werd door de durfinvesteerder. Blackstone, een van de grootste private investeerders ter wereld, raakte vorig jaar  in Nederland nog in opspraak wegens belastingontwijking. De bouw van nieuwe datacentra in Nederland ligt gevoelig, onder meer door de recente afgeblazen bouw van een datacentrum van Meta (Facebook) in Zeewolde. Mede om maatschappelijke onrust  in Zeewolde te voorkomen, besloot minister Hugo de Jonge (Volkshuisvesting, CDA) alleen nog datacentra toe te staan in de gemeenten Hollands Kroon (Middenmeer) en Het  Hogeland (Eemshaven), waar al datacentra staan en waar nog ruimte is. De grond die nu verkocht wordt ligt in Het Hogeland, in het havengebied van Groningen Seaports. In Groningen ligt de komst van datacentra gevoelig, omdat bij de komst van Google naar Eemshaven het afgelopen decennium van alles bestuurlijk misging. Dat leidde tot misstanden en chaos, constateerde een onderzoekscommissie onder leiding van bestuurskundige Marcel Boogers eind mei nog. Er werden door Groningen Seaports in een geheim gehouden overeenkomst windmolenrechten weggegeven, en het havenbedrijf kocht en verkocht grond terwijl het daar geen mandaat voor had. Donderdagavond was over die onderzoeksconclusies nog een extra vergadering ingelast van de Provinciale Staten en de verschillende betrokken gemeenteraden met onderzoeker Boogers als gast. Veel vragen, bijvoorbeeld of er ook sprake was van strafbare feiten, staan ook na die bijeenkomst nog steeds open. De grootste fouten in het Google-dossier werden veroorzaakt doordat Groningen Seaports tegen de eigen richtlijnen in grond aan Google verkocht in plaats van die te verpachten. Uitganspunt van Groningen Seaports is dat grond in principe in handen blijft van de gemeenten en provincie  – die gezamenlijk als ‘Havenschap Groningen Seaports’ de enig aandeelhouder zijn van het verzelfstandigde havenbedrijf Groningen Seaports. Mede in dat licht is het des te opmerkelijker dat de grond nu verkocht is aan een bedrijf van Blackstone. Gedeputeerde IJzebrand Rijzebol (CDA), tevens voorzitter van het dagelijks bestuur van de Havenschap Groningen Seaports, bevestigde in april nog dat grond in principe niet verkocht wordt aan bedrijven. Alleen bij uitzondering, als daar goede redenen voor zijn, kan grond verkocht worden in plaats van verpacht. Met de goedkeuring van vrijdag om grond te verkopen aan QTS/Blackstone wordt net als bij Google opnieuw een uitzonderingssituatie gecreëerd. Het bestuur van het Havenschap ging akkoord omdat QTS verkoop al eerder als voorwaarde stelde bij de geplande investering van 800 miljoen euro die met het datacentrum gepaard gaat.||https://www.nrc.nl//nieuws/2022/07/08/durfinvesteerder-blackstone-eigenaar-nieuw-datacentrum-in-eemshaven-a4135927
2022-07-08||Banken houden al jaren rekening met economische terugval, maar op klimaatproblemen zijn ze 'amper voorbereid’||Wat gebeurt er met een bank als de huizen waarvoor hypotheken zijn verstrekt overstroomd raken? Of scheef komen te staan door aanhoudende droogte? Hoe wordt de winstgevendheid van een bank geraakt als bedrijven die een lening hebben gekregen te maken krijgen met strengere regels rond klimaat – of veel directer, als hun pand wordt vernietigd door een vloedgolf? Het antwoord: dat weten de banken zelf, en daardoor ook de toezichthouders, amper. De Europese Centrale Bank heeft dit jaar voor het eerst een klimaatstresstest uitgevoerd bij de 104 grootste banken van Europa. Uit het vrijdag gepubliceerde onderzoek blijkt dat de meeste banken weinig idee hebben van wat er gebeurt als de klimaatstress van hun klanten – consumenten en bedrijven – hoog wordt. Waar banken al jaren rekening moeten houden met scenario’s van ernstige en minder ernstige economische terugval bij het bepalen van hoeveel kapitaal ze moeten aanhouden, staat dat voor klimaatverandering nog maar in de kinderschoenen. Het onderzoek van de ECB is een eerste poging om tot een regelmatig uitgevoerde klimaatstresstest te komen. De bankentoezichthouder noemt de nu gepubliceerde test met nadruk een ‘gezamenlijke oefening’ met de banken, om te kijken hoe zo’n stresstest eruit moet zien. De ECB maakte ook geen resultaten bekend van de individuele banken: daarvoor zijn de resultaten nog te rudimentair. Hoe ING, ABN Amro en Rabobank, die zich alle drie laten voorstaan op hun klimaatbeleid, presteren is dan ook niet te zeggen. De resultaten die er zijn, zullen echter niet goed afstralen op de bankensector als geheel. De ECB constateert dat bijna twee derde van de 104 onderzochte banken geen interne klimaatstresstest uitvoert op de eigen bankbalans, en dat ook nog niet direct van plan is.  De banken die wel onderzochten hoe klimaatverandering hun activiteiten beïnvloedt, deden dat vaak op basis van gebrekkige, zeer algemene informatie. Weinig banken vroegen hun klanten direct om informatie, bijvoorbeeld wat het energielabel is van hun bedrijfspand. Slechts 20 procent van de banken met een interne stresstest houdt rekening met het klimaat bij het toekennen van leningen. 40 procent van die banken houdt geen rekening met de uitkomst van de eigen klimaatstresstest in het bepalen van de strategie. De ECB onderzocht ook hoe gevoelig de winsten van de banken zijn voor klimaatverandering. Uit de door de banken aangeleverde gegevens bleek dat gemiddeld net iets meer dan 60 procent van de rente-inkomsten van banken afkomstig is van klanten die werkzaam zijn in CO2-uitstootintensieve bedrijfstakken. Als de CO2-prijs flink omhoog zou gaan voor die klanten, kan dat dus indirect veel effect hebben op de inkomsten van de bank. Het is volgens de ECB dan ook cruciaal dat banken meer informatie krijgen van hun klanten over hun uitstoot én hun inspanningen om zich aan te passen aan de klimaatverandering en strengere uitstootregels. Bij een kleinere groep banken voerde de ECB ook nog zelf een stresstest uit, om te kijken hoe groot de verliezen zouden zijn als de klimaatverandering niet in de hand wordt gehouden. De gezamenlijke verliezen van de 41 onderzochte banken komen volgens de ECB uit op rond de 70 miljard euro (ongeveer de gezamenlijke jaarwinst voor belasting van de acht grootste Europese banken in 2021). Dat is volgens de toezichthouder ook nog eens een grove onderschatting. Zo is niet meegewogen dat waarschijnlijk ook de algemene economie klappen krijgt als er extreme droogte heerst, of een land juist overstroomt. De stresstest heeft nog geen directe gevolgen voor de onderzochte banken, in bijvoorbeeld een direct hogere kapitaaleis voor de banken die veel risico lopen. Wel zal de ECB het in de normale stresstest meewegen als een bank klimaatrisico niet meeneemt in de risicomodellen; dan kan een bank mogelijk wel wat extra kapitaal moeten gaan aanhouden. De toezichthouder vindt het verder wel hoopvol dat er een aantal banken zijn die hun zaken wel op orde heeft. Die wel een goede interne stresstest uitvoeren, of die wel goede informatie hebben over de klimaatbestendigheid van hun klanten. „Geen een bank doet de klimaastresstest op een perfecte manier", schrijft de ECB in het rapport. „Maar het feit dat een aantal banken al geavanceerde methodes heeft ontwikkeld, laat in ieder geval zien dat het geen onmogelijke taak is.”  ||https://www.nrc.nl//nieuws/2022/07/08/ecb-banken-weten-amper-wat-klimaatverandering-voor-impact-heeft-a4135926
2022-07-08||Met haar wondersteen moet Yoko iedereen genezen||De werkelijkheid is vaak vreemder dan fictie, wordt er gezegd. Maar Hans Hagen haalt dit cliché met zijn nieuwe boek vakkundig onderuit. Niet dat dit wil zeggen dat Bliksemkind van a tot z aan de fantasie ontsproten is, integendeel. Het verhaal over Yoko die door de bliksem getroffen wordt en bijkomt met een steen in haar hand die over geneeskrachtige eigenschappen beschikt, berust direct op een ooit door Hagen gelezen nieuwsberichtje in The Jakarta Post (uit 2009) over de exploitatie van een Indonesisch jongetje als wonderdokter. Sterker nog,  de plot van Bliksemkind volgt  min of meer het oorspronkelijke krantenverhaal. Net zoals de negenjarige Ponari indertijd overkwam, zet ook Yoko’s familie  het kind in voor hun eigen gewin en dat van het dorp wanneer ze zich realiseren dat er in de wondersteen  handel zit.   Schrijven over door armoede gedreven kinderuitbuiting is niet nieuw voor Hagen: hij deed dit ook al in Verkocht (2007), dat de Woutertje Pieterse Prijs won, en Het hanengevecht (2012). Maar wat wel nieuw is, is de magisch-realistische aanpak van dit onderwerp. Zo ligt het vertelperspectief niet alleen bij Yoko, maar ook bij de bliksem, de steen, het rijstveld waarin Yoko gevonden wordt, het krakkemikkige bed van Yoko’s grootmoeder, het oude bad met heilig regenwater waarmee de toverkracht van de steen kan worden geactiveerd, de groeiende rij vol ‘zielenpieten’ die genezen willen worden, et cetera. Hagen laat ze allemaal een deel van het eigentijdse wonderverhaal vertellen.  Dat doet hij overtuigend: net als Andersen en Paul Biegel verstaat Hagen hier de sprookjesachtige kunst om vanuit de dubbelzinnigheid van de taal (dode) dingen een ziel toe te dichten. Ronduit betoverend bijvoorbeeld is de manier waarop hij de bliksem tot leven brengt: ‘Ik was helemaal uitgerust./ Ik had lang en loom liggen slapen,/ tot die bloedhete dag./ Het vocht in de lucht had me wakker gekust./ Het zware vocht en de broeiende hitte./ Ik zoog mijn longen barstensvol./ Het begon lekker te gisten vanbinnen.’ Of het uitgedroogde rijstveld: ‘Bliksems, wat een spektakel./ Wat een spetterend vuurwerk boven mijn hoofd./ En het mooie was: eindelijk voelde ik weer regen.’  Prettig van deze vertelwijze bovendien is dat die het verhaal, ondanks zijn serieuze thematiek, lichtvoetig houdt. Zo valt er regelmatig zelfs wat te lachen. Zoals in het hoofdstuk waarin het bad vertelt hoe het, vóórdat het als heilig-waterreservoir ‘de schatkist’ van Yoko’s familie werd, ooit toebehoorde aan een stelletje rijke stinkerds die hem afdankte vanwege een barstje in zijn email. ‘Ik was er graag op mijn leeuwenpootjes vandoor gegaan’, merkt hij op. ‘Maar als bad ben je zwaar gehandicapt.’ Geestig is ook het verhaal van de dorpskruidenier die in net zo’n benepen zwendelaar verandert als Yoko’s grootmoeder. Vanuit het motto ‘als je het overtuigend brengt, slikken ze alles’, begint ze haar eigen wonderwater te verkopen: ‘Geen plaats in de rij?/ Hier te koop:/ dukun Yoko-water.’ Ondertussen kwijnt Yoko weg. Ze wil vrij zijn, en weer naar school kunnen gaan. Sommige stemmen, zoals die van de radio en het paardje, voegen weinig toe. Maar storend is dit niet. Hagens taalspel en zijn poëtische, ritmische voorleeszinnen maken ieder hoofdstuk het lezen waard. Daarnaast maken de Aziatisch aandoende, sprankelende kleurenillustraties die Martijn van der Linden bij de hoofdstukken vervaardigde een prachtig eenheid van Bliksemkind. Spitsvondig zijn de verzonnen kalligrafische tekens die de hoofdstukfiguren speels weerspiegelen. En net als Hagen suggereert ook Van der Linden magie in de werkelijkheid. In de bliksembol, het rijstveld, Yoko’s hand: in alles tovert hij gezichten middels een subtiel kalligrafie-achtig lijnenspel.  ‘In het echt kan veel, maar in verhalen kan meer’, schrijft Hagen tegen het einde van Bliksemkind. De magische wijze waarop hij dit uitgangspunt heeft vormgegeven, bewijst zijn gelijk. 

●●●●●
||https://www.nrc.nl//nieuws/2022/07/08/met-haar-wondersteen-moet-yoko-iedereen-genezen-a4135923
2022-07-08||Oud-voetbalbestuurders Blatter en Platini vrijgesproken van corruptie||Voormalig FIFA-voorzitter Sepp Blatter en oud-bestuurder van de UEFA Michel Platini zijn vrijgesproken van corruptie. Dat heeft de rechtbank in het Zwitserse Bellinzona vrijdag bepaald, melden internationale persbureaus. Blatter en Platini stonden terecht voor een verdachte transactie uit 2011, toen Platini omgerekend 1,8 miljoen euro ontving van de FIFA. De Zwitserse justitie had een voorwaardelijke celstraf van twintig maanden geëist tegen Blatter en Platini. Platini ontving het bedrag voor werkzaamheden als adviseur voor de FIFA tussen 1998 en 2002. Hij kreeg in die jaren niet het volledige bedrag dat hij met Blatter zou zijn overeengekomen. Platini liet in de rechtbank weten dat hij het geld niet direct nodig had en dus pas ruim tien jaar later achter de som aan ging, toen hij hoorde dat andere voormalig medewerkers van de bond geld kregen uitgekeerd. Het Openbaar Ministerie geloofde deze uitleg niet, maar de rechtbank ziet het verhaal van Platini als „geloofwaardig”. Blatter zei vrijdag dat hij „niet onschuldig is in het leven”, maar wel in deze zaak. Eerder zei hij al het „onbegrijpelijk” te vinden dat hij zich voor de transactie moest verantwoorden tegenover de rechtbank. Ook zei Blatter dat hij door de wereld is „verstoten” en dat de media hem al een „strafblad” hebben gegeven. Blatter werd door de FIFA zes jaar geschorst. Het onderzoek naar Blatter en Platini liep sinds 2015. In dat jaar deed het Zwitserse Openbaar Ministerie een inval in het FIFA-kantoor van Blatter, mede vanwege verdenkingen van verduistering. Platini werd verhoord als getuige. Het sporttribunaal CAS schorste de Franse oud-voetballer, toen UEFA-voorzitter, in 2016 voor vier jaar. ||https://www.nrc.nl//nieuws/2022/07/08/oud-voetbalbestuurders-blatter-en-platini-vrijgesproken-van-corruptie-a4135919
2022-07-08||‘Ik krijg een hartverzakking van die nieuwe prijzen’, klinkt het in Nederlands oudste overdekte winkelcentrum||‘Kijk, deze stond op 6,80 euro en nu is-ie 7,60.” Onno Schilperoort (52) staat voor het rek plamuurmiddelen met een tube allesvuller in zijn hand. „En ik weet al dat-ie naar de 8 euro gaat.” Wijzend naar achteren: „Het aluminium en staal heb ik al twee keer moeten aanpassen. De koperen pijpen gingen van 5 euro naar 8 euro de meter in december. En nu naar 12 euro de meter.” Buiten, met een vloermat in zijn hand: „Deze was 25 euro, ik heb ’m al op 29 moeten zetten en hij gaat naar 35.” Overprijzen is een dagtaak geworden voor de medewerkers van ijzerwarenwinkel Ad Schilperoort in Rijswijk. Telkens weer het prijskaartje  uit het plastic hoesje schuiven, in het computersysteem in het menu ‘Artikelen’ de prijs aanpassen, op de printknop drukken en het nieuwe kaartje terugdoen in het schap. „Dennis, hoeveel producten hebben we de afgelopen weken  al overgeprijsd?” Collega Dennis Berserik (40), staand achter de sleutelslijper met een veiligheidsbril op: „Niet te tellen. Hónderden. Alles, eigenlijk.” De winkeliers van de Bogaard, het oudste overdekte winkelcentrum van Nederland, hebben wel vaker te kampen gehad met tegenslag. Sinds de opening in 1963 in Rijswijk brak er driemaal brand uit. Zeven winkels werden verwoest in 1977 na kortsluiting in een meubelzaak. Dubbele brandstichting in 1993 legde veertig panden in de as; de roze flamingo’s van Indonesisch restaurant Tropic Paradise overleefden het niet.  Er was een ramkraak, een ingestorte gevel met twee gewonden. Er waren economische crises in de jaren zeventig en tachtig en na 2008. De concurrentie van internet. De komst van grotere en modernere en winkelcentra  zoals ‘The Mall of the Netherlands’ in Leidschendam – tien kilometer verderop  – leidde tot leegstand, en met de sluiting van publiekstrekker V&D in 2016 bleef ook het publiek voor andere winkels grotendeels weg. Betaald parkeren bedreigde het winkelcentrum, net als de coronacrisis. En nu: inflatie. Door grondstoftekorten en de gestegen energiekosten – als gevolg van de oorlog in Oekraïne – stijgen de prijzen en valt er minder uit te geven. Een nieuwe tegenslag voor de Bogaard.  „Ik krijg bijna een hartverzakking”, zegt Godfried Vink  op het centrale plein. „Die nieuwe prijzen…”  Astrid, naast hem in de scootmobiel, toont een kassabon. „Ik ben net bij de Zeeman geweest. 11,48 voor twee broekjes en één bh. Daar schrik ik toch wel van.” Godfried: „Postelein! Zeven euro! Voor 250 gram. 250!” Diepe zucht. „Je hebt echt wel veel nodig, postelein slinkt als de pest.” Ze leerden elkaar kennen in  de supermarkt, zo’n twintig jaar geleden. Godfried houdt van een praatje en gaat daarvoor graag naar het winkelcentrum, helemaal sinds het overlijden van zijn vrouw. Corona, de crematie zag hij  – zelf was-ie ook besmet – vanaf de laptop. Ook Astrid komt hier vrijwel dagelijks.  „Even eruit”, thuis heeft ze de zorg voor haar gehandicapte man. Haar rondje: eerst naar de Hoogvliet, soms de Blokker, of een ijsje kopen bij de HEMA. En altijd naar de Action. „Even kletsen met de andere vrouwtjes. Vragen: wat heb jij gekocht?” Toeval of niet, de opkomst van ‘het winkelcentrum’ in de jaren zestig liep gelijk op met de daling van het aantal kerkgangers in Nederland. Consumeren werd een way of life. Geestelijk vader van het eerste overdekte winkelcentrum in  Nederland is Archibald Theodoor Bogaardt, oud-burgemeester van Rijswijk. Na een bezoek aan een shopping mall in San Francisco was hij verkocht. Hij haalde het ‘grootschalig winkelgebied’ als concept naar Nederland en zette Rijswijk, dat dreigde ingelijfd te worden door Den Haag, ermee op de kaart.  8,6  procent duurder dan een jaar eerder waren producten en diensten in juni, meldde het Centraal Bureau voor de Statistiek deze week. In mei was de inflatie 8,8 procent meer dan het jaar ervoor. 84 procent bedroeg de prijsstijging van energie in juni ten opzichte van het jaar ervoor. De energieprijzen droegen het meest bij aan de inflatie. In mei waren elektriciteit, gas en stadsverwarming nog 105 procent duurder dan een jaar eerder. Ook brandstof was in juni met 35 procent flink duurder. Eten was in juni  11 procent duurder dan een jaar eerder.  „Kom naar De Bogaard”, klonk het op Radio Veronica, „Overdekt winkelen!” Het winkelcentrum in Rijswijk was al van verre herkenbaar aan zijn metershoge reclamezuil. Winkelen werd ‘een dagje uit’. In de Bogaard, daar viel iets te beleven. Alle warenhuizen zaten er. HEMA, C&A, en Vroom & Dreesmann achter een indrukwekkende pui.  „Iedereen wilde er zitten, er was geen pand te krijgen”, herinnert Onno Schilperoort zich. Hij is samen met zijn twee broers eigenaar van ijzerwarenwinkel Ad Schilperoort. Zijn vader – vorig jaar overleden – begon in 1973 met één winkel in Den Haag, breidde uit naar twaalf zaken, en kon begin jaren negentig een vestiging openen in het winkelcentrum van Rijswijk. Het waren gouden tijden voor de ijzerwaren. ‘Als je weet hoe ’t hoort, kom je eerst naar Schilperoort’, was de slogan. Een crisis hoort erbij als ondernemer, leerde  Schilperoort. Hij ziet  de gesmolten munten in de geldlade nóg voor zich na een brand in de jaren negentig die alles verwoestte. Maar zijn vader bleef rustig. „Hij kon goed relativeren, dat moet als ondernemer.”  De omzet, merkte hij, liep de afgelopen decennia  terug door opkomst van internet en ‘de goedkope klusjesman’. „Jongelui weten niet meer hoe ze een lamp moeten ophangen.” En nu door de inflatie de fabrikanten hun prijzen verhogen, heeft hij geen andere keuze dan meegaan. Hij hoort klanten mopperen. „Of ze kopen iets en brengen dat terug. ‘Oh, m’n vader had ’t al gekocht’, zeggen ze dan. Dat maakte ik tot voor kort nooit mee. En vervolgens gaan ze naar de Action.” De Action is nu dé publiekstrekker van de Bogaard. Een discounter van 1.015 vierkante meter, niet met een sjieke entree à la V&D, maar op een bovendieping in een hoekje van het winkelcentrum, te bereiken met een roltrap. Bedrijfsleider Richard van Dorp (35) is bezig de kopse kant van een  schap te vullen met grote dozen. Opblaaszwembaden. Een gevulde „kop”, zegt hij,  is belangrijk. De winkel moet geen lege uitstraling hebben.  De bedrijfsleider van de Action zegt amper iets van de inflatie te merken Van Dorp merkt amper iets van de inflatie. Ja, de prijzen van het plastic zijn „heel hard” omhoog gegaan, dat zie je vooral terug op de afdeling met huishoudartikelen. „Maar mensen kopen toch wel. Het maakt niet uit wat je neerzet. Huishoud, verzorging, eten, drinken. Ze komen voor een schuursponsje, flesje Dreft erbij, en voor ze het weten zit de hele kar vol. ‘Oh, dat is leuk. En dit voor m’n kind. En dit…” ‘Elke dag een glimlach’, is hier het motto. Voor het filiaal van Richard van Dorp stopt dagelijks een vrachtwagen van de Action die zestig tot zeventig nieuwe artikelen aflevert. Elke dag nieuwe spullen. Spullen, spullen, spullen. Voor een betaalbare prijs.  ’s Ochtends om half negen staat er steevast een   groepje klanten verwachtingsvol  voor de deur. Loop door de Bogaard en overal zie je ‘Actie!’, ‘Inpakken dat voordeel!’, ‘Op=op’. Als de verleidingen je om de oren vliegen en shoppen zo vanzelfsprekend is, hoe doe je dan een stap terug als de koopkracht daalt? Bij de Hoogvliet, een supermarkt op de hoek, kunnen de klanten er niet omheen. De 77-jarige Wim toont de inhoud van zijn boodschappenkarretje. Bovenop liggen beschuit, drie pakken melk en een pudding van Mona. „Die was eerst 1 euro 29, nu 1 euro 69.” Alle prijzen zijn volgens hem gestegen – „Kanzi appels, per stuk 10 cent erbij” – en daarom koopt hij sommige producten alleen nog in de aanbieding. Wim is op pad gestuurd met een boodschappenlijstje en zijn vrouw houdt al vijftig jaar lang elke dag het kasboek bij. „Ook zij zegt: alles is duurder. Maar wij zijn maar met z’n tweeën, wij redden ’t wel.” De 43-jarige Ingrid, moeder van twee, is achterdochtig geworden nu de prijzen zo stijgen. Lopend door het gangpad bestudeert ze eerst het etiket voordat ze iets in haar karretje werpt. „Ze zijn sneaky. Producten lijken even duur, maar soms zit er minder in. De cake die ik altijd koop was 400 gram, nu 305. En dat zie ik ook bij custardpoeder, yoghurt, vlees. Of er staat ‘in de aanbieding’ en dan is het gewoon de oude prijs.” Ingrid is gewend zuinig met geld om te gaan. Haar moeder had het al niet breed en zelf leeft ze van een arbeidsongeschiktheidsuitkering. Ze zit in een rolstoel. „Wat je niet hebt, kun je ook niet uitgeven. Zo ben ik opgevoed.” Maar nu worden zelfs de meest basale producten flink duurder. Brood, pasta, groente, fruit. De boodschappentas op haar schoot wordt lichter, want Ingrid koopt minder voor zichzelf. Elke avond, als de kinderen op bed liggen, vergelijkt ze online alle aanbiedingen. Boodschappen doet ze sinds de inflatie in meerdere supermarkten.  Wees blij met wat je hebt, probeert Ingrid haar kinderen bij te brengen. Maar dat is moeilijk in een tijd waarin alles is gericht op méér. „Op tv zie je de duurste auto’s, de mooiste huizen, het nieuwste model iPhone. Er wordt in de samenleving gedaan alsof dat allemaal normaal is.” Ze ziet het om zich heen mis gaan: vriendinnen die maar blijven consumeren, desnoods op de pof. „Dagjes uit met de kinderen, autorijden, nieuwe bank.” Of de airco aan mocht, vroeg collega Dennis Berserik vanmorgen aan Onno Schilperoort in de ijzerwarenwinkel. „Wacht nog maar eventjes”, zei de eigenaar. Want de energiekosten stijgen de pan uit: van 700 euro per maand per filiaal naar 1.200 euro. Schilperoort ligt er wel eens wakker van, hoe het straks  verder moet. Maar in de geest van zijn vader probeert hij te relativeren. „Er is altijd wel wat.”||https://www.nrc.nl//nieuws/2022/07/08/ik-krijg-een-hartverzakking-van-die-nieuwe-prijzen-klinkt-het-in-nederlands-oudste-overdekte-winkelcentrum-a4135922
2022-07-08||De 15 beste podcasts van 2022 tot dusver volgens NRC|| Je zult het nauwelijks geloven, maar rond Roe v. Wade, het baanbrekende arrest uit 1973 waarmee abortus in de Verenigde Staten op federaal niveau werd geregeld, waren er meer Republikeinen dan Democraten die het recht op abortus steunden. Informatief, dat is Slow Burn zeker. Maar meer nog focust deze podcast, die dit seizoen inzoomt op deze rechtzaak, op de menselijke inspanningen rondom politieke omwentelingen. Eerdere seizoenen van deze fantastische verhalende podcast behandelden onder andere het Watergate-schandaal, de impeachment van Bill Clinton, de spanningen in de jaren 90 tussen rappers Tupac Shakur en The Notorious B.I.G en de rellen in Los Angeles. Het nieuwe seizoen heeft met de recente ontwikkelingen rondom abortusrecht in Amerika een behoorlijke relevantie te pakken. 4 afleveringen van 30-40 min, Slate De podcasts van Klara stellen zelden teleur. Zo ook deze niet. In vier afleveringen kruipt presentator Greet van Tienen zowat het hoofd van Hannah Arendt in. Arendt, een politiek filosoof die de Koude oorlog en de Tweede Wereldoorlog meemaakte, liet zich niet tegenhouden in het bereiken van haar ultieme doel: „Ich muss verstehen”, was haar motto. Ooit zei ze dat de snelheid waarmee ze kon typen de enige begrenzing was van haar productiviteit. In de stemmen van de gasten in deze podcast klinkt een liefdevolle waardering. En dan hebben we het nog niet eens over de onderwerpen waarover Arendt in de 20ste eeuw al schreef: machtsmisbruik, miskenning van waarheid, vrijheid, eenzaamheid, de consumptiemaatschappij, segregatie, nucleaire dreiging en vluchtelingen. Arendts relevantie is ongekend. 4 afleveringen van 40-45 min, Klara Na zijn scheiding is het tijd voor iets anders, besluit journalist Brendan Francis Newnam. Samen met zijn beste vriendin Danielle Henderson, een goedlachse vrouw bij wie het liefdesleven ook eerder tegen- dan meezit, gaat hij op reis. Danielle is de bezorgde vriendin die de juiste vragen stelt. De twee hebben een geweldige dynamiek en spreken openlijk over de trauma’s rondom verlaten worden. Ze hebben een spontane aanpak en laten zich leiden door de bijzondere gesprekken die overal met het grootste gemak lijken te ontstaan. De podcast luistert weg alsof je in de rugtas van dit bonte reisgezelschap zit. Overal waar ze komen, in Montréal, Mexico-Stad en New Orleans, leren ze nieuwe mensen kennen via dineetjes, waarvoor ze zichzelf zonder moeite uitnodigen. 4 afleveringen van zo’n 45 min, Pushkin Industries Eerder al tipte NRC’s Podcastclub deze prachtige serie. Dit jaar is podcastmaker Emmie Kollau terug met haar muzikale ode aan de lopendebandwerkers, de mensen achter de spullen die wij achteloos in onze winkelwagentjes leggen. De eerste aflevering van het tweede seizoen gaat over Han, een echte vleeseter, die de hele dag vegaburgers controleert. Singer-songwriter Luwten liet zich hierdoor inspireren en neemt de muzikale aankleding op zich. Niet alleen zijn de verhalen inhoudelijk ontroerend, maar ook zijn deze geweldig gemonteerd op speciaal gecomponeerde muziek van bekende muzikanten. Zo wordt het gevoel van de dagelijkse routine in de fabriek benadrukt. Of je nu voor vega of vlees gaat, dit smaakt naar meer. Seizoen 2, 5 afleveringen van 15 min, VPRO Wanneer kun je een leven als voltooid beschouwen? En kun je zo’n beslissing alleen maken? Bestaat er wel zoiets als volledig zelfbeschikkingsrecht als het gaat om de dood? Euthanasie is een onderwerp vol wettige, morele en emotionele tegenstrijdigheden. Voltooid leven, een podcast gemaakt in opdracht van belangengroep Recht op Waardig Sterven (RWS), schept een helder en veelzijdig beeld door te spreken met mensen die wachten om te mogen sterven, maar ook met naasten die het moeilijk vinden dat ze buiten zo’n beslissing worden gehouden. Ook komt er een arts aan het woord die na een euthanasie beschuldigd werd van doodslag. Drie jaar lang wachtte hij op vrijspraak. Nooit dacht hij aan stoppen: „Mijn geweten is zuiver.” 4 afleveringen van 28-30 min, The Podcast Planet/RWS Op tienjarige leeftijd verloor Alex zijn broer. Alles van die bewuste dag staat hem nog bij, ook het veranderende gedrag van zijn moeder en zusje in de dagen die op de gebeurtenis volgden. Toch begon Alex al binnen twee weken na de dood van zijn broer herinneringen van hem te vergeten, en wist hij zich uiterlijk en persoonlijkheid van zijn broer steeds minder goed voor de geest te halen. Inmiddels herinnert Alex zich zijn broer eigenlijk helemaal niet meer. Heeft hij zijn nagedachtenis verdrongen? Kan hij zijn broertje nu, dertig jaar later, alsnog leren kennen? Een aangrijpende en zeer persoonlijke podcast over trauma, rouw en veranderende herinneringen. 4 afleveringen van een half uur, CBC podcasts Sinds haar veertiende is de in 1992 geboren radiopresentator Michèle Cuvelier (Studio Brussel) fan van The Beatles en met name van Paul McCartney. Nog steeds klinkt er een jeugdige obsessie door in haar stem, zeker wanneer ze het doel van haar podcast onthult; ze wil McCartney vragen: „How do you let it be?” De eerste aflevering is niet zo spannend, hierin bevraagt ze haar kansen om hem te ontmoeten en bespreekt ze zijn persona. Interessanter wordt het in de derde aflevering, wanneer haar onderliggende redenen naar boven komen. Waarom is ze zo’n groot McCartney-fan geworden, en kan Cuvelier als perfectionist zelf wel loslaten? Uiteindelijk gaat deze podcast niet zozeer over het stellen van die ene vraag; het is vooral een zoektocht naar de betekenis van wat het is om fan te zijn. 5 afleveringen van 24-40 min, Studio Brussel Als kind van een zaaddonor informatie krijgen over je vader was in de Verenigde Staten decennialang bijna onmogelijk. Dankzij DNA-tests en internet komen verborgen verhalen nu alsnog aan het licht. In de podcast BioHacked is de rode draad het verhaal van Amber, die voor Kerst een DNA-test vroeg en er zo achter kwam dat ze toch een donorkind was. Het telefoongesprek waarin ze haar ouders confronteert met haar ontdekking, komt hard binnen. Ook choquerend: nadat Brittany ziek werd, ontdekten haar ouders dat de donor een erfelijke nierziekte had verzwegen. De podcast belicht ook de kant van de donor: is het wel ethisch om een donor op te sporen aan wie anonimiteit was beloofd? De podcast geeft een fascinerende, kritische blik op de vruchtbaarheidsindustrie. 7 afleveringen van 40 min, Three Uncanny Four In Vigilante reist journalist en privédetective Allie Conti naar een dorp in Texas dat als decor van True Detective zou kunnen dienen. Ze zoekt Tim Miller, die na de moord op zijn dochter zijn leven wijdt aan het vinden van verdwenen mensen. Haar lichaam werd, met dat van drie andere vrouwen, gevonden op de Texas Killing Fields. De man die Tim verdenkt, lijkt verontrustend veel op hemzelf: ze woonden in dezelfde steden en hebben dezelfde jeugdtrauma’s. Dat roept de vraag op of seriemoordenaars geboren worden, of gevormd. Gesprekken tussen Tim en de ouders van andere vermoorde kinderen brengen je dicht bij het vuur. Extra spannend is dat de verdachte ineens op vrije voeten dreigt te komen, en dat Tim Miller zelf een onbetrouwbaar figuur blijkt. 5 afleveringen van 44-47 min, Kast Achteraf is een verhaal meestal makkelijker verteld. Wanneer we nu terugkijken naar het jaar van de moord op Pim Fortuyn, zien we de dreiging. Destijds zagen maar weinig mensen de dood van Pim Fortuyn aankomen. Ook zijn eigen moeder niet, zo blijkt in de vierde aflevering van Pim, een van de best beluisterde NRC-series ooit, die veel lovende recensies in andere media kreeg. Guus Valk, chef van de Haagse redactie, onderzocht het leven en het nalatenschap van Pim Fortuyn. Fortuyn verdeelde na zijn dood het land in twee kampen. Met zowel voor- als tegenstanders van de ‘stem van het volk’ blikt Guus terug op een veelbewogen periode, om erachter te komen hoe zijn razendsnelle groei te verklaren is, waar zijn gedachtegoed vandaan kwam, en of zijn erfenis van invloed is op de huidige politiek. 6 afleveringen van 30-40 min, NRC In The Trojan Horse Affair vertelt arts Hamza Syed over een mysterieuze brief die „levens overhoop heeft gehaald, leidde tot overheidsonderzoeken en aanpassing van het nationale beleid”. De brief zou het plan beschrijven om te infiltreren in Britse scholen en zo het onderwijs te islamiseren: Operation Trojan Horse. De arts uit Birmingham met journalistieke ambities mist in het nieuws en de discussies in het parlement het antwoord op een basisvraag: wie schreef de brief en waarom? Een podcast van de makers van Serial en The New York Times. Brian Reed (maker van podcasthit S-Town en daardoor een soort god in podcastland) en Hamza Syed werkten vijf jaar aan dit spectaculaire verhaal. Een ware page turner in audio. 8 afleveringen van 38-64 min, Serial/ New York Times De Volkskrant maakte dit jaar een bijzondere productie over een verborgen wereld: die van politie-infiltratie en undercoveracties. Het is een verzameling van dramatische verhalen waarin de politie balanceert op het randje van het toegestane en moreel acceptabele. In de eerste aflevering van deze serie duikt justitieverslaggever Elsbeth Stoker in de zogenaamde Mr. Big-methode. In deze methode dringen undercoveragenten diep door in het leven van verdachten. Dit overkwam ook Baukje en Ad. Ad werd verdacht van de twintig jaar oude ‘shreddermoord’. Dus zette de politie een undercover-operatie op waarbij undercoveragenten vrienden worden met het stel, met het doel om een bekentenis bij Ad los te weken. Het is een intrigrerend inkijkje in deze methode. Ook de openhartigheid van Ad en Baukje is fascinerend. 5 afleveringen van 20 min, De Volkskrant In de gevangenis knutselde Bernardine Dohrn voor haar vijfjarige zoon Zayd een kalender. Als Zayd tijdens het maken van deze podcast er opnieuw naar kijkt, merkt hij dat Kerst er niet op staat. Zijn verjaardag ontbreekt ook, maar bij 13 april leest hij: „Colfax massacre, 1873”. Zayds ouders waren jarenlang op de vlucht als terroristen van de links-radicale Weathermen. In Mother Country Radicals reconstrueert Zayd het linkse Amerikaanse activisme van rond 1970 aan de hand van gesprekken met activisten van toen, onder wie zijn ouders. Wanneer Zayd zijn moeders activisme wil psychologiseren, blokkeert zij volledig. Door dit spanningsveld is de podcast een prachtig onderzoek naar het ontstaan van activisme en radicalisering. 6 afleveringen van 39-52 min, Crooked Media De moslimvrouw die we in de media zien, loopt vaak gesluierd over straat, achter een buggy of een winkelwagentje. Maar deze vrouw is, zo stelt Cigdem Yuksel in de podcast Moslima, voor veel moslimvrouwen een wildvreemd persoon. Wat moet een Volkskrant- of NRC-lezer die al twintig jaar dit soort beelden ziet, denken over de moslima die in zijn buurt woont? Yuksel is fotograaf en deed onderzoek naar de eenzijdige manier waarop moslimvrouwen in de media worden afgebeeld. Hieruit ontstond deze tweedelige documentaire van de VPRO, Het Spoor Terug. Samen met podcastmaker Maartje Duin interviewt ze kenners, moslimvrouwen en verschillende media-uitgeverijen om erachter te komen wat we niét zien wanneer we deze foto’s bekijken. Hoe kunnen we deze beeldvorming veranderen? 2 afleveringen van 30-40 min, VPRO/Het Spoor Terug Ken je Siegfried & Roy nog? De twee illusionisten bekend om hun wufte haar en hun show in Las Vegas met witte tijgers (waarvan ééntje Roy tijdens een show een lesje zou leren). Deze serie duikt in hun verhaal: over hoe ze elkaar als jonge Duitse jongens op een cruiseschip ontmoetten tot de aanval van bovengenoemde tijger. De serie geeft een schrijnend tijdsbeeld (weet je nog, dat we het heel normaal vonden dat dieren idiote fratsen moesten uithalen om ons te vermaken?) en luistert heerlijk weg. Een sensatievol spektakel, waarbij elke tien minuten een nieuwe spanningsboog wordt opgebouwd. Zo is zelfs de podcast een ware goochelshow. 8 afleveringen van 1 uur, Apple TV/AT WILL MEDIA Het is vakantietijd, dus eindelijk gelegenheid eens rustig te gaan zitten voor die stapel boeken waar je steeds maar niet aan toe kwam. De boekenredactie van NRC maakte een zomerleeslijst met 40 van de beste boeken die we het afgelopen half jaar bespraken. Het aanbod aan streamingdiensten is overweldigend en het is bijna onmogelijk om alle series te bekijken die verschijnen. Welke zijn écht de moeite waard? In deze gids zet NRC de beste series van 2022 tot nu toe voor je op een rij. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/08/dit-zijn-de-15-beste-podcasts-van-2022-tot-dusver-a4135590
2022-07-08||Wereldleiders reageren geschokt op moordaanslag op Abe||De aanval op de voormalige Japanse premier Shinzo Abe, die vrijdag is overleden aan zijn verwondingen, zorgt internationaal voor veel geschokte reacties. „Ik ben diep geschokt en bedroefd door de vreselijke aanval op mijn vriend”, schreef premier Mark Rutte (VVD) op Twitter kort voordat het nieuws over het overlijden naar buiten kwam. Later voegde Rutte daaraan toe: „Oud-premier Abe van Japan is na een laffe aanslag overleden. In de ministerraad stonden we stil bij deze zwarte dag voor de Japanse democratie. Ik bewaar de beste herinneringen aan onze samenwerking en vriendschap. Mijn gedachten zijn bij zijn naasten, evenals bij de bevolking van Japan.” „Frankrijk staat naast het Japanse volk”, twitterde de Franse president Emmanuel Macron, die net als Rutte „diep geschokt” is. Olaf Scholz, bondskanselier van Duitsland, sloot zich daarbij aan en schreef: „We staan in deze moeilijke uren dicht aan de zijde van Japan.” Antony Blinken, de Amerikaanse minister van Buitenlandse Zaken, sprak volgens persbureau AFP van een „heel, heel triest moment”. Ook China is „geschokt”, citeert AFP een woordvoerder van het ministerie van Buitenlandse Zaken. Rusland sprak in een verklaring van een „monsterlijke misdaad”. Onder meer de Filippijnen, Myanmar, Maleisië, Thailand en Singapore kwamen volgens AFP met soortgelijke verklaringen. Jens Stoltenberg, secretaris-generaal van de NAVO, schreef op Twitter: „Diep geschokt door de gruwelijke schietpartij.” Charles Michel, voorzitter van de Europese Raad, noemde het een „laffe aanval” op Abe. „De EU staat met de mensen van Japan en [de huidige premier] Fumio Kishida in deze moeilijke tijden.” Correctie (8 juli 2022): In een eerdere versie van dit artikel stond per abuis dat Macron premier is van Frankrijk. Hij is natuurlijk president. Dat is hierboven aangepast.||https://www.nrc.nl//nieuws/2022/07/08/wereldleiders-reageren-geschokt-op-moordaanslag-abe-a4135921
2022-07-08||Deze indringende documentaire over de Shoah bevat een waarschuwing voor onze toekomst||De 95-jarige Max Wolff heeft zijn gezinsleven vastgelegd in veertigduizend  foto’s en vele meters film. Fijn zo’n uitgebreid familiealbum, zou je denken. Maar zijn dochter Batya is niet blij. De foto’s staan tussen haar en haar eigen herinneringen in, zegt ze. En zo leuk was het niet om steeds weer te moeten poseren.  Bij de filmpjes rond haar  moeders bevalling valt haar op hoe geënsceneerd die zijn. Toen ze voor het eerst haar geboortefilm zag, dacht ze: „Die film gaat over iemand die dood is.”  Haar zus drukt zich nog sterker uit. Toen die een foto van haar wieg zag, dacht ze dat ze er niet in zou passen „omdat er allemaal botten in liggen van dode mensen”. Hier is meer aan de hand dan een vader met een uit de hand gelopen fotografie-hobby, zo blijkt uit de documentaire Vastgelegd (KRO-NCRV), die Batya Wolff maakte met kunstenaar Arnoud Holleman. Als vader Max in de eerste minuten zegt: „Ik ben nooit bevrijd”, is al duidelijk: dit gaat over de Shoah. Maar hoe hangt die volkerenmoord   samen met de tienduizenden familiekiekjes van Max? De twee zusters en de zwager van Max  zijn vermoord door de nazi’s. Zijn zus  was voor de oorlog de fotograaf van de familie. Max fotografeert om te compenseren voor wat hij heeft verloren, en om het leven van na de Shoah vast te leggen. Om te herinneren en te herdenken. Voor zijn eigen dochters is dat zwaar: zij zijn na de oorlog geboren en opgegroeid in de schaduw van de Shoah. Dochter Batya  heeft het gevoel dat ze daarom nooit écht geleefd heeft. Dat haar vader haar heeft opgezadeld met zijn trauma. Ze vraagt zich af: „Kan ik mij bevrijden van een oorlog die voor ik geboren werd al afgelopen was?”  Dan blijkt er een filmpje te bestaan van de bruiloft van zus Elly en zwager Sieg Kanstein. Januari 1940. Je ziet een jonge vrouw vol leven en geluk. Dochter Batya beseft: zij lééfden. En wij niet. Na de oorlog ging het leven verder, maar niet echt. Trouwen, kinderen krijgen, kleinkinderen krijgen – om de goeddeels uitgeroeide familie te laten voortbestaan. Maar het voelde als in scène gezet. Toch vindt Batya troost in de vooroorlogse filmpjes. Ze ziet de tantes die altijd zo dood voor haar waren, maar nu blijkt dat ze gewoon een leven hadden voor de dood. Jonge vrouwen die trouwen, zeilen, spelen in het bos. Tante Elly kijkt uitdagend in de camera: kom maar op! Een leven los van de Shoah. Omdat hun dood zo minder zwaar op Batya weegt, hoopt ze zelf ook te kunnen gaan leven. Deze documentaire werd uitgezonden door de publieke omroep. Diezelfde publieke omroep zond op 10 mei  een programma uit waarin één van de gasten zonder   tegenspraak de  omvolkingstheorie kon  propageren. Donderdag heeft de centrale NPO-leiding  een boete opgelegd van 93.000 euro aan de verantwoordelijke club, Ongehoord Nederland. Niet voor het verspreiden van dodelijke ideeën - er zijn al  aanslagen gepleegd met de omvolkingstheorie in de hand -  overigens,  maar voor het niet voldoende kritisch bevragen van deze en andere leugens. Dat is een ongekend snelle en slagvaardige reactie van de NPO-leiding. Die in schril contrast staat met de daadkracht in eerdere  dossiers. De ombudsman, op wiens oordeel de boete is gebaseerd, zei dat „ook andere partijen” zich dit moeten aantrekken. Denk aan  WNL, dat   Forum voor Democratie-voorman Thierry Baudet eens tot gasthoofdredacteur van de ontbijtshow maakte.  Of denk aan  Op1, waar  Baudet met alle egards werd ontvangen door  zijn vakantievriend en Forum-donateur Jort Kelder. Een duidelijk geval van belangenverstrengeling dat journalistiek niet in de haak is. Het Commissariaat voor de Media kondigde  een jaar geleden een onderzoek aan. Gaan  we nooit meer wat van horen. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/08/deze-indringende-documentaire-over-de-shoah-bevat-een-waarschuwing-voor-onze-toekomst-a4135920
2022-07-08||‘18 tot 20 procent minder operaties mogelijk in 2030’||Personeelstekorten kunnen in 2030 zorgen dat 18 tot 20 procent van de operaties niet doorgaat. Dat meldt ABN Amro vrijdag aan de hand van berekeningen op basis van recente vacaturecijfers. In 2030 bedraagt dat tekort volgens de bank niet 116.800 mensen, zoals het ministerie van Volksgezondheid, Welzijn en Sport (VWS) heeft voorspeld, maar 180.000. Het rapport spreekt van een „grimmig” beeld, dat bovendien gepaard kan gaan met financiële problemen. „Ziekenhuizen kunnen alleen bij volledige bezetting uit de kosten komen”, zegt Anja van Balen, auteur van het rapport. „Dit is niet gezond voor ze.” „Ik ben enorm van de cijfers geschrokken”, aldus Van Balen. Op basis van vacaturecijfers van het ministerie van VWS en het Centraal Bureau voor de Statistiek kwam ze uit op 18 à 20 procent afgezegde operaties. „Een noodsignaal aan ons allemaal.” De bankier pleit voor meer digitalisering om de personeelstekorten op te vangen. „Dat is het enige waar je als burger nu al aan kunt meedoen. Er zijn al apps waarmee een chronisch zieke patiënt kan bijhouden hoe het gaat, om te voorkomen dat die later in het ziekenhuis belandt.”||https://www.nrc.nl//nieuws/2022/07/08/18-tot-20-procent-minder-operaties-mogelijk-in-2030-a4135914
2022-07-08||Hoe een regenbui een Republikein te hulp kan schieten||Natuurlijk moest het hém weer overkomen. Al zijn halve politieke leven was Richard Nixon gekleineerd en tegengewerkt, had hij moeten knokken voor alles wat hij had. En nu werd hij als Republikeinse kandidaat voor het hoogste ambt op het nippertje verslagen door John F. Kennedy, een rijkeluiszoontje. Kennedy won de presidentsverkiezingen van 1960 met een nipt verschil (49,72 procent van de stemmen, Nixon 49,55). De studie van het weer is een wetenschap op zich, maar de weergoden hebben ook invloed op tal van andere vakgebieden. Na afloop deden al snel geruchten de ronde over onregelmatigheden in het Democratische bolwerk Chicago, waar Kennedy een onrechtmatig handje zou zijn geholpen door de oppermachtige burgemeester en, aldus kwade tongen, door de maffia. Of was het toch iets veel onschuldigers dat Nixon de kop kostte? Het was redelijk mooi weer geweest, die novemberdag in 1960. De opkomst (61,8 procent) was goed, ruim twee punten hoger dan vier jaar eerder. En de wijsheid van politici en pundits wil nu eenmaal dat mooi weer – en dus een hogere opkomst – goed is voor de Democraten, en slecht weer goed is voor de Republikeinen. Was Nixon te redden geweest met een paar flinke plensbuien? Onderzoekers van drie Amerikaanse universiteiten zochten het uit voor The Journal of Politics. Ze vergeleken meteorologische data met de opkomst in een reeks gebieden bij veertien presidentsverkiezingen. De uitkomsten waren helder. Koud of nat weer drukt inderdaad de opkomst, zij het met mate. Het effect is gering maar wél relevant. Bij regen daalt de opkomst 1 procent per 25 millimeter. Eenzelfde portie sneeuw hakt er harder in: een daling van bijna 5 procent. En ja, een lage opkomst is goed voor Republikeinen. Het effect is verklaarbaar. Op een zonnige dag komen meer mensen opdagen die anders niet gaan stemmen en vaak behoren tot een sociaal lagere of gemarginaliseerde groep – de Democratische achterban. Slecht weer zou ook senioren ontmoedigen, kiezers die afhankelijk zijn van het openbaar vervoer en ouders die geen opvang kunnen vinden. Rechtse partijen zouden dus juist baat hebben bij hondenweer, dat hun relatief welgestelde en mobiele aanhang makkelijk trotseert. Bovendien zou in rijke wijken meer campagne worden gevoerd dan in arme, tellen die meer kieslokalen en zou het politieke bewustzijn er hoger zijn. Geen wonder dat bij Amerikaanse verkiezingen standaard de slagzin luidt dat ‘Republikeinen moeten bidden om regen’. Toch zal voor verreweg de meeste verkiezingen het weer niet veel uitmaken. Gemiddeld drukte regenval op de onderzochte verkiezingsdagen de opkomst met een bescheiden 0,12 procent. Dat is veel te weinig om een beslissend verschil te maken, zeker bij de meeste presidentsverkiezingen. Het kan anders liggen bij nek-aan-nekraces tot het bittere einde, zoals die tussen Nixon en Kennedy in 1960 of de slijtageslag tussen George W. Bush en Al Gore in 2000. In een simulatie waarin ze de uren zonneschijn en hoeveelheid neerslag lieten variëren, bleek de Amerikaanse onderzoekers dat Nixon bij maximale sneeuw en regenval maar liefst 55 kiesmannen meer had gehaald dan nodig zou zijn geweest om te winnen. Bij hopeloos slecht weer was hij dus president geworden. Het mocht niet zo zijn voor pechvogel Nixon, het bleef die dag mooi weer. Geklopt door de maffia én door de weergoden. Schrale troost: uit de simulaties bleek dat ook Democraat Gore de zege in 2000 meteorologisch maar net was misgelopen. Bij iets beter weer – nul regenval – had Gore volgens hen de staat Florida in zijn eindsprint met Bush overtuigend op zijn conto kunnen schrijven en had hij de race naar het Witte Huis in zijn voordeel beslecht. Hoe zit het in Nederland? Sinds de opkomstplicht in Nederland in 1970 is afgeschaft (onder meer orthodoxe protestanten waren er altijd al tegen, met het oog op de huiselijke rol van de vrouw), is de barometer bij verkiezingen de baas. Burgers die gaan stemmen, wachten eerst de weersvoorspelling af. Maar is het waar? Of is Nixon ook hier de uitzondering die de regel bevestigt? Naar de relatie tussen weer en verkiezingen is in Nederland sinds 1970 nauwelijks onderzoek gedaan. Ruim tien jaar geleden presenteerden wetenschappers van de Radboud Universiteit Nijmegen voor het eerst een gedegen, vergelijkende studie naar effecten van drie weersfactoren – temperatuur, zonneschijn en regenval – op Tweede Kamer-verkiezingen tussen 1971 en 2010. De onderzoekers bekeken uitslagen in vierhonderd gemeenten en maakten gebruik van gegevens van het KNMI. Hun conclusie was bescheiden en strookte met die van de Amerikanen. Ja, er was een (beperkt) effect op de opkomst. Bij neerslag van zo’n 25 millimeter op verkiezingsdag daalde die met 1 procent. Die steeg met 1,19 procent bij een temperatuur van 10 graden Celsius boven het gemiddelde. Is het in de loop van de dag maximaal zonnig, dan stijgt de opkomst zelfs met 1,5 procent. Voor Nederland komt daar nog bij dat verkiezingen doorgaans in het voorjaar worden gehouden, als het weer op zijn prettigst is. Het zijn gematigde effecten, onderstreepten de onderzoekers. Mogelijk omdat Nederland een mild zeeklimaat kent, met koele zomers en vrij zachte winters – althans, elf jaar geleden. Met klimaatverandering kunnen de effecten sterker worden. Wat is eraan te doen? Uit de cijfers valt hoe dan ook op te maken dat bepaalde innovaties – stemlokalen op het werk, ruimere mogelijkheden om te stemmen per post – negatieve weerseffecten teniet kunnen doen en de opkomst kunnen opkrikken. Opkomst bij verkiezingen is niet de enige publieke zaak waarbij het weer een rol speelt. Al veel langer wordt onderzoek gedaan naar een correlatie tussen langdurig hoge temperaturen en sociale onrust of gewelddadige onlusten. Een verband ligt intuïtief voor de hand: hoe hoger de temperatuur, hoe meer ook de gemoederen verhit raken. Maar is het zo? Een Amerikaanse overheidscommissie die de ‘rassenrellen’ onderzocht die in de hete zomer van1967 een dozijn grote steden hadden geteisterd – met ten minste tachtig doden, meer dan tienduizend mensen werden gearresteerd – concludeerde dat ook de zomerse hitte een rol had gespeeld. Natuurlijk lagen de oorzaken elders: in de gemarginaliseerde positie van met name zwarte Amerikanen in de oude binnensteden. Maar de aanhoudend hoge temperatuur van vaak boven de dertig graden had escalatie in de hand gewerkt. De long hot summer werd een synoniem voor onrust en rellen. Ook in films zoals Dog Day Afternoon (1975) – met Al Pacino als bankrover op een snikhete dag in New York – en Do the Right Thing van Spike Lee (1989), over etnische spanningen in Brooklyn die het kookpunt bereiken. Ander wetenschappelijk onderzoek bevestigt een correlatie tussen warm weer en agressief gedrag. Politicoloog Adam Yeeles bestudeerde voor het Journal of Peace Research stedelijke onlusten in Azië en Afrika. Sociale onrust en protesten komen daar vaker voor in warme maanden, aldus Yeeles, maar die relatie is „dwingend noch universeel”. Ook in koelere periodes vinden protesten plaats. De crux is geweld: de kans dat zulke protesten uitmonden in rellen, is in warme periodes veel groter. Hitte is kortom op zichzelf niet genoeg om sociale onrust los te maken maar kan die wel doen ontsporen. Aan de andere kant, het kan ook te heet worden om te rellen. In de Londense wijk Brixton braken in de zomer van 1981 zware rellen uit, toen het kwik de dertig graden bereikte. Maar volgens een psycholoog die in The Guardian terugblikte op de rellen, begint de lust om los te gaan boven de 32 graden in te zakken. Te heet om je nog verder op te winden. Zijn er meer historische precedenten? Kort geleden toonden Zwitserse en Amerikaanse wetenschappers aan dat de opkomst van de islam op het Arabische schiereiland werd voorafgegaan door extreme droogte. Die droeg bij aan het instorten van het koninkrijk Himyar dat toen de regio beheerste, waarna politieke en religieuze ruimte ontstond voor de islam. Maar de onderzoekers haastten zich om erbij te zeggen dat ze absoluut geen causaal verband wilden leggen: droogte, dús islam. Daarvoor zijn zulke diepe historische verschuivingen veel te complex. Zo is het volgens Yeeles ook met stedelijke onlusten. Het weer speelt mee, maar verklaart ze niet. Ook het tegendeel van hitte, langdurige kou, kan gevolgen hebben. Historici hebben al vaak een verband gelegd tussen lage temperaturen, het mislukken van oogsten en sociale onrust. Rond het begin van de zeventiende eeuw braken in Engeland regelrechte hongersnoden uit na koude periodes, met ontwrichtende sociale gevolgen. Dat wordt onderstreept in een recente studie van twee Duitse universiteiten naar temperatuur en voedselrellen in Engeland tussen de zestiende en negentiende eeuw, een periode van lage temperaturen die bekendstaat als de Kleine IJstijd. Door het slechte weer mislukten oogsten, met als gevolg hoge prijzen, honger – en sociale onrust. Ook de auteurs van dit onderzoek houden niettemin de nodige slagen om de arm. Vergelijkbaar slecht weer in andere periodes werd weer niet gevolgd door onrust. Allerlei factoren wegen mee, van bevolkingsgroei tot overheidsbeleid. Die nuance is cruciaal, vinden de auteurs, nu in discussies wordt gewezen op de desastreuze gevolgen van klimaatverandering. Simpelweg data over huidige effecten extrapoleren naar de toekomst is volgens hen af te raden; er zijn te veel onzekere factoren. Een koel hoofd houden is natuurlijk altijd aan te bevelen. Overigens, Richard Nixon werd in 1969 alsnog president. Na zijn inauguratie begon het te regenen.||https://www.nrc.nl//nieuws/2022/07/08/hoe-een-regenbui-een-republikein-te-hulp-kan-schieten-a4135918
2022-07-08||Column | Hier was Poetin op uit: maximale sociaaleconomische en politieke chaos in Europa||Frankrijk nationaliseert het grootste elektriciteitsbedrijf van Europa, Électricité de France, dat alle kerncentrales beheert. EDF zit vol schulden. Van de 56 centrales is de helft dicht wegens achterstallig onderhoud. Frankrijk,  gewoonlijk exporteur van elektriciteit, importeert het nu van de buren. Normaal gesproken is zoiets niet alarmerend. Als de ene leverancier het laat afweten, springt de andere in. Maar nu, vanwege de oorlog in Oekraïne, is het desastreus. Energie en elektriciteit worden schaars en peperduur. Rusland stopt of beperkt gasleveringen naar veel Europese landen. Sommige zijn compleet afhankelijk van Russisch gas. Dus hebben we elkaar harder nodig dan voorheen.  Maar wat blijkt? We zitten haast allemaal onder de normale capaciteit. Oostenrijk, waar de helft van de auto’s op diesel rijdt, heeft maar één raffinaderij. Die is, door panne, maanden buiten werking. Duitsland sluit de laatste kerncentrales. Bij het Noorse gasbedrijf Equinor, wiens (vloeibare) gas Europa nu dringend nodig heeft, brak deze week een staking uit. Leveranties stopten, prijzen werden verder opgejaagd. En zo kunnen we nog even doorgaan: Nederland heeft de Groningse gaswinning drastisch verminderd, Belgische kerncentrales draaien maar deels, enzovoort. Daags na de Russische aanval op Oekraïne waarschuwde de Franse econoom Jean Pisani-Ferry al dat Europa naar een oorlogseconomie toegaat. „Europa moet zijn hele Weltanschauung herzien,” schreef hij. Hij krijgt gelijk. President Poetin voert economisch oorlog tegen ons. Die heeft hij goed voorbereid – hij drijft al tijden de prijzen op en zorgde er vanwege „technische problemen” voor dat Europese energiereserves ondermaats zijn. Toch zijn Europese regeringen onvoorbereid. Velen zien nu pas waar Poetin mee bezig is. Europese sancties tegen Rusland stoppen, zoals Poetin wil, is geen optie. Dus moeten we op de blaren zitten. Regeringen moeten burgers voorbereiden op een oorlogseconomie. In Berlijn houdt men rekening met een lange, koude winter, met energievoorraden die tegen februari, maart 2023 penibel worden. Overal zal de staat, net als in Frankrijk, energiebedrijven overnemen en beslissen wie wat krijgt. Er zit weinig anders op. Huishoudens, politie en brandweer, ziekenhuizen, scholen, crèches, gevangenissen en kleinverbruikers als bakkerijen en supermarkten moeten worden bevoorraad, al moeten ze op rantsoen - volgens het Internationale Energieagentschap in Parijs helpt het al enorm als mensen de verwarming twee graden lager zetten.  Overal zal de staat energiebedrijven overnemen en beslissen wie wat krijgt Winkels kunnen roltrappen stilleggen en minder lampen aandoen, zoals Japan deed om reserves aan te leggen na de oliecrisis in de jaren zeventig. Energieslurpers als kippenboerderijen, chemische fabrieken en kassen zullen minder of anders gaan produceren. Sommige zullen sluiten, andere moeten mensen ontslaan. Op last van de staat. Een staat die diep ingrijpt in het dagelijks leven van burgers en bedrijven waarvoor ze normaliter alleen de parameters bepaalt en naleving erop controleert – na Covid zit niemand daarop te wachten. Maar als de staat dit op zijn beloop laat, ellebogen de sterksten zich naar de schaarse voorraden en vliegen groepen in de samenleving elkaar naar de strot. Op Europees niveau speelt, zoals gewoonlijk, exact hetzelfde. Landen leveren elkaar energie. Regeringen moeten nu de afweging maken: stuur ik gas naar een buurland als mijn burgers te weinig hebben? Reactiveert Nederland Groningen, om Duitsland te helpen? Europese regeringsleiders houden eind juli een spoedtop hierover. De Commissie bepleit onder meer gezamenlijke gasaankopen die – zoals vaccinaankopen tijdens de pandemie – moeten zorgen dat landen gelijktijdig evenveel krijgen voor dezelfde prijs, zodat er geen haat en nijd ontstaat. De economische crisis begint al. Duitsland, Europa’s economische motor, noteerde deze maand een historisch handelstekort. Overheden maken weer schulden om burgers en bedrijven te helpen. EU-regels voor staatssteun en begrotingstekorten moeten worden aangepast. De euro keldert tegen de dollar.  Hier was Poetin op uit: maximale sociaaleconomische en politieke chaos in Europa. We weten wat ons te doen staat. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/08/hier-was-poetin-op-uit-maximale-sociaaleconomische-en-politieke-chaos-in-europa-a4135917
2022-07-08||Overvallers van BN&#8217;ers De Jager en Van der Gijp krijgen tot acht jaar celstraf||De acht mannen die verantwoordelijk zijn voor een reeks gewelddadige overvallen, waaronder die op YouTuber Nikkie de Jager en voetbalanalist René van der Gijp, krijgen celstraffen tot acht jaar. Dat heeft de rechtbank in Rotterdam vrijdag bepaald, bevestigt ze aan NRC. In juni eiste het Openbaar Ministerie celstraffen van twee tot tien jaar tegen de overvallers. Eddie N. en Hamza T., verantwoordelijk voor de overval op YouTuber De Jager, hebben respectievelijk 5,5 en 7 jaar cel gekregen. De Jager, bekend van haar kanaal NikkieTutorials, werd door de mannen in augustus 2020 tijdens een gewapende woningoverval vastgebonden en geslagen met een vuurwapen. De verdachten gingen ervandoor met onder meer een grote hoeveelheid sieraden. De twee mannen hebben ook andere misdrijven gepleegd. De rechtbank sprak de 33-jarige Said O. vrij voor de overval op De Jager, omdat ze op basis van diens telefoongegevens niet kon bewijzen dat O. tijdens de overval in de woonplaats van De Jager was. De 21-jarige Younes S., die met een slaghamer insloeg op de auto van René van der Gijp, heeft acht jaar cel gekregen. De auto stond op de oprit van de voetbalanalist. Het OM eiste eerder zeven jaar tegen S., die al negen maanden in voorarrest zit. De acht mannen zijn gezamenlijk verantwoordelijk voor vier overvallen en drie inbraken in 2020, in onder meer Rotterdam, Dordrecht, Uden en Krimpen aan den IJssel. Het OM wilde de acht mannen – allen tussen de 21 en 33 jaar – ook veroordelen voor het vormen van een criminele organisatie. De rechters gingen daar niet in mee. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/08/daders-overvallen-op-bners-de-jager-en-van-der-gijp-krijgen-tot-acht-jaar-celstraf-a4135911
2022-07-08||Aanhouding voor bedreiging van stikstofminister Van der Wal||De politie heeft een 52-jarige man aangehouden voor het bedreigen van stikstofminister Christianne van der Wal (VVD) via een tekst op zijn vrachtwagen. De man is woensdag aangehouden en verhoord, zo schrijft de politie vrijdag. Twee weken geleden deed de minister aangifte van „doodsbedreiging en opruiing”.  Tijdens een boerenprotest werd op de snelweg een vrachtwagen gesignaleerd met op de achterklep een verwijzing naar de mogelijke dood van Van der Wal. Op de klep stonden christelijke kruisjes, evenals sterfdata en de namen van politicus Pim Fortuyn en filmmaker Theo van Gogh, die beiden werden doodgeschoten. Onder Fortuyn en Van Gogh stond de naam van minister Van der Wal, eveneens voorzien van een kruisje, een stippellijntje en een vraagteken. Volgens de politie is de verdachte de eigenaar van de witte vrachtwagen.  De verdachte is bedreiging en opruiing ten laste gelegd. Hij is momenteel op vrije voeten en moet de komende maand voor de rechter verschijnen. „Rondom de boerenprotesten spelen de emoties soms hoog op”, schrijft de politie. „Maar er is een grens. Als meningen en actievoeren omslaan in bedreigingen, dan wordt er opgetreden.” Veel boeren protesteren al weken tegen de in hun ogen oneerlijke en onhaalbare stikstofdoelen van het kabinet, die vastleggen dat de veestapel met zo’n 30 procent moet krimpen om aan Europese normen voor natuurbescherming te voldoen. Daarbij bezochten ze meermaals de huizen van politici en bewindspersonen; ook minister Van der Wal kreeg meermaals boeren met tractoren aan huis.||https://www.nrc.nl//nieuws/2022/07/08/aanhouding-voor-bedreiging-van-stikstofminister-van-der-wal-a4135916
2022-07-08||Getallen met een zeldzame eigenschap, dáár houdt deze wiskundige van||Bestaat er een reeks van een miljoen opeenvolgende getallen waarvan geen enkel getal priem is? Geldt voor elk getal dat er tussen dat getal en het dubbele ervan een priemgetal ligt? Bestaat er een priemgetal van meer dan een miljard cijfers zonder het cijfer 7? Bestaan er oneindig veel priemtweelingen, paren van priemgetallen die slechts twee van elkaar verschillen? Het zijn dit soort vragen die de Brit James Maynard (35) van de universiteit van Oxford mateloos intrigeren. Maar nog meer dan de vragen zélf, interesseren hem de onderliggende technieken die nodig zijn om ze te beantwoorden. De laatste jaren gaf hij daar een enorme boost aan. „Maynard weet steeds weer nieuwe wegen te vinden, zelfs als de zaak hopeloos lijkt”, zei wiskundige Frits Beukers in 2020 over hem in NRC. Maynard wordt nu beloond met een Fieldsmedaille, de hoogste onderscheiding voor jonge wiskundigen. Bovenstaande vragen hebben met elkaar gemeen dat vrijwel iedereen ze kan begrijpen. Natuurlijk, je moet weten wat priemgetallen zijn (getallen die slechts deelbaar zijn door 1 en zichzelf), maar verder komt er geen vakkennis aan te pas. De beantwoording van de vragen is andere koek. De eerste vraag is nog makkelijk: vermenigvuldig de eerste miljoen-en-één natuurlijke getallen met elkaar en tel er 2 bij op, en je hebt het eerste getal van de gewenste reeks. Om dat in te zien, moet je vooral níét gaan rekenen, maar nadenken over de structuur van dit geconstrueerde getal. Vraag 2 is moeilijker. Het antwoord (ja) werd in 1850 gegeven door de Rus Pafnoeti Tsjebysjov. Vraag 3 – over grote priemgetallen zonder het cijfer 7 – was tot enkele jaren geleden een open probleem, totdat Maynard bewees dat een zevenloos priemgetal met meer dan een miljard cijfers inderdaad bestaat. Sterker, er zijn er oneindig veel van. De laatste van de gestelde problemen is een brandende kwestie uit de getaltheorie, die nog niemand heeft kunnen oplossen. Wél kwam Maynard in de buurt: eind 2013 bewees hij dat er oneindig veel paren van priemgetallen bestaan die maximaal 600 van elkaar verschillen. Zoiets is niet vanzelfsprekend, want priemgetallen komen steeds spaarzamer voor naarmate de getallen groter worden. Dat de afstand tussen twee opeenvolgende priemgetallen vanaf een zeker moment altijd groter is dan 600, is op voorhand niet iets onmogelijks. Maynards bewijs was spectaculair, al had een andere wiskundige, de Chinees Yitang Zhang, enkele maanden eerder een zeer vergelijkbaar resultaat gepresenteerd. In 2016 hield Maynard – vrijwel altijd gekleed in spijkerbroek en overhemd, bovenste twee knoopjes open – een lezing bij het Nederlands Mathematisch Congres in Amsterdam. Hij liep er rond zonder pretentie, maakte met iedereen een praatje in de koffiepauze. Deze krant deed meerdere keren verslag van zijn resultaten. Altijd was Maynard bereid om e-mails vol vragen over zijn abstracte werk te beantwoorden. Zijn meest recente werk gaat over ‘nulpunten van de Riemann-zetafunctie’, dat verband houdt met de Riemannhypothese, het meest nagejaagde mysterie in de wiskunde. Een preprint zette hij vorige maand online. Voor het YouTube-kanaal Numberphile maakte Maynard de laatste jaren diverse filmpjes om zijn werk aan een breed publiek uit te leggen. Een daarvan gaat over de al genoemde zevenloze priemgetallen. Priemgetallen van twintig cijfers zonder 7 zijn er nog best veel, een voorbeeld is 49.135.832.685.980. 009.261. Maar bij zeer grote getallen is het ontbreken van zevens uitzonderlijk. Verreweg de meeste getallen van, zeg, een miljoen cijfers, bevatten álle cijfers van 0 tot en met 9. Dat de verzameling zevenloze natuurlijke getallen oneindig veel priemgetallen bevat, is geenszins evident. Aan het cijfer 7 is overigens niets speciaals. Je kunt dezelfde vraag stellen als je die 7 vervangt door een ander cijfer. Maynard bewees dat er altijd weer priemgetallen opduiken waarin een bepaald cijfer ontbreekt, hoe hoog je ook klimt op de getallenladder. De moeilijkheid is natuurlijk: hoe bewijs je zoiets? Maynard heeft er negentig pagina’s voor nodig. Zijn artikel uit 2019 in Inventiones mathematicae bevat een mix van ideeën uit de analyse, combinatoriek en algebra. Je moet uitkijken hoe ver je gaat met het snoeien van cijfers Een voor de hand liggende vervolgvraag is: bestaan er ook oneindig veel priemgetallen waarin twee specifieke cijfers ontbreken, bijvoorbeeld de 4 en de 7? „Dat is een open probleem, we weten het niet”, zegt Maynard in de Numberphile-video. Hij vermoedt dat het antwoord ja is. „Maar”, voegt hij eraan toe, „bij het ontbreken van slechts één cijfer zitten we al aan de limiet van de huidige bewijstechnieken.” Maynard verwacht daarom niet dat die vervolgvraag snel zal worden beantwoord. „Bovendien”, zegt hij, „moet je uitkijken met hoe ver je gaat met het snoeien van cijfers.” Simpel voorbeeld: ofschoon er oneindig veel getallen bestaan met enkel even cijfers, zijn er – op het getal 2 na – geen priemgetallen met die eigenschap. In minder dan tien jaar tijd is Maynard opgeklommen van promovendus tot een van de leidende figuren in zijn vak. Met zijn werk wordt de geheimzinnige wereld van de priemgetallen stukje bij beetje verder blootgelegd. En de hoop is, uiteraard, dat de tools die hij ontwikkelt op de lange termijn bruikbaar zijn om antwoorden te vinden op de Grote Vragen, zoals het probleem van de priemtweelingen. Naast James Maynard zijn drie anderen geëerd met een Fieldsmedaille. De Fransman Hugo Duminil-Copin (Institut des Hautes Études Scientifiques, Parijs en Université de Genève) krijgt de prijs voor het oplossen van problemen in de probabilistische theorie van faseovergangen in de statistische fysica.  De Koreaans-Amerikaanse wiskundige June Huh (Princeton University) bewees diverse lang openstaande vermoedens en legde verbanden tussen de combinatoriek en de zogeheten Hodge-theorie.  De Oekraïense Maryna Viazovska (École Polytechnique Fédérale de Lausanne) krijgt de prijs voor haar werk op het gebied van optimale bolstapelingen in hogere dimensies en daaraan gerelateerde problemen in de Fourier-analyse. De uitreiking van de Fieldsmedailles vond plaats op 5 juli in Helsinki. De medailles – de officieuze ‘Nobelprijs voor wiskunde’ – worden eens in de vier jaar uitgereikt aan vier wiskundigen van onder de veertig jaar. ||https://www.nrc.nl//nieuws/2022/07/08/getallen-met-een-zeldzame-eigenschap-daar-houdt-deze-wiskundige-van-2-a4135915
2022-07-08||Sommige Stones lijken het eeuwige leven te hebben, maar Keith is er wel klaar mee||Was dit het dan? Was dit eindelijk De Allerlaatste Show Ooit? Die prangende vraag is de laatste vijftien jaar uitgegroeid tot een vast rock-’n-roll-ritueel, telkens als de Rolling Stones toch weer op tour blijken te gaan. Zo ook donderdag, toen de mastodonten voor de 43ste keer Nederland aandeden en iedereen voor de zoveelste keer die ene monsterhit uit 1965 kon citeren: „This could be the last time. Maybe the last time, I don’t know, oh no.” In een uitverkochte Arena in Amsterdam gaven de Stones zelf het antwoord. Het lag er alleen wel aan naar wie je keek. Nee, natuurlijk is dit niet de laatste keer, schreeuwen alle cellen in de ogenschijnlijke puberlijven van Mick Jagger (78) en gitarist Ronnie Wood (75) die  belachelijk jong ogen en samen over de immens lange catwalk langs uitzinnige fans sprinten, huppelen, achteruitrennen en pirouettes draaien. Wood, voortdurend ginnegappend en ravottend alsof hij voor het eerst op een podium staat, lijkt met zijn solo in ‘You Can’t Always Get What You Want’ het dak van de Arena open te scheuren. „Oe khaat het?” Als perfecte pleaser heeft Jagger – die de show opdroeg aan de vorig jaar overleden drummer Charlie Watts („We missen hem”) – zoals altijd weer wat Nederlandse  woordjes geleerd. Hij heeft het nieuws gevolgd („Saijn hier boeren in de saal?”) en biedt uitgebreid excuses aan voor zijn last-minute-corona waardoor de oorspronkelijk geplande show drie weken geleden pas werd afgelast toen een deel van het publiek al binnen stond. Zelfs de teleurgestelde fan die op tv verklaarde dat haar favoriete volkszanger in tegenstelling tot Jagger nóóit ziek was (en viraal ging), is hem niet ontgaan: „Faijn dat joellie hier saaijn en niet bij Frans Bauer”. Ronnie Wood, Mick Jagger en Keith Richards, in Amsterdam donderdagavond. Foto Andreas Terlaak
 Jagger blijft een fenomenale frontman met onuitputtelijke stembanden en een onoverwinnelijke elegantie. Ja, met zijn parmantige pasjes, felroze, fluorescerende glittergewaden en weidse gebaren lijkt hij een wandelende bobblehead: een te groot hoofd op luciferstokjes. Maar vanaf de eerste tonen van ‘Street Fighting Man’ blijken die elastieken beentjes en heupen nog steeds onweerstaanbaar te kunnen wiegen. En ja, dat gerimpelde gelaat lijkt op de Grand Canyon, maar kijk in zijn ogen en je ziet een zeventienjarige knul die de wereld wil veroveren. Hoe hij aan het eind van ‘Midnight Rambler’ met zijn gekreunde „Oh yeah!” Muddy Waters tot leven weet te wekken, is weergaloos. Als hij in ‘Gimme Shelter’ duelleert met een achtergrondzangeres die makkelijk zijn kleindochter had kunnen zijn, is dat ontzagwekkend. Dat hij ondertussen in twee uur de gehele avondvierdaagse aflegt, is onvoorstelbaar. Zie je wel, denk je dan, deze gasten flikken het gewoon. Geriatrie of niet: die verdomde Stones hebben dus tóch het eeuwige leven.  Maar dan kijk je naar Keith. En huilt je hart. Keith Richards (78) geldt als de ruigste rocker aller tijden, het oppericoon der rebellie, het levende bewijs dat niet elke rockheld ook daadwerkelijk hoeft te sterven na decennialang middelenmisbruik. Maar die levende legende is nu veranderd in een moegestreden man die nagenoeg onzichtbaar is. De bravoure is weg, net als de gevaarlijke karatetrappen in ‘Sympathy for the Devil’ en de befaamde kwartspagaat bij ‘Start Me Up’. Zelfs zijn karakteristieke wegtrekarm – een soort ingekorte molenwiek – in ‘Jumping Jack Flash’ krijgt hij nauwelijks boven zijn afgeragde Telecaster uitgetild. Richards staat vooral stil, en doet hooguit een paar schuifelstapjes.  En dan zijn geluid: hoor hem worstelen in ‘Honky Tonk Women’, waarin zijn kromme vingers klinken alsof ze klem zitten tussen de snaren. De solo van ‘Sympathy for the Devil’, het enige moment waarop hij aan de wandel gaat, is niet eens een vage echo uit het verleden. In het gunstigste geval kun je beweren dat zijn spel elementairder is geworden, maar misschien moet je gewoon toegeven dat vuur en finesse zijn verdwenen. Wat helemaal niet helpt, is de geluidsman die uitgerekend Richards’ cruciale partijen op standje twaalf door het stadion laat knallen, alsof hij hem in een laatste wanhoopspoging op zijn fouten wil wijzen.  Mick Jagger in de Johan Cruijf Arena donderdagavond.   Foto Andreas Terlaak Het eeuwige contrast tussen ‘The Glimmer Twins’ – gladde poenschepper Jagger versus artistiek genie Richards – vormde altijd de creatieve kerosine waarop de band bleef branden. Maar terwijl de hyperactieve zanger zijn onberispelijke manen laat wapperen en elke stappenteller doet verschroeien, gun je zijn ronddolende en voorheen onverwoestbare collega die zijn grijze pluishaar onder een lichtblauwe muts heeft verstopt het liefst een stoel, of beter nog: een bed.  Keith is er wel klaar mee, en dat is funest. Door die scheefverdeling schieten de Stones uit het lood. De uitverkoren aanwezigen zijn er niet minder euforisch om. Na ‘Satisfaction’ staat de Arena op zijn kop. Dit was het dan, weet iedereen, maar wij waren er in ieder geval bij. Rock Rolling Stones Gehoord: 7/7, Johan Cruijff Arena, Amsterdam. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/08/sommige-stones-lijken-het-eeuwige-leven-te-hebben-maar-keith-is-er-wel-klaar-mee-a4135913
2022-07-08||KLM schrapt tot eind augustus dagelijks tien tot twintig Europese retourvluchten||KLM schrapt tot eind augustus dagelijks tien tot twintig retourvluchten van en naar Europese bestemmingen om de drukte op Schiphol tegen te gaan. Dat heeft de luchtvaartmaatschappij vrijdag bekendgemaakt. De verkoop van vooralsnog vrije stoelen wordt daarnaast deze zomer „sterk beperkt”. De maatregelen moeten de werkdruk van het personeel van KLM en Schiphol verlagen. KLM maakt niet bekend hoeveel reizigers deze zomer te horen krijgen dat hun vlucht wordt geannuleerd, aldus een woordvoerder. De luchtvaartmaatschappij probeert passagiers die hun oorspronkelijke reis niet kunnen maken daarvan „tijdig” op de hoogte te stellen. Hun vlucht wordt omgeboekt, waar mogelijk naar een reis op dezelfde dag. Per dag voert KLM zo’n driehonderd vluchten uit.  Schiphol kampt al maanden met drukte door een samenloop van personeelstekorten en verhoogde reizigersaantallen, nu de ergste reisbeperkingen door de pandemie wereldwijd voorbij lijken. De luchthaven maakte eerder bekend het aantal reizigers in de zomer te verminderen om chaos tegen te gaan. Het is hoofdzakelijk aan luchtvaartmaatschappijen om het aantal reizigers in te perken. Transavia maakte eerder bekend 240 vluchten te annuleren en Corendon stelde 150 vluchten naar Rotterdam te verplaatsen. Schiphol liet vrijdag weten dat een vorige maand gehouden banenmarkt heeft geleid tot het aanstellen van 230 nieuwe werknemers, onder anderen beveiligers en bagagepersoneel. Ondanks de vervulde vacatures zijn bedrijven op de luchthaven nog altijd op zoek naar mensen. ||https://www.nrc.nl//nieuws/2022/07/08/klm-schrapt-tot-eind-augustus-dagelijks-10-tot-20-retourvluchten-binnen-europa-a4135912
2022-07-08||Voormalig Japanse premier Abe overleden aan verwondingen||Oud-premier van Japan Shinzo Abe is vrijdag in het ziekenhuis overleden aan de verwondingen die hij opliep toen hij eerder op de dag werd neergeschoten. Dat heeft het ziekenhuis waar hij behandeld werd in een persconferentie bekendgemaakt, zo melden internationale persbureaus. Hij werd neergeschoten terwijl hij een verkiezingsspeech gaf in de zuidelijke stad Nara, voor de aanstaande Senaatsverkiezingen. Volgens Japanse media is de vermoedelijke schutter, een man van 41 jaar oud, aangehouden. Volgens Japanse media is de aangehouden verdachte een oud-militair. Abe werd omstreeks 04.30 uur Nederlandse tijd neergeschoten (ongeveer 11.30 uur in Japan) en toen direct naar het ziekenhuis vervoerd. Daar kwam hij binnen zonder hartslag en ademhaling, aldus een arts van het Nara Medical University Hospital. De 67-jarige oud-premier zou verschillende verwondingen hebben aan zijn nek en lichaam. De wond in zijn lichaam was diep genoeg om zijn hart te bereiken. Abe bloedde zo hevig dat bloedtransfusies niets uithaalden, aldus de arts. Ruim vijf uur nadat hij was neergeschoten, werd Abe doodverklaard. De huidige premier Fumio Kishida zei vrijdagmiddag tijdens een toespraak na het overlijden van Abe dat hij „geen woorden kon vinden” voor de aanslag op de oud-premier. Hij sprak over het „grootse leiderschap” dat Abe, een partijgenoot en persoonlijke vriend van Kishida, in zijn tijd als premier had getoond. Eerder op de dag zei Kishida tegen journalisten niets te weten over de motieven voor de aanslag.  Ook ging Kishida in op de Senaatsverkiezingen van komende zondag: deze moeten volgens hem onder alle omstandigheden „vrij en eerlijk” plaats kunnen vinden. Abes conservatieve Liberale Democratische Partij (LDP) vroeg andere partijen vlak na de schietpartij om hun campagnes stop te zetten; Kishida kondigde vrijdagmiddag aan dat de campagnes per zaterdag weer door zullen gaan. Abe was ten tijde van de aanslag op campagne voor een kandidaat van de LDP in Nara.  Dat Abe middels een vuurwapen om het leven is gebracht, is opmerkelijk gezien de strikte wapenwetten die Japan kent. Zo mogen particulieren geen pistolen hebben en jagers alleen geweren bezitten, enkel met een vergunning bovendien. Potentiële wapenbezitters moeten lessen volgen om te leren met vuurwapens om te gaan, een schriftelijk examen afleggen, en tot slot een psychologische test en een antecedentenonderzoek ondergaan. Volgens politiecijfers waren er in Japan in heel 2021 tien schietincidenten en was de georganiseerde misdaad bij acht van deze incidenten betrokken. Volgens Japanse media gebruikte de aangehouden verdachte een zelfgemaakt wapen voor de aanslag op Abe.  Een van de bekendste politieke moorden in Japan vond in 1960 plaats en werd met een traditioneel zwaard uitgevoerd. Een 17-jarige rechtse ultra-nationalist bracht toen Inejiro Asanuma om het leven, de leider van de Japanse Socialistische Partij.  Abe regeerde tussen 2006 en 2007 en opnieuw tussen 2012 en 2020, waarmee hij de langstzittende premier uit de Japanse geschiedenis werd. Hij trad in augustus 2020 af vanwege gezondheidsproblemen. Als premier bracht Abe sinds 2012 politieke stabiliteit – tussen 2007 en 2012 versleet het land vijf premiers – en stond hij bekend om zijn economische programma Abenomics, dat hij slechts half wist te laten slagen. Hiermee wilde de oud-premier de economie hervormen, nadat deze in de jaren negentig was gestagneerd en China het land economisch voorbij was gesneld. Eveneens diende Abenomics  de toenemende vergrijzing in Japan te verhelpen.  De hervormingen hielden onder meer in dat Japan veel geld liet bijdrukken, grote overheidsinvesteringen deed en een aantal structurele hervormingen doorvoerde. De export en de beurzen deden het goed onder dit beleid, maar de gezonde richtlijn van inflatie van 2 procent werd niet gehaald en de economische groei viel ook tegen. Volgens critici wist hij weinig echte hervormingen, bijvoorbeeld op de arbeidsmarkt, door te voeren. ||https://www.nrc.nl//nieuws/2022/07/08/voormalige-japanse-premier-abe-neergeschoten-tijdens-speech-a4135910
2022-07-08||Poetin: Rusland is nog niet eens serieus begonnen in Oekraïne||De Russische president Vladimir Poetin heeft donderdagavond in een speech op de Russische staatstelevisie flink uitgehaald naar de westerse bondgenoten van Oekraïne.  „We horen dat ze ons willen verslaan op het slagveld. Nou, laat ze het maar proberen”, aldus Poetin. „Rusland is nog niet eens serieus begonnen.” Volgens hem wakkeren westerse landen de vijandelijkheden aan. „We horen vaak dat het Westen met ons wil vechten tot de laatste Oekraïner. Dit is een tragedie voor het Oekraïense volk, maar het lijkt erop dat het die kant opgaat.” Poetin zei dat Rusland nog steeds openstaat voor vredesonderhandelingen, maar dat naarmate het conflict voortsleept de bereidheid afneemt.  Laatste bolwerken
De toespraak van de Russische president komt een paar dagen nadat Rusland de gehele Oost-Oekraïense regio Loehansk heeft veroverd. De Russen namen zondag de stad Lysytsjansk in. Het wordt gezien als een cruciale stap in de slag om de oostelijke regio Donbas, waarvan behalve Loehansk ook de provincie Donetsk deel uitmaakt. Lysytsjansk was de laatste grote stad in Loehansk die nog niet in handen was van Rusland.  De provincie Donetsk is volgens analisten op dit moment voor de helft in de handen van de Russen. Experts verwachten dan ook  dat de komende dagen heftig wordt gevochten om de laatste Oekraïense bolwerken aldaar.||https://www.nrc.nl//nieuws/2022/07/08/poetin-rusland-is-nog-maar-net-begonnen-in-oekraine-a4135908
2022-07-08||Het geluksgevoel van Remco Campert|| Remco Campert was een uniek dichter en schrijver. We bespreken zijn allermooiste gedichten, zoals Lamento, maar ook zijn humor, zijn lichtheid. En zijn voorliefde voor jazz en het kleine levensgeluk.  Lees hier de necrologie van Remco Campert. Lees hier vijf tips uit zijn oeuvre.||https://www.nrc.nl//nieuws/2022/07/08/het-geluksgevoel-van-remco-campert-a4135907
2022-07-08||De erfenis van Boris Johnson|| Na een rumoerige week in de Britse politiek, waarin veel kabinetsleden het vertrouwen in hun leider opzegden, kondigde Boris Johnson gisteren zijn vertrek aan. Correspondent Annemarie Kas vertelt hoe zijn positie onhoudbaar werd en wat hij achterlaat. Wat is de erfenis van Boris Johnson?||https://www.nrc.nl//nieuws/2022/07/08/de-erfenis-van-boris-johnson-a4135909
2022-07-08||Explosieve groei flitsbezorgers stagneert na lockdowns||Na een razendsnelle opkomst tijdens de coronacrisis zijn flitsbezorgers niet meer weg te denken uit het straatbeeld van grote steden. Toch is de groei van Gorillas, Zapp en Getir sinds begin dit jaar gestagneerd. Dat blijkt uit transactiedata van ABN Amro, meldt persbureau ANP vrijdag.  De bezorgdiensten zagen sinds de tweede helft van 2021 hun omzet, mede vanwege de lockdowns, in twintigvoud toenemen. Met name de maanden januari tot en met maart van 2022 vormden voor de flitsbezorgers een hoogtepunt. Sinds april stremt de groei, aldus ABN Amro. Volgens ABN Amro-econoom Gerarda Westerhuis hebben de bezorgdiensten vooral last van de heropening van de horeca. Tijdens de lockdowns bestelden veel Nederlanders drank en snacks, maar de vraag hiernaar is vanwege het einde van de lockdowns weggevallen.  Een andere reden voor de stagnatie is volgens Westerhuis de negatieve publiciteit rondom de flitsbezorgers. Na klachten van buurtbewoners besloot de gemeente Rotterdam het openen van nieuwe distributiecentra te verbieden en in Amsterdam werd een aantal van deze zogenaamde dark stores zelfs gesloten.  Uit onderzoek van NRC bleek vorige maand dat de Duitse bezorgdienst Gorillas in Nederland chronische problemen heeft met zaken als fietsonderhoud, voorraadbeheer en salarisbetaling. Zo klopten volgens (oud-)werknemers hun loonstroken nooit en stonden pakken melk soms de hele dag naast overvolle koelkasten. Ook hadden bezorgers fietsongelukken door kapotte fietsen. Eind vorige maand maakte bezorgdienst Zapp bekend te willen stoppen in Nederland. Het bedrijf zou niet meer levensvatbaar zijn omdat onder andere de gemeente Amsterdam distributiecentra uit woonwijken weert. Door de aanhoudende onzekerheid over de regelgeving in Nederland kan het bedrijf naar eigen zeggen de beoogde groei niet halen.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/08/explosieve-groei-flitsbezorgers-stagneert-nu-lockdowns-voorbij-zijn-a4135906
2022-07-08||Het vroegere Nederland komt tot leven als je wandelt met historische kaarten||Het lijkt een eenvoudig idee, en dat is het natuurlijk ook: met eeuwenoude  kaarten op stap door Nederland, om te zien wat er van toen is overgebleven in het nieuwe landschap dat zich in de loop der tijden heeft gevormd.  Maar het resultaat is een verbluffend rijk boek vol historische details, topografische en taalkundige inzichten dat laat zien hoe de geschiedenis en de geografie onlosmakelijk met elkaar zijn verbonden.    Basis voor dit boek is de collectie van Johannes Tiberius Bodel Nijenhuis, een 19de-eeuwse Leidse verzamelaar van kaarten en atlassen. Bij zijn overlijden in 1872 schonk deze pionier zijn indrukwekkende verzameling van honderden atlassen en tienduizenden kaarten en prenten aan de universiteit van Leiden, waar ze sindsdien achter slot en grendel en in klimatologisch perfecte omstandigheden worden bewaard. Martijn Storms, conservator Kaarten & Atlassen van de Universitaire Bibliotheken Leiden, selecteerde voor dit boek kaarten met bijzondere grenzen, en met de digitale kopieën trok Kester Freriks op stap.  Al is dat wat mager uitgedrukt, want Freriks doet meer dan zomaar wat wandelen. De kaarten zijn een aanleiding voor ware geschiedkundige ontdekkingstochten, op zoek naar restanten van oude grenslijnen, nog bestaande of nieuwe grenzen, naar hoe het landschap en dus Nederland is geëvolueerd. En samen met telkens een andere mede-wandelaar neemt hij de tijd om zo te reflecteren over hoe Nederland is gevormd, niet alleen door mensen, maar vooral door de natuur. En grenzen zijn er natuurlijk genoeg te verkennen. Ze zijn overal, de sloten, de wakerdijken en slaperdijken, waterkeringen, lunetten, kolken, wielen en wierden. De opsomming verraadt het al: water speelt een zeer belangrijke rol in dit boek, Nederland is nu eenmaal voor een groot deel buitgemaakt op en gevormd door het water, en de waterschapskaarten zijn een belangrijke bron. Het water en het landschap hebben voor een heel eigen woordenrijkdom gezorgd, en Freriks speelt er gretig mee, zodat we samen met hem het landschap leren ‘doorgronden’. Want we slaan vaak geen acht op de grenzen waarmee we nog dagelijks geconfronteerd worden, we zijn ze zo gewoon dat we hun functie uit het oog zijn verloren. Freriks brengt ze weer tot leven, zijn verhalen en essays zijn een eerbetoon aan de natuur en haar grenzen. Kaart uit 1815 van de militaire weg op de rechteroever van de Maas in Limburg. Illustratie Universiteitsbibliotheek Leiden
 En zo brengen de oude kaarten ook de geschiedenis weer tot leven. Een kaart met de veilige vaargeulen en de gevaarlijke ondiepten in de Zuiderzee ter hoogte van Urk, uit 1649, is aanleiding om te herinneren aan de tijd dat het vissersdorp eigendom was van de gemeente Amsterdam. Zonder Urk en zijn doorgang naar de zee was er van een Amsterdamse gouden eeuw nooit sprake geweest. En in Katwijk gaat Freriks op zoek naar Brittenburg, het ‘Atlantis van Holland’, de vermoedelijk meest noordwestelijke nederzetting van het Romeinse rijk. Brittenburg en de ‘Callas Toorn’, een naar keizer Caligula vernoemde vuurtoren, staan op een kaart uit vermoedelijk 1778, maar de nederzetting is weggespoeld en van het fort is nooit een spoor gevonden.   En dan zijn er nog de kaarten gebaseerd op onzichtbare grenzen, zoals de klokslagkaart van Leeuwarden. Wie de klokken uit Leeuwarden kon horen luiden, woonde binnen het rechtsgebied van de stad. De oude klokslaggrens van Leeuwarden afwandelen bleek iets te ambitieus, maar ook voor een educatieve fietstocht van 30 kilometer is Freriks ook niet te beroerd. Het verhaal voert ons van historische kerkklokken naar hedendaagse industrieterreinen. Zo brengt Grensverkenningen ons van de ene verrassing naar de andere. Het is een boek vol bijna vergeten vaderlandse historie, van de bus-kruitramp in Leiden van 1807 over de moerassige grensgeschillen tussen Groningen en Drenthe die in 1615 werden beslecht met het trekken van de Semslinie, de eerste kaarsrechte grens ter wereld, tot de ‘oorlogen’ tussen stadjes als Gouda en Delft over de aanleg van sluizen en dammen. Onderweg leren we ook wat we écht onder het poldermodel, waar de waterschappen model voor stonden, moeten verstaan. Het poldermodel is niet zozeer het eindeloos praten om tot een overeenstemming te komen, zoals we nu vaak aannemen, maar het ene systeem waarmee alle belanghebbenden een stem hebben in dienst van het algemeen belang. En zo is er in dit boek nokvol geschiedenis en taalkunde ook nog ruimte voor wat filosofische bedenkingen over het belang van grenzen. Omdat grenzen niet alleen afschermen, maar ook nieuwsgierig maken, hongerig naar wat er aan de andere kant is te vinden. Het is een boek om zuinig te lezen, in stukjes, ter voorbereiding van een wandeltocht, of gewoon ter plekke, mee op zoek naar de geschiedenis van een landschap.  Het knappe aan de verhalen is dat ze ondanks de hoge informatiewaarde niet overladen aanvoelen. Dat is omdat Freriks de kaarten het werk laat doen, hij laat zich leiden, en hij vertaalt de kaarten voor ons, komt zo tot een nieuwe vertelling. Altijd boeiend en vaak verrassend.  Eén minpuntje toch: hoewel prachtig uitgegeven, is het normale romanformaat hier een nadeel. De details op de kaarten zijn niet altijd even duidelijk, zelfs niet als ze worden uitgelicht. Hier had een koffietafelboekformaat uitkomst kunnen bieden. 

●●●●●
||https://www.nrc.nl//nieuws/2022/07/08/geschiedenis-komt-tot-leven-in-oude-kaarten-2-a4135852
2022-07-08||Bouw wind- en zonnepark op veel plaatsen vertraagd||Het bouwen van wind- en zonneparken voor de opwekking van duurzame energie is op veel plaatsen vertraagd. Daardoor kan het doel in 2030 voornamelijk duurzame energie op te wekken, in gevaar komen. Dat blijkt uit een donderdag gepubliceerde tussenrapportage van de dertig Regionale Energiestrategieën (RES-en), waarin gemeenten samenwerken aan de opwekking van duurzame energie. Het kabinet wil dat in 2030 35 terawattuur (twh) aan duurzame energie op land wordt opgewekt door windmolens en zonnepanelen. Gemeenten dachten vorig jaar zelf 55 twh te kunnen realiseren. Die ambitie lijkt onhaalbaar, en ook het minder ambitieuze doel komt onder druk. In dat geval zou een van de klimaatdoelen van 2030 niet worden gehaald.  Toch zijn gemeenten nu al bezorgd over de vertraging van hun klimaatplannen, blijkt uit de gesprekken die tot de tussentijdse rapportage hebben geleid. Het is moeilijk gebieden te vinden waar windmolens of zonnepanelen geplaatst kunnen worden. En áls die gebieden gevonden zijn, leidt burgerlijke onvrede geregeld tot uitstel of afstel. Ook is er weerstand tegen de bouw van de transformatorhuisjes die de energie doorvoert naar huizen en bedrijven. De zoektocht naar gebieden voor verduurzaming is een van de stukjes in de ruimtelijke puzzel die gemeenten moeten leggen. De strijd om de ruimte gaat om de vraag waar huizen kunnen komen, de toekomst van landbouw, natuurbehoud en -herstel, stikstofreductie en de opwekking van duurzame energie. Door de stikstofopgave van het kabinet staan veel gemeenten nog aan het begin van die puzzel, die per gebied gelegd moet worden in samenspraak met provincies. Concrete doelen voor verbetering van het klimaat en de waterkwaliteit volgen pas later dit jaar. Die informatie is per gebied nodig om de „puzzel” te kunnen leggen, schetsten gedeputeerden zaterdag al in NRC.  De verduurzaming wordt verder vertraagd door het volle elektriciteitsnet. Die ‘netcongestie’ speelt in alle dertig RES-regio’s. Concreet: de energie die zonnepanelen en windmolens kunnen opwekken, kan niet worden teruggeleverd aan het net. Minstens twee derde van de regio’s verwacht dat die congestie tot verdere vertraging van hun plannen leidt. Er wordt gewerkt aan forse uitbreiding van het net, de vraag is of dat vóór 2030 lukt. Dat komt ook doordat de energievraag fors toeneemt. De bouw van windmolens wordt ook vertraagd door een uitspraak van de Raad van State vorig jaar. Daarin werden de landelijk geldende milieu-regels voor windparken van tafel geveegd. Het kabinet werkt aan nieuwe regels. Die gaan onder meer  over de wenselijke afstand tot huizen en worden pas volgend jaar verwacht. Veel gemeenten hebben de planning van windparken nu stilgelegd. „Je krijgt soms onderweg met hobbels te maken”, zegt Kristel Lammers, nationaal directeur RES-plannen.  Protest tegen windmolens hoger dan de Euromast pagina 10-11||https://www.nrc.nl//nieuws/2022/07/08/bouw-wind-en-zonnepark-op-veel-plaatsen-vertraagd-a4135904
2022-07-08||Saluut aan Remco Campert||Voor Remco er wordt te veel verwacht van poëzie
belangwekkende zaken en gevoelens, revolutie
onder andere dat en liefst nog meer maar een goed gedicht hoeft niet zo veel
althans niet zichtbaar, doet weinig meer
dan een beeld dat in je klaarlag opwinden
een minieme gedachte die er al zat
(zo dacht je) en je dacht dat het gedicht
als vanzelf begon te spinnen
vertrouwd als een hiëroglyfische kat van een goed gedicht zegt men vaak achteraf
dat het is of het er altijd al was
het leeft door de maker onaangetast
stoot vroeg of laat die maker af
als 120 liter limonade alleen papier heeft lange adem
alleen letterlimonade leeft ik zag het allerlaatste lichaam
leeg, zag de aller-allerlaatste
overgeheveld worden in zijn kameraden
in lucebert, schierbeek, claus, pernath
kousbroek, komrij, kouwenaar
zonder bril of sigaret kwamen hun lijven
in jou razen, een zich zacht
verzamelen in de allerlaatste nu wordt poëzie pas echt een daad
nu zonder remco, zonder meer nooit meer je kikkerbrede glimlach
terwijl je beide ogen samenknijpt
kalmpjes, allesbegrijpend
een gesprek op zich, nooit meer
op je vaste plaats in de vertragende erker
geliefde kajuit van as en wijn
van laat zonlicht en deborah het is de aarde die je mouw loslaat
maar wees gerust – alles bestaat alles naait en alles zuipt nog
als tevoren, maak je geen zorgen
je oorlog is er nog, je gemompel
staat gebeiteld, ook het briefje
van 25 gulden dat je ooit vond
door het voor ons op te schrijven we bezitten een tombe
vol levende, zomerse woorden
zonder je stem, maar even verlegen
even schitterend onwisbaar als de gestalte
van het meisje eens bij de tramhalte alles draait nu op eigen kracht
alles doet het, broze reus – dus dag campert is af, rond en compleet
zonder bloed en zonder maker maar hij leeft  Ramsey Nasr Buiging    De dichter is dood. Daar gaat een stoet van woorden,
traag, langs water, langs oeverriet. Daar klapwieken
boeken op, maken een kleine glijvlucht
rond de torens van de stad.  De dichter is dood. Daar klinkt jazz, niet eens te baldadig,
niet eens te bedrukt. Men komt de huizen uit met
nagebleven credo’s, met gebroken, overtreden,
prachtig opgelapte regels voor geluk.  De dichter is dood. De beminde, slechtste ruziemaker,
de luisteraar, minnaar, de vader. Hij dronk en
verdween, keerde om en had lief.  In de verte stroomt een rivier van de zee naar de bergen
en zwijgt poëzie. In een waas van weemoed zijn we
zoveel levens verder, zoveel levens groot.  Daar gaat een schitterende stoet van woorden.
De dierbare dichter is dood. Ester Naomi Perquin||https://www.nrc.nl//nieuws/2022/07/08/saluut-aan-remco-campert-2-a4135865
2022-07-08||Column | Stel je eens voor dat de boeren van Marokkaanse komaf zouden zijn. Het land zou te klein zijn||Televisie- en filmpjesmaker Roel Maalderink plaatste afgelopen week een video uit 2019 op sociale media waarin hij de gewone Nederlander vraagt wat deze vindt van al die protesterende klimaatactivisten, die met hun bakfietsen een weg in Amsterdam hebben geblokkeerd. „Niet normaal”, reageert de één vol afschuw. „Er zijn ook nog burgers die gewoon naar het werk moeten”, antwoordt de ander. Alsof de klimaatactivisten per definitie geen werk (of studie) hebben en hun activisme een uit de hand gelopen hobby is, in plaats van uit noodzaak geboren. De voxpop wordt echt wrang wanneer Maalderink de gewone Nederlander vraagt naar de acties van de boeren, die al in 2019 snelwegen blokkeerden en ellenlange files veroorzaakten. „Hun goed recht”, klinkt het. De gewone Nederlander lijkt zich niet bewust van de dubbele standaard.  Hoewel ik aanvankelijk om de video moest grinniken is het verschil in aanpak door de politie uiteindelijk tamelijk problematisch. In mei werden bij een geweldloze klimaatactie in Rotterdam nog 175 mensen gearresteerd. Het staat in schril contrast met de agressieve acties van de boeren, die nagenoeg vrijuit gaan. We hebben in Nederland altijd de mond vol gehad over gelijke kansen en gelijkwaardigheid. Het tolerante land waar ieder dubbeltje ook een kwartje kan worden, mits het dubbeltje geen vreemde valuta is, zich aanpast aan anderen én hard werkt. De afgelopen jaren is meer en meer gebleken dat gelijkwaardigheid een illusie is. Of het nu om het Toeslagenschandaal gaat of de vluchtelingenopvang, de dubbele standaard heerst. Het meten met twee maten is niet alleen oneerlijk, het heeft ook verregaande consequenties. De problemen rond de asielopvang in Ter Apel bijvoorbeeld, waar asielzoekers de afgelopen maanden regelmatig gedwongen zijn de nacht op straat door te brengen omdat er simpelweg niet voldoende ruimte voor hen is. Vluchtelingenwerk noemt dit het gevolg van bestuurlijk onvermogen. Minder diplomatiek gesteld betekent het dat de bestuurders van dit land ervoor kiezen om deze mensen niet adequaat op te vangen. Bij de komst van vijftigduizend Oekraïense vluchtelingen was er immers plots wél lenigheid van besturen en konden er in rap tempo opvangplekken worden gecreëerd. De nood voor de Oekraïners was hoog, de situatie acuut, maar datzelfde geldt voor vluchtende Syriërs of Jemenieten.  Maar het fenomeen geldt niet alleen voor de nu protesterende boeren, het Toeslagenschandaal en de asielopvang; we zien het op meer plekken terug. Neem nu de veroordeelde beroepspoliticus Jos van Rey uit Roermond (voorheen VVD, tegenwoordig LVR). Ondanks de eerdere veroordeling voor corruptie en verkiezingsfraude (!) mag de beste man wederom wethouder worden. Uit een screening van Bureau Berenschot blijkt dat niets zijn benoeming in de weg staat. Anderen hebben het veld voor minder moeten ruimen. Ik moest denken aan activist Jerry Afriyie die zijn baan als beveiliger verloor na een demonstratie tegen Zwarte Piet.   Waar komt die dubbele standaard toch vandaan? En hoe kan het dat sommige mensen weg kunnen komen met gedrag waar anderen voor gestraft of verguisd (zouden) worden? De afgelopen dagen heb ik mezelf meerdere malen betrapt op de vraag: wat als de boeren geen witte mannen waren, maar mensen van Marokkaanse komaf? Ik weet heus dat het een luie vergelijking is, maar dat maakt hem niet minder valide. We weten allen dat het land dan te klein zou zijn.  ||https://www.nrc.nl//nieuws/2022/07/08/onbewust-van-de-dubbele-standaard-a4135872
2022-07-08||Nieuwe verdachten blijven langer vast||Twee van de drie verdachten die maandag zijn aangehouden op verdenking van betrokkenheid bij de moord op Peter R. de Vries blijven veertien dagen langer vastzitten. Het OM meldde donderdag dat het voorarrest van de 27-jarige Poolse man die maandag in detentie werd aangehouden door de rechter-commissaris met veertien dagen is verlengd. De 27-jarige Nederlander die op Curaçao werd aangehouden is overgebracht naar Nederland. Voor hem gold al een bevel tot bewaring van veertien dagen. Over de derde verdachte, een 26-jarige Nederlander die maandag in Barcelona werd aangehouden, meldt het OM dat hij nog in Spanje zit. (NRC)||https://www.nrc.nl//nieuws/2022/07/08/peter-r-de-vries-nieuwe-verdachten-blijven-langer-vast-a4135896
2022-07-08||Verkooprecord  fietsen en e-bikes door corona|| Er zijn nog nooit zoveel fietsen en e-bikes verkocht in Europa als vorig jaar, meldt de Europese koepelorganisatie van de fietsindustrie Conebi. In 2021 werden er in totaal meer dan 22 miljoen fietsen en e-bikes verkocht. Dat is het hoogste aantal sinds de organisatie in 2000 begon met het bijhouden van cijfers. Met name de aanhoudende sterke vraag naar elektrische fietsen zorgde voor de groei. De totale waarde van verkochte fietsen en e-bikes kwam uit op 19,7 miljard euro, 7,5 procent meer dan in 2020. In dat jaar begon de fietsmarkt te groeien omdat meer mensen zich individueel wilden verplaatsen en meer fietstochten maakten door de coronacrisis. Ook de productie steeg het afgelopen jaar, naar iets meer dan zestien miljoen fietsen en e-bikes. Dat is een groei van zo’n 10 procent ten opzichte van het jaar ervoor. Dat komt onder meer door het terughalen van de productie uit andere landen naar Europa vanwege  logistieke verstoringen. Door de coronacrisis vielen bijvoorbeeld fabrieken stil die onderdelen produceerden. (ANP)||https://www.nrc.nl//nieuws/2022/07/08/fietsmarkt-verkooprecord-fietsen-en-e-bikes-door-corona-a4135882
2022-07-08||Column | Verkeerde rookmelder||Een bedaarde, al wat oudere elektricien kwam een rookmelder bij ons installeren. Die dingen zijn sinds kort verplicht. Het was een fluitje van een cent, zei hij, een fluitje dat overigens nog altijd 35 euro kostte.   Twee dagen later kreeg ik een vriend over de vloer die terloops opmerkte dat de rookmelder aan de muur verkeerd hing. Sommige mensen zijn daar erg goed in: langs hun neus weg doen ze mededelingen die je vol in het middenrif raken. „O, ja?” vroeg ik nog, maar ik voelde intuïtief aan dat hij gelijk had, ook omdat hij zijn mededeling achteloos aanvulde met enkele technische details. De beste plek voor de rookmelder is het plafond, niet de muur, en liefst buiten het bereik van  lampen en ventilatie – drie criteria waaraan in ons geval niet was voldaan. De volgende dag werd ik opnieuw met de rookmelder geconfronteerd door een uitvoerig bericht in Het Parool onder de kop: ‘Rookmelders voor velen onhoorbaar’. Wat bleek? Veel rookmelders hebben een alarmsignaal met zo’n hoge frequentie dat een op de twee mensen er volledig doorheen slaapt.   Een op de twee! In mijn geval betekent dat minstens één dode in het echtelijke bed. Bovendien is de kans groter dat het noodlot mij treft omdat mijn linkeroor zijn beste dagen achter de rug heeft.  (Een oor met een rug? Vreemd. Maar dankzij de taal kán het.)  Word ik nu te somber? Ik citeer uit een rapport van het Nederlands Instituut voor Publieke Veiligheid (NIPV) uit 2015 dat nog steeds geldig zou zijn:  „De huidige geluidsfrequentie van rookmelders (met een toonhoogte van 3100 hertz) is niet optimaal om zoveel mogelijk slapende mensen bij brand te wekken.”  Potentiële slachtoffers zijn vooral jongvolwassenen in diepe slaap, slechthorende volwassenen (!) en bijna alle kinderen van 6 tot 15 jaar. Het NIPV adviseerde de wetgever een lagere geluidsfrequentie – bijvoorbeeld 520 hertz – te eisen, maar de regering  heeft dit advies nog steeds niet opgevolgd. Er zijn wel goede rookmelders te koop. „Alleen wil niemand die”, zegt een leverancier in Het Parool, „omdat ze duurder zijn en er een toeter aan hangt ter grootte van een plafondlamp.” Een gevoel van grote moedeloosheid bekruipt me. Ik had vanaf volgende week aan een zorgeloze vakantie willen beginnen, maar moet constateren dat er naast ‘Oekraïne’, de stikstofcrisis en de boerenopstand nu ook nog een rookmelderscrisis dreigt. Waar gaat dat heen?  Vraag het Thierry Baudet. Hij zei in het debat over de voorjaarsnota verdrietig: „Onze wereld wordt elke dag een beetje verder tegen de grond gewerkt. Je ziet het gebeuren, maar het lukt je niet om de gehypnotiseerde meute ervan te doordringen, ze gaan maar door met hun destructie, ik doe wat ik kan om het te stoppen, maar het lukt me waarschijnlijk niet – en het breekt mijn hart.”   Kortom, de wereld staat in brand en Baudet meldt ons dat – hij is de mensgeworden rookmelder. Functioneert hij wél perfect, of is hij eerder een soort Boris Johnson die hij ooit „mijn vriend” noemde? Baudet legt de schuld bij: „Massale emigratie; onteigening van boeren; onbetaalbare energieprijzen; propaganda voor homo’s, emancipatie, feminisme en abortus; de moderne kunst en architectuur die de ziel van de mens verstoren.” Ik citeer, ik verzin niks.  Wie wil zo’n rookmelder in zijn huis?     ||https://www.nrc.nl//nieuws/2022/07/08/verkeerde-rookmelder-a4135875
2022-07-08||Opinie | Knaagdier||Ik vertelde aan een buurvrouw dat ik van mijn vriend op mijn verjaardag altijd champagne en toast met kaviaar kreeg. „Is dat niet zielig?” vroeg ze.  „Hoe bedoel je?”  „Nou, zo’n knaagdier op toastje?” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/08/knaagdier-a4135873
2022-07-08||In het midden||Horizontaal1.  Kierewiet 6.  Zijn Prater en Sachertorte 10.  Wielerclub 11.  ‘__ voert dienstplicht weer in om spanningen met Rusland’ 13.  Gezichtsbepalende houder 15.  De Leeuw of Knol 17.  Neushoorn 18.  Gronings symfonisch gezelschap 23.  Uiteenlopende zaken 24.  __ iacta est 25.  ‘Oud-directeur RIVM: __ Amsterdam heroverwegen om apenpokken’ 27.  Schiphol __ 30.  Rondreis 31.  Globalistische club 32.  Irritant mannetje 33.  Bleek de schildpad  Verticaal1.  Herstelmiddel 2.  Hij teelt groen 3.  Maakt met koper brons 4.  Dikke afsluiting 5.  Van de Keuken of Kuilboer 6.  Daarop ligt Zoutelande 7.  Brian die zijn carrière begon bij Roxy Music 8.Presenteert al ruim 25 jaar Dit was het nieuws 9.  King Kong, Mata Hari of Austin Powers 12.  Geen vriend van de Griek 14.  Vlekoplosser 16.  Specialist 19.  Friese oma 20.  Bonnie __, blues- en countryzangeres 21.  Aandelen Shell 22.  Waterniveau 26.  __ dan wat 28.__City, had een hit met Fireflies 29.  __ zo Oplossing puzzel 7 juli. Horizontaal:1. NERING 6. KOELE 10. OREN 11. O-BENEN 13. CENTAUR 15. ERNST 17. EDDA 18. IER 23. IDO 24. FUJI 25. OETAN 27. STEMBUS 30. JACOTT 31. BANT 32. LEEST 33. EGYPT Verticaal:1. NOC 2. ERECODE 3. REN 4. INTER 5. GOUDA 6. KNEUSJE 7. OER 8. ENNIO 9. EXTRA 12. BRAAFST 14. ADJUNCT 16. SETPUNT 19. VIOOL 20. OOTJE 21. RUTTE 22. NIMBY 26. AAS 28. BAP 29. ST In het midden: VOORJAARSNOTA||https://www.nrc.nl//nieuws/2022/07/08/in-het-midden-a4135864
2022-07-08||Panzanella|| Met cherrytomaten en saffraan. Bronzen venkel vindt u bij de horecagroothandel en online. Verwarm de oven voor tot 175 °C. Snijd het vloerbrood in 2,5 cm dikke sneden, rooster het brood 10 minuten op een bakplaat en haal het uit de oven. Wrijf de teen knoflook  over de geroosterde kant van het brood. Scheur het brood in stukken van 2,5 cm (je moet ongeveer 250 gram brood hebben). Schuif de bakplaat met het brood opnieuw in de oven en rooster het 5 minuten tot het net goudbruin is. Laat het brood afkoelen. Snijd de tomaten in partjes en snijd de cherrytomaten doormidden. Hussel in een kom de tomaten met de pepperoncini, balsamico en een flinke pluk saffraan. Breng de vinaigrette en de tomaten op smaak met zout en peper. Meng goed (meestal doe ik dit met schone handen om echt alles te kunnen husselen). Laat de tomaten een paar minuten staan. Voeg de olie toe en laat het tomatenmengsel minstens 30 minuten op kamertemperatuur staan. Hoe langer het staat hoe meer het sap van de tomaten en de andere smaken kunnen samensmelten. Hussel het brood, het tomatenmengsel, de gehakte bieslook, het basilicum en de bronzen venkel. Doe dit niet van tevoren want dan wordt het brood te papperig.  Voor 6 personen als voor- of bijgerecht Jess Damuck Salade Freak Good Cook 272 blz. €27,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/08/thuiskok-panzanella-a4135862
2022-07-08||Sudoku van vrijdag 8 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/08/sudoku-a4135860
2022-07-08||Sonnet van een slechte film||Gevoelig als ik ben voor nostalgie, kan ik van boerenopstanden genieten: musketten tegen pummels, bloedvergieten, hooivorken in een choreografie  die zo op Netflix kan – het mooiste is dat troepen van de koning altijd winnen en dat geen mens een reden kan verzinnen waarom dat geen gewenste afloop is.   In plaats van boeren op hun sodemieter te geven, geven wij hun indignatie een stem. Dat is geen film, maar overlast.   En bange boa’s met een proppenschieter, die het beleg uit angst voor escalatie gedogen, zijn helaas verkeerd gecast.  6 juli 2022||https://www.nrc.nl//nieuws/2022/07/08/sonnet-van-een-slechte-film-a4135851
2022-07-08||Column | Is ’t groente? Is ’t fruit?||Een onafhankelijk adviesbureau gaat voor ons kabinet uitdokteren wat de sluitende definitie is van groente en fruit. Twee staatssecretarissen melden in een Kamerbrief dat het ‘streven’ is om dit onderzoek in januari 2023 af te ronden. Kortom, gáán met die banaan. Deze regering aarzelt niet om de grote problemen aan te pakken van onze tijd. Alhoewel, eind negentiende eeuw noteerde Gustave Flaubert al in zijn Woordenboek van pasklare ideeën: ‘MELOEN: leuk gespreksonderwerp aan tafel. „Is het groente? Is het fruit?” „De Engelsen eten het als toetje, verrassend genoeg”.’ Dikke kans dat dit mysterie alsnog onopgelost blijft. „Afbakeningsvraagstukken zullen een belangrijk deel van het onderzoek vormen”, stellen Hunne Excellenties weliswaar, maar dan gaat het vooral om raadsels als ‘onbewerkt’: „Ter illustratie: wassen, schillen, snijden en verpakken zijn in zekere zin ook bewerkingen, maar van een andere orde dan bijvoorbeeld het toevoegen van zout aan een product.” Talmen, kniezen, dreutelen en haarkloven zijn in zekere zin ook beleidsbeslissingen, maar van een andere orde dan een beetje aanpoten. Weet iemand hoeveel belastinggeld wij voor dat grote groente-en-fruit-rapport gaan afdragen aan zo’n audit-and-assurance-club? Meer of minder dan die 4,7 miljoen die we nu al kwijt blijken aan dat eindeloze Sywert-onderzoek?  Het uiteindelijke doel (pardon, ‘streven’) is om de btw op groente en fruit te schrappen, zoals besloten is in het coalitieakkoord, een half jaar terug. Toen zou dit nog godsonmogelijk zijn, op die MS-DOS-programmaatjes van onze Belastingdienst. Zoiets als die 500 euro extra energietoeslag. Wil Rutte dolgraag uitdelen, maar dat is „in de uitvoering redelijk rampzalig”. Bleek na gedegen onderzoek.  Het zijn altijd compensaties en prijsverlágingen waarop de systemen vastdraaien. De afdeling incasso loopt als een zonnetje. Natuurlijk, als je in de details duikt, ontdek je dat alles niet voor niets zo ingewikkeld is. Maar is politiek talent niet ook het vermogen om het bestuur simpeler, slagvaardiger te krijgen? Minder bureaucratie, minder regeltjes: ook dat stond in het regeerakkoord. Van Rutte I.  Foodwatch roept komende zaterdag uit tot ‘suikermaxdag’: kinderen van vier tot acht hebben dan al hun maximale jaardosis aan zoetigheid binnen. Overgewicht is een ‘veelomvattend’ probleem, erkennen de staatssecretarissen in hun brief. Daarom streeft het kabinet naar een suikerbelasting. Althans naar een onderzoek dat in september 2023 zo’n beetje in kaart hoopt te hebben wat dat nu eigenlijk is, dat ‘suiker’.  Vanaf 2024 kunnen die btw-verlaging en suikertaks dan misschien van kracht worden. Of is dat te optimistisch? (Nogmaals Flaubert: ‘OPTIMIST: equivalent voor imbeciel.’) Ach, met de komende armoedegolf, de nieuwe coronagolven, de oprukkende oorlog en verder exploderende prijzen kan dat overgewicht zich dan zomaar al hebben opgelost langs natuurlijke weg.||https://www.nrc.nl//nieuws/2022/07/08/is-t-groente-is-t-fruit-a4135903
2022-07-08||OM seponeert zaak 16-jarige Jouke na incident boerenprotest Heerenveen||Het Openbaar Ministerie heeft de zaak tegen de 16-jarige Jouke geseponeerd. Dat liet de openbare aanklager donderdag weten. De politie pakte Jouke maandag op tijdens  een boerenprotest in Heerenveen.  Hij werd kortstondig verdacht van poging tot doodslag. Het OM meldt dat er op basis van „een zorgvuldig en tegelijkertijd snel onderzoek” geen redenen zijn Jouke te vervolgen. Het onderzoek naar twee mannen van 34 en 46 jaar die tijdens het protest ook werden aangehouden, loopt nog wel. Jouke, die dinsdagavond tijdens de demonstratie een door de politie beschoten tractor bestuurde, liet voor het besluit van het OM tegen Omrop Fryslân weten in gesprek te willen met de agent die een schot op hem loste. Volgens Jouke is op een filmpje te zien „dat ik niets verkeerds doe”. Jouke werd na zijn aanhouding overgebracht naar een gevangenis in Leeuwarden, hij kwam woensdag op vrije voeten. Het incident vond dinsdagavond plaats bij de oprit van de snelweg A32 bij Heerenveen. Agenten ter plekke schoten daarbij gericht op  een van de tractoren. De politie oordeelde dat er een dreigende situatie was ontstaan, omdat demonstranten zouden hebben geprobeerd in te rijden op de agenten en dienstauto’s. De Rijksrecherche doet onderzoek naar het vuurwapengebruik door de politie. Zeker één politieagent die dinsdagavond aanwezig was, is ondergedoken. Dat meldde de Leeuwarder Courant donderdag. (NCR) ||https://www.nrc.nl//nieuws/2022/07/08/om-seponeert-zaak-16-jarige-jouke-na-incident-boerenprotest-heerenveen-a4135902
2022-07-08||Nadal meldt zich met blessure af voor halve finale Wimbledon||Rafael Nadal heeft zich donderdagavond afgemeld voor zijn partij van vrijdag in de halve finale op Wimbledon. De 36-jarige Spanjaard heeft een scheurtje in zijn buikspier. Nadals beoogde tegenstander Nick Kyrgios plaatst zich automatisch voor de finale. De Australiër speelt zondag tegen de winnaar van de partij tussen de Serviër Djokovic en de Brit Norrie. De 22-voudige grandslamwinnaar Nadal had in zijn kwartfinalepartij tegen de Amerikaan Fritz al last van zijn blessure, maar plaatste zich in vijf sets voor de halve finale. Eerder dit jaar won Nadal de Australian Open en Roland Garros, waardoor hij nog in de  race was om in één seizoen alle vier de grandslams op zijn naam te schrijven. (NRC)||https://www.nrc.nl//nieuws/2022/07/08/tennis-nadal-meldt-zich-met-blessure-af-voor-halve-finale-wimbledon-a4135901
2022-07-08||‘Tien jaar oorlog, tot niemand  er meer aandacht aan schenkt’||Het was een voorbode van de oorlog in Oekraïne: de almaar groeiende woede bij de Russische geheime diensten. In zijn vertrouwelijke gesprekken met Russische inlichtingenofficieren voelde Andrej Soldatov de stemming de afgelopen jaren langzaam maar zeker omslaan. „Ze werden steeds agressiever”, zegt de Russische journalist en onderzoeker. „Ten opzichte van elkaar, maar ook ten aanzien van West-Europa en de VS. Een enorme nijd, die steeds verder toenam.” Andrej Soldatov en zijn vrouw Irina Borogan behoren tot ’s werelds grootste autoriteiten op het gebied van de Russische inlichtingendiensten.  Zo onthulden ze dat FSB-generaal Sergej Beseda, het hoofd van de Vijfde Afdeling (‘Operatieve Informatie en Buitenlandse Betrekkingen’), onder huisarrest was geplaatst. Beseda speelde een hoofdrol in het Russische plan om Kiev met een verrassingsaanval in te nemen en de Oekraïense president Volodymyr Zelensky af te zetten – een operatie die uitliep op een spectaculaire mislukking.  Beseda had de Russische president Poetin voorgespiegeld dat de Oekraïense regering wankel was, en dat Russische troepen zouden kunnen rekenen op collaborerende ambtenaren en politici. Een volstrekte mythe, zo bleek: Oekraïners stonden als één man achter hun president en verdedigden zich met hand en tand tegen de agressor. Op 11 maart berichtten Soldatov en Borogan op de onafhankelijke nieuwssite Meduza dat Beseda was gearresteerd. „Het lijkt erop dat Poetin na twee weken oorlog eindelijk doorkreeg dat men hem had misleid”, schreef het echtpaar.  Inmiddels wordt Soldatov – die al enige tijd met zijn vrouw in Londen woont – zelf ook vervolgd. Het Russische Openbaar Ministerie begon een strafzaak tegen hem op grond van een nieuwe wet die het verspreiden van ‘desinformatie’ over de oorlog strafbaar stelt. Initiator is dezelfde afdeling binnen de FSB die generaal Beseda heeft laten oppakken. Soldatov kan bij verstek worden veroordeeld tot tien jaar cel. „Dat wij zo veel over zijn zaak hebben geschreven, beviel de FSB helemaal niet”, zegt Soldatov. „Dit is blijkbaar hun antwoord.”   Journalist en onderzoeker Andrej Soldatov (1975) begon zijn journalistieke carrière bij de Russische krant Segodnja. In 2000 nam hij ontslag bij de krant Izvestia en richtte hij samen met zijn vrouw Irina Borogan en enkele anderen de website agentura.ru op, die zich richt op het verzamelen van informatie over de Russische inlichtingendiensten. Soldatov en Borogan schreven ondermeer The New Nobility (2011) over de transformatie van de geheime dienst KGB tot de huidige FSB en The Red Web (2015), over aftappen van internet door de Russische autoriteiten.  Wat de FSB rapporteerde over Oekraïne had niets met de werkelijkheid te maken, zegt u. Hoe kon zoiets gebeuren? Soldatov: „Stelt u zich eens voor hoe moeilijk het is om dingen te rapporteren aan Poetin die zijn stereotypen en ideeën  weerspreken. Inzake Syrië is Poetin  rationeel en koelbloedig. Maar als het gaat om Oekraïne, reageert hij zeer emotioneel. Onder zulke omstandigheden is het uiterst lastig om iets te rapporteren wat in strijd is met wat Poetin in zijn hoofd heeft – daarmee zou je je baan riskeren.  „Het lijkt erop dat Poetin daadwerkelijk geloofde dat het voldoende was om met een paar tankcolonnes het land binnen te rijden om  iedereen op de vlucht te laten slaan. Ik schrijf dat toe aan Poetins arrogantie en zijn lage dunk van de Oekraïense staat. Inmiddels is er niemand meer in zijn omgeving die kritiek kan leveren, laat staan in discussie kan gaan met de president. Dat hebben we allemaal kunnen zien tijdens die beroemde zitting van de Veiligheidsraad.”  U doelt op de vergadering aan de vooravond van de oorlog, waar Poetin inlichtingenchef Sergej Narysjkin voor het oog van de tv-camera’s op zijn nummer zette toen die zich versprak. Wat dacht u toen u dat zag? „Ik was verbaasd, ik begreep niet waarom dat in het openbaar gebeurde. Maar inmiddels, na vier maanden oorlog, is wel duidelijk dat Poetin de  Russische elite angst wilde aanjagen. Niet alleen zijn inner circle, maar de héle bureaucratie. Daarom was het op tv, iedereen kon het zien.”  Poetin is al  ruim twintig jaar aan het bewind. Waarom was dat nodig? „In Rusland ontbreken normale controlemechanismen om de bureaucratie aan te sturen: een echt parlement, een onafhankelijk OM. Ten tijde van de Sovjet-Unie oefende de communistische partij controle uit. Maar Poetins ‘Verenigd Rusland’ mag dan officieel aan de macht zijn, de partij kan niet het leger of de diensten in toom houden. Dus blijft er voor Poetin maar één beproefde methode over: regeren door angst.” En dat schrikbewind leidt ertoe dat hij inlichtingenrapporten op zijn bureau krijgt waarin alleen staat wat hij wil horen? Een  cirkel?  „Absoluut.” Overziet Poetin dan nog de gevolgen van zijn beleid? „We moeten niet het beeld scheppen dat Vladimir Poetin een seniele grijsaard is die in zijn bunker zit en niet begrijpt wat er aan de hand is in de wereld. Hij is behoorlijk goed geïnformeerd.” Is hij gezond? „Volgens mij wel.” Geestelijk ook? „Dat is een interessante kwestie. Ik zou zeggen dat hij intellectueel oké is, maar niet geheel toerekeningsvatbaar. Hij heeft tijdens de coronacrisis heel lang in isolement geleefd, heel weinig mensen gesproken. Daardoor is zijn besef van de realiteit veranderd.” Is Poetin geradicaliseerd?  „Zo zou je het kunnen zeggen. Neem zijn opmerking  over Peter de Grote onlangs.” Poetin vergeleek Peters veroveringen in het Baltische gebied met zijn oorlog in Oekraïne. „Ja, heel gevaarlijk. Peter de Grote was de eerste keizer van het Russische Keizerrijk. Dus als je daaraan refereert, ga je echt een stap verder dan wanneer je spreekt over het gevaar van de ‘fascisten’ in Oekraïne. We hebben het over zuiver imperialisme.”  De Russische inval werd ingegeven door het grootste inlichtingendebacle sinds 2003, toen de Amerikaanse diensten ten onrechte beweerden dat Irak over ‘massavernietigingswapens’ beschikte. Gaat dat geen gevolgen hebben voor de positie van de machtige FSB? „Het zou niet correct zijn om de Russische geheime diensten te vergelijken met die van democratische landen. De diensten in het Westen zijn bedoeld om de regering te informeren. In de Sovjet-Unie en in Rusland zijn de diensten opgericht voor iets anders: ze moeten het politieke regime beschermen. Als er in de VS fouten worden gemaakt, zoals rond Irak of zoals vorig jaar in Afghanistan, dan leidt dat tot een interne crisis, tot felle discussies. In Rusland gebeurt dat niet, omdat Poetin helemaal niet vindt dat er iets grondig is misgelopen. De politieke stabiliteit in Rusland is immers niet in gevaar.” Maar Poetins invasie is toch een grote  mislukking? „Dat zou ik niet zo willen zeggen. Ja, de eerste fase was een ramp voor hem. Maar de prognoses over een Oekraïense overwinning en een snel einde aan de oorlog zijn te optimistisch gebleken. Bovendien heeft zich een zeer negatieve mutatie in het Russische maatschappelijke klimaat voorgedaan. En daarmee doel ik niet alleen op het feit dat een deel van de bevolking de oorlog steunt. Dat is maar een deel van het probleem. Mensen zijn gewend geraakt aan de oorlog, ook binnen de diensten en de strijdkrachten. Men vindt nu dat deze oorlog onvermijdelijk is en dat men misschien nog jaren met dit conflict zal moeten leven. Niemand stelt zich de vraag waarom het überhaupt nodig was om deze oorlog te beginnen. Dat is een gepasseerd station. Velen in het veiligheidsapparaat en in het leger beschouwen Oekraïne niet als een soevereine staat, maar als een deel van Rusland dat zich heeft afgescheiden. Voor hen is dit conflict een burgeroorlog. Daarom zijn de gevechten zo meedogenloos en nietsontziend.” Poetin duldt geen enkele vorm van inspraak, maar hij voert wel de volkswil uit.  „Volgens mij hebben wij allemaal de rol van geld en corruptie binnen het systeem enorm overschat. We dachten: als de elite financieel afhankelijk is van het Westen, dan zullen ze wel geglobaliseerd zijn en geen trek hebben in oorlog. We hebben onvoldoende onderkend dat de zucht naar isolatie en conflict uiteindelijk sterker was. We hebben onderschat hoe groot de erfenis van de Sovjet-Unie eigenlijk is: niet alleen ideologisch, maar vooral ook op cultureel gebied. Mensen die twintig jaar jonger zijn dan ik kennen alle Sovjetfilms uit hun hoofd. De inlichtingenofficieren die ik spreek zien alles nog altijd in het licht van de grote confrontatie met het Westen.” Is er volgens u inmiddels sprake van een fascistisch regime in Rusland? „Ik denk dat we kunnen spreken over een gemilitariseerd en agressief regime dat sterk doet denken aan de jaren dertig. Een regime dat is gebaseerd op de idee van de eigen exclusiviteit. Voor velen is de  isolatie helemaal niet zo’n groot probleem: we waren immers altijd anders, denken ze, men heeft ons nooit echt geaccepteerd in Europa.” Voorlopig hoeven we dus geen volksopstand te verwachten in Rusland.  „Ik wil niet zeggen dat er niets zal veranderen. Veel factoren kunnen we nu nog niet goed wegen. Door maatregelen van onder meer de Centrale Bank is de economische crisis die Rusland wacht door de westerse sancties met enkele maanden uitgesteld. In grote steden als Moskou merk je nog weinig van de oorlog: geen grote borden met de letter ‘Z’, geen begrafenissen van gesneuvelde soldaten. We beginnen nu te zien dat mensen hun baan  verliezen. Maar dat kan tegelijkertijd ook een tegengesteld effect hebben: dat mensen boos worden op het Westen.” Wat is het perspectief op langere termijn? „Het is altijd gevaarlijk om historische parallellen te trekken, maar ik moet soms denken aan de oorlog tussen Irak en Iran (1980-1988). Na de invasie van Irak liep de oorlog vast in een conflict dat deed denken aan de Eerste en Tweede Wereldoorlog: loopgraven, tanks… alles wat het Russische leger nu doet. Die oorlog duurde bijna tien jaar. Op een gegeven moment schonk niemand er meer aandacht aan.”   In deze serie interviewt NRC deze zomer interessante betrokkenen over de vraag hoe de oorlog in Oekraïne zal eindigen en wat de gevolgen zullen zijn.  Meer afleveringen 
				Hoe eindigt de oorlog?
			||https://www.nrc.nl//nieuws/2022/07/07/tien-jaar-oorlog-tot-niemand-er-meer-aandacht-aan-schenkt-a4135880
2022-07-08||Hoekstra wil Afghanen op evacuatielijst binnen twee maanden naar Nederland halen||Het kabinet hoopt alle 942 Afghanen die nog op de evacuatielijst staan voor begin september naar Nederland te halen. Dat heeft minister Wopke Hoekstra (Buitenlandse Zaken, CDA) donderdag in een brief laten weten aan de Tweede Kamer. Buurland Pakistan is - net als eerder het geval was - bereid Afghanen zonder paspoort „op georganiseerde wijze” de grens te laten passeren, zo schrijft Hoekstra. Het merendeel van de mensen op de evacuatielijst bevindt zich nog in Afghanistan. Een probleem voor veel Afghanen die het land willen verlaten, is dat ze niet over geldige reisdocumenten beschikken. Het verkrijgen van zo een document is nagenoeg onmogelijk, omdat de evacués, die werkzaamheden voor Nederland hebben verricht, contact met de Taliban vrezen. Nu Pakistan de belemmering wegneemt, zit de moeilijkheid hem in het verlaten van het land. In de Kamerbrief laat Hoekstra weten dat vorige week bij de eerste grenspassages bleek dat de Taliban „niet zomaar bereid [zijn] mensen te laten vertrekken”. Hoekstra meldt verder dat de Afghanen die waarschijnlijk de komende twee maanden naar Nederland komen, zullen zorgen voor „extra druk” op de reeds overbelaste asielopvang. Vanwege „de persoonlijke veiligheid van de Afghanen” en „het vermoedelijk eenmalige aanbod van Pakistan”, wil het kabinet de Afghanen toch „spoedig” naar Nederland overbrengen. In augustus vorig jaar namen de Taliban de hoofdstad Kabul in. Gedurende de week na de inname werden tijdens een chaotisch en laat georganiseerde evacuatie 1.860 mensen overgevlogen naar Nederland. Nadien werden op verschillende momenten nog eens 1.801 mensen uit Afghanistan gehaald. Het vorige kabinet oogstte veel kritiek over hoe het met de evacuatieoperatie was omgegaan. De Tweede Kamer stelde dat het kabinet te traag en met onvoldoende urgentie had gereageerd op de opmars van de Taliban in Afghanistan. Duizenden mensen die in aanmerking kwamen voor evacuatie, bleven daardoor noodgedwongen achter.  Toenmalig minister van Buitenlandse Zaken Sigrid Kaag (D66), die de evacuatieoperatie moest overzien, en toenmalig minister van Defensie Ank Bijleveld (CDA) zagen zich genoodzaakt in september vorig jaar op te stappen na de kritiek. De ministeries van Buitenlandse Zaken, Defensie en Justitie en Veiligheid hebben een onderzoek ingesteld naar het verloop van de operatie, onder leiding van oud-topambtenaar Maarten Ruys. De resultaten daarvan worden uiterlijk in mei 2023 gepresenteerd.||https://www.nrc.nl//nieuws/2022/07/07/hoekstra-wil-afghanen-op-evacuatielijst-binnen-twee-maanden-naar-nederland-halen-a4135890
2022-07-08||Column | Opstappen||Boris Johnson is opgestapt wegens… wegens wat eigenlijk niet? Heel kort samengevat: wegens het hebben van een selectief geheugen en het bewust verdraaien van de waarheid. Herkenbaar voor veel mensen, want hebben wij ook niet een minister-president, Mark, met een ontstoken geheugenkwab?   Logisch dat velen vinden dat hij moet opstappen, maar het is natuurlijk niet zo dat hij moet opstappen omdat een premier in een ander land is opgestapt. Mark Rutte is niet Boris Johnson, en andersom. Als de een in het ravijn valt, loopt de ander er niet klakkeloos achteraan, maar probeer dat in de huidige tijdgeest anderen maar eens uit te leggen. Het nadeel van het socialemediatijdperk is dat de verongelijkten het drukste twitteren. Gevoed door populistische politici maken ze een simpele optelsom die maar één uitkomst kent: wij zijn weer de dupe, wij pikken het niet meer, er rest ons niets anders dan burgerlijke ongehoorzaamheid, wij gaan protesteren, blokkeren en schofferen, net zo lang tot ze zien wie wij zijn.  Het minderwaardigheidscomplex druipt ervanaf. Zondag heb ik meer dan een uur gekeken naar een livestream vanuit Eindhoven, waar boeren, veteranen en verontwaardigde burgers met elkaar optrokken in een optocht tegen alles. We kenden de taferelen al uit coronatijd en van de gelehesjesbeweging in Frankrijk, maar ze blijven verbazen. De filmer die de beelden aan elkaar sprak, claimde meer dan een miljoen streams te hebben en raaskalde erop los. Over een ‘veteraan’ met een blauwe baret zei hij: „Ik heb me laten vertellen dat ze van Unifil waren. Unie van filantropen dus, enfin we weten allemaal wie uiteindelijk te rekening betaalt...” Zo wordt er gedacht. Het is lachwekkend, maar ook zorgelijk. De veenbrand wordt ook door mij gezien en gevoeld, maar ik heb niet de illusie dat het door het verstrekken van de juiste informatie minder heet onder onze voeten wordt. De bereidheid om te luisteren is er niet meer, ze gaan volledig af op de informatievoorziening die wel in hun straatje lult. Een boete voor Ongehoord Nederland helpt niets, het vergroot alleen maar het eigen frame van ‘Ze willen ons monddood maken’. Deze mensen win je niet zomaar terug, dat is een kwestie van jaren. Het enige wat normaal denkend Nederland kan doen, is  een betrouwbare overheid optuigen, maar dat kunnen we Mark Rutte helaas niet meer toevertrouwen. Dat moet je al die boze mensen nageven, ze hebben wel een punt als ze stellen dat het beter is als deze regering verdwijnt. Wat ze niet willen zien, is dat het gezien de peilingen daarna nog veel erger wordt. We kunnen de domme massa helaas niet dwingen om zich afzijdig te houden.||https://www.nrc.nl//nieuws/2022/07/07/opstappen-a4135899
2022-07-08||James Caan, de masculiene driftkop in  The Godfather||James Caan, die woensdag op 82-jarige leeftijd in zijn slaap overleed, blijft op het netvlies als Sonny Corleone, de grote broer van Michael die als inval-don in The Godfather veel te driftig is;  hij laat zich uit de tent lokken en sterft in een kogelregen. Voor die fameuze sterfscène liet zijn vriend Francis Ford Coppola 140 exploderende nepbloedcapsules op zijn huid plakken – een pijnlijke zaak.  De rol voelde voor Caan indertijd als een degradatie. Hem was de hoofdrol van Michael Corleone beloofd, Coppola stond op de toen nog obscure Al Pacino. Toch stortte Caan zich in de rol, hij hing rond bij Carmine Persico en andere gangsters van de Colombo-familie om zich hun maffiajargon en -gebaartjes eigen te maken. Het leverde hem een Oscarnominatie voor beste bijrol, zijn enige. De stripclub van tv-serie The Sopranos –‘Bada Bing’ – is vernoemd naar een uitspraak van Sonny Corleone. Bij James Caan denk je ook aan harige, ietwat zweterige en licht desperate masculiniteit. Als  Joodse zoon van een kosjere slager uit Brooklyn studeerde hij economie en speelde hij football aan Michigan University – zijn bijnaam luidde daar ‘De Joodse Cowboy’. Later liet Caan  zich graag voorstaan op zijn zwarte band karate. Op  Hofstra University maakte atletiek geleidelijk plaats voor acteren. Daar leerde hij ook de jonge Francis Ford Coppola kennen, die hem in 1969 in The Rain People een hoofdrol gunde als ‘Killer’, een gesjeesde footballspeler. Na jaren aan het toneel en in tv-series drong hij in 1965 in de filmwereld door via twee Howard Hawks-producties: racefilm Red Line 7000 en de western El Dorado, naast John Wayne en Robert Mitchum. Met The Godfather leek hij pas echt gelanceerd: ‘love interest’ van Barbra Streisand in Funny Lady, krachtpatser in sf-actiefilm Rollerball en oorlogsepos A Bridge too Far. Hoewel zijn viriliteit iets ouderwets had, wordt James Caan tot het ‘Nieuwe Hollywood’ gerekend, acteurs met een ruig, labiel en etnisch geprofileerd randje die de gladde jongens van weleer vervingen.  Maar in de jaren zeventig kreeg hij de naam van feestbeest, huwde en scheidde – de teller stopte op vier huwelijken en vijf kinderen –  en raakte verslingerd aan cocaïne. Er was gedoe op de set, er waren dubieuze keuzes: zo liet James Caan latere topfilms als One Flew over the Cuckoo’s Nest, Apocalypse Now en Kramer vs Kramer passeren, maar tekende hij wel voor zeperds als Harry and Walter Go To New York en Comes a Horseman. De laatste jaren belandde hij in het B-genre. Hij leek er totaal niet mee te zitten Beginjaren tachtig laste hij een acteerpauze in, om in 1987 een sobere comeback te maken in Coppola’s Gardens of Stone, als oude sergeant die tijdens de Vietnamoorlog tegen zijn zin als ‘speelgoedsoldaatje’ dient op militaire begraafplaats Arlington.  Zijn ware comeback was als een verongelukte bestsellerschrijver die in Misery (1990) die in de klauwen belandt van een doorgedraaide fan, gespeeld door Kathy Bates. Zo zagen we hem graag: als macho in het nauw of – in komedies – als halve parodie op de van testosteron overlopende Sonny Corleone van vroeger; veel instinct, weinig strategie. De laatste jaren belandde hij in het B-genre. Daar leek hij totaal niet mee te zitten. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/07/james-caan-de-masculiene-driftkop-in-the-godfather-a4135898
2022-07-08||NPO: Ongehoord Nederland toont intern  ‘enige reflectie’||Frederieke Leeflang (53) heeft de trekkers voorbij zien komen, woensdagavond nog toen de boeren optrokken naar het NOS-gebouw. En sinds het NPO-bestuur de aan rechts-radicaal politieke partijen dienstbare omroep Ongehoord Nederland een boete in het vooruitzicht heeft gesteld, wordt ze beveiligd. „Maar het is nog leuk hoor”, wil ze meteen gezegd hebben.   Ze zit een half jaar op haar post, als bestuursvoorzitter van de publieke omroep. Het is donderdagmiddag rustig rond haar kantoor op het moment dat de NPO naar buiten treedt met de sanctie die Ongehoord Nederland krijgt. Aanleiding is het vorige maand door de NPO-ombudsman vastgestelde, stelselmatige schenden van de journalistieke code.  Frederieke Leeflang (1969) studeerde rechten aan de  Rijksuniversiteit Groningen.  Leeflang was commissaris bij ABN Amro van 2016 tot 2019. Tot 2021 leidde ze juridisch  advieskantoor Deloitte Legal.   De boete valt mee, voor wie zoals ON-omroepdirecteur Arnold Karskens  uitging van de maximumboete van 15 procent budgetkorting. Het is 2,5 procent  geworden:  93.442.43 euro (budget 2022: 3,6 miljoen euro). Dat wordt gekort op de gelden voor komend jaar. Dat ON een jonge omroep is en dat de NPO dit voor het eerst doet   maakt dat de volle 15 procent budgetkorting nooit in beeld is geweest, zegt de NPO-baas. Wel is dit een officiële sanctie waarvan een omroep er twee kan krijgen, voor er overgegaan wordt tot een melding bij staatssecretaris.   Karskens  beraadt zich nog op stappen. ON stelt onder meer dat de NPO aan het  ombudsmanrapport „geen punitieve sanctie” mag koppelen.  Waar ziet u ruimte  dit toch te doen?  Leeflang: „De bevoegdheid tot het opleggen van sanctie is neergelegd in artikel 2.154 van de Mediawet, voor het geval een omroep bindende besluiten niet naleeft of zoals in dit geval naar de mening van de raad van bestuur onvoldoende uitvoering geeft aan de bereidheid tot samenwerking ten behoeve van de landelijke publieke mediadienst.”  Hoe ziet u in het niet naleven van de journalistieke code een gebrek aan bereidheid tot  samenwerking? „Het staat er natuurlijk niet letterlijk. De norm in de wet is vrij uitgebreid, wij zien toe op die samenwerking. Dat zijn de regels van het spel. Daar hoort het naleven van de journalistieke code bij.” Er werd in  Ongehoord Nieuws nog net niet de spot gedreven met het  ombudsmanrapport. En het sanctievoornemen van de NPO zou een ‘frontale aanval op de persvrijheid’ zijn. Wegen die uitingen mee? „Ik vond dat niet passend, maar ik wil wel zuiver blijven in de afweging. We hebben ook meegenomen dat er intern bij ON naar ons wel enige reflectie is.” Zodanig dat die  tot mildheid stemt? Denkpauze. „Ja. Ik zit even te denken of het mildheid is. Maar ja, we hebben het meegenomen in de afweging.  De presentatoren worden zeker ook begeleid, krijgen  feedback.” Ze grapten  over een zomercursus.  „Maar het is serieus. Ik kan me voorstellen dat voor alle journalisten geldt: je wilt steeds beter worden.”  ON-verslaggever Jonathan Krispijn interviewt premier Mark Rutte.   Foto Peter Hilz/ANP  In hun zienswijze, donderdag online gezet,   legt ON  uit waarom er volgens de omroep geen grondslag is   voor een sanctie op basis van het oordeel van de Ombudsman. Voorzitter Karskens  spreekt van willekeur en rechtsonzekerheid. „In plaats van de botte bijl van de strafkorting” ziet ON in het ombudsmanrapport „een aanleiding voor een goed gesprek” en „een veel vruchtbaardere weg voorwaarts”.   Opvallend: de genremanager zou  ON op 4 mei 2022 nog hebben gecomplimenteerd. Een NPO-woordvoerder reageert  desgevraagd: „Dat gesprek  ging over kijk- en bereikcijfers. De genremanager gaat niet over samenwerking binnen het bestel, de raad van bestuur wel.” Daarnaast gonst het van nieuws rondom Leeflangs  voorganger Shula Rijxman, inmiddels D66-wethouder in Amsterdam. Het Commissariaat voor de Media gaat onderzoek doen naar „borging van processen” tegen belangenverstrengeling naar aanleiding van onthullingen over Rijxmans privébanden.  Een klokkenluider, die zich in 2020 meldde bij het ministerie met naar verluidt informatie over omzeiling van de normering van topinkomens bij de NPO, kwam er later dankzij de  BNR-mediapodcast Koster & Van Dijk achter dat Rijxman een innige band had met de topambtenaar die hem aanhoorde. Donderdag  was er een Kamerdebat over met minister  Robbert Dijkgraaf (Onderwijs, D66).  Deze week werd via BNR  bekend dat Rijxman in 2017 met toenmalig mediastaatsecretaris Sander Dekker (VVD)  naar Israël is geweest, met hun partners. Volgens Leeflang  was het opnieuw verstandig geweest als Rijxman dit bij de compliance officer van NPO,  die adviseert over integriteitskwesties,  had getoetst.  Zou u op vakantie gaan met huidig staatssecretaris Gunay Uslu (D66)?  „Nou, u denkt dat zij en ik daar op zitten te wachten? Weet u, ik vind dat het allemaal heel erg afleidt van al het moois waar we mee bezig zijn. Ik ben gelukkig geen compliance officer, ik laat het aan mijn voorganger.  Ik heb niet gezegd dat het gemeld had moeten worden, juist omdat het een vrij open norm is. Dan helpt het om advies in te winnen.” ||https://www.nrc.nl//nieuws/2022/07/07/npo-ongehoord-nederland-toont-intern-enige-reflectie-a4135889
2022-07-08||Droogte in Spanje en Portugal komt van de Azoren||Portugal en Spanje kampen, voor het zoveelste jaar,  met grote droogte. In het voorjaar, vooral in februari, viel er beduidend minder regen dan normaal.  Een maand geleden is voor bijna heel Portugal de  toestand ‘ernstige droogte’ afgekondigd, nadat het land de warmste meimaand sinds 1931 had meegemaakt. Eerder deze week wezen wetenschappers een oorzaak aan   van de toenemende droogte op het Iberisch Schiereiland. Het grote, bijna permanente hogedrukgebied dat zich op de Atlantische Oceaan ten zuiden van de Azoren bevindt, en dat van grote invloed is op het weer in Portugal en Spanje,   is zich sinds circa 1850 aan het uitbreiden in noordoostelijke richting. De onderzoekers reconstrueerden de ontwikkeling van dit hogedrukgebied, het Azorenhoog, sinds 850 n.Chr. De uitbreiding die de afgelopen 170 jaar heeft plaatsgevonden is „ongeëvenaard”, schrijven ze in hun studie, die is gepubliceerd in het tijdschrift Nature Geoscience. Hogedrukgebieden kenmerken zich door dalende, droge lucht, een rustige wind (die op het noordelijk halfrond met de klok meedraait), en een wolkenarme hemel. Op het Iberisch Schiereiland is de gemiddelde jaarneerslag van 732 mm – waarvan 40 procent in de winter valt – in de tweede helft van de vorige eeuw afgenomen met 5 tot 10 mm per decennium. Nu al zijn er olijven- en druiventelers die hun gaarden verplaatsen, en dat zal in de toekomst naar verwachting vaker gebeuren. Over de toenemende droogte in grote delen van Portugal en Spanje voeren klimaatwetenschappers al jaren discussie. Is het een gevolg van klimaatverandering, en is het structureel? Of is het een uiting van natuurlijke variatie, en keert de trend op een gegeven moment weer? Daarvoor werd er vaak gekeken naar een groot weersysteem op de Atlantische Oceaan, de Noord-Atlantische Oscillatie, afgekort de NAO. Het Azorenhoog is daarvan het zuidelijk deel, het noordelijk deel wordt gevormd door een lagedrukgebied bij IJsland.  De locatie van de twee gebieden, en hun onderlinge verschil in luchtdruk, beïnvloedt sterk de kracht en richting van westenwinden die over de Atlantische Oceaan naar het Europese vasteland waaien en daar van grote invloed zijn op het weer. Er zit veel natuurlijke variatie in het systeem. „Maar bestudering van de NAO is eigenlijk helemaal niet zo handig om de droogte in Portugal en Spanje te willen verklaren”, zegt klimaatwetenschapper Rein Haarsma van het KNMI. „Omdat het systeem zo groot is, en omdat het juist zo veel natuurlijke variatie kent.” Dat maakt het lastig om een klimaatsignaal te vinden. In de net gepubliceerde studie beperken de onderzoekers zich tot het Azorenhoog. „Dat is heel slim”, zegt Haarsma. In hun studie reconstrueren de Amerikaanse onderzoekers de omtrek van het Azorenhoog. Ze gebruiken daarvoor data over neerslag en luchtdruk vanaf 1850. Ter controle vergeleken ze die data met gegevens van de aangroei van stalagmieten in de grot Buraca Gloriosa, in het westen van Portugal – die groei hangt samen met de neerslag. Op basis van al die data hebben ze vervolgens met een reeks klimaatmodellen de ontwikkeling van het Azorenhoog sinds 850 n.Chr. gereconstrueerd.  Ze richtten zich specifiek op de jaren dat het Azorenhoog extreem groot is – de helft groter dan gemiddeld. Zulke jaren komen sinds 1850 steeds vaker voor. Ligt het gemiddelde over de laatste 170 jaar op ongeveer eens in de 9 à 10 jaar, inmiddels is het Azorenhoog bijna elke 4 jaar zo extreem groot. Haarsma: „De rol van klimaatverandering in droogtetrends begint steeds duidelijker te worden.”||https://www.nrc.nl//nieuws/2022/07/07/droogte-in-spanje-komt-van-de-azoren-a4135884
2022-07-08||Klimaatwetenschapper Antonello Pasini:‘Italië is een hotspot voor klimaatverandering’||In de Noord-Italiaanse Dolomieten brak zondag een deel van een gletsjer af. De ijsmassa die naar beneden kwam, veroorzaakte een dodelijke lawine. Een dag later riep de Italiaanse regering de noodtoestand uit in vijf noordelijke regio’s die geteisterd worden door aanhoudende droogte.  Het zeer lage waterpeil van de Po-rivier brengt de landbouw in Noord-Italië in gevaar. En in Rome moet de brandweer deze zomer extra vaak uitrukken om branden te blussen, veroorzaakt door de aanhoudende droogte en de warme wind.  Klimaatwetenschapper Antonello Pasini.  Foto Cesar Manso/AFP Temperatuurschommelingen zijn heel natuurlijk, zegt klimaatwetenschapper Antonello Pasini van de Italiaanse nationale onderzoekraad CNR (Consiglio Nazionale delle Ricerche), maar de tendens van de voorbije jaren, met almaar stijgende temperaturen en extreme weerfenomenen, wijst volgens hem duidelijk op de invloed van de mens. „Wetenschappers zijn het daarover eens, en zeker in het Middellandse Zeegebied, dat wij een ‘hotspot’ voor de klimaatverandering noemen, omdat het zo dicht bij Afrika ligt.” Wat is de precieze oorzaak van de droogte en hitte in Italië? Pasini: „Italië, maar ook Spanje, krijgt te maken met anticyclonen vanuit het nabijgelegen Afrika. Een anticycloon is een stabiel hogedrukgebied waarin het nooit regent. Het typeert de Saharawoestijn. Als gevolg van de opwarming van de aarde verplaatsen wind en lucht uit tropisch en equatoriaal gebied zich noordwaarts, waardoor er af en toe anticyclonen het Middellandse Zee-gebied binnendringen. Italië, maar ook Spanje, ligt dan in de vuurlinie. Overigens blijven anticyclonen tegenwoordig ook langer in Zuid-Europa, zoals nu, tot wel langer dan twee maanden.” Als woestijnlucht zich noordwaarts verspreidt, dreigt er in Italië op termijn dan ook woestijnvorming? „Woestijnvorming is een ander fenomeen, dat zich afspeelt aan de grond. Zoiets kan nog decennia duren, maar het klopt wel dat sommige delen van Zuid-Italië, zoals delen van Sicilië, Basilicata en Puglia, in de toekomst daar kwetsbaarder voor zullen blijken.” Worden de droogte en het watertekort in Noord-Italië ook door anticyclonen uit Afrika veroorzaakt? „Anticyclonen komen, zij het minder vaak, zeker ook in Noord-Italië voor, maar daar heeft het lage waterpeil van de rivieren vooral te maken met de geringe sneeuwval in de Alpen. Het noorden van Italië rekent voor zijn watervoorraad vooral op de Alpen, waar de sneeuw op de bergtoppen in de lente en de zomer langzaam smelt, om zo de rivierbekkens te bevoorraden. Maar tegenwoordig sneeuwt het minder, en bovendien valt de sneeuw op grotere hoogte, verder weg van de valleien. Zo sijpelt er minder water de rivieren binnen.”  Had de dodelijke lawine van de Marmolada-berg in de Dolomieten hier ook mee te maken? „Zeker. Verse sneeuw op een gletsjer vormt een beschermlaag tegen de zon. Maar enkele delen van deze gletsjer – de toppen het dichtst bij de vallei – lagen helemaal bloot. Daardoor is een groot stuk van dat ijs gaan smelten. Uiteindelijk heeft dat ertoe geleid dat de gletsjer niet langer verankerd was met de rots, en een stuk ervan naar beneden gleed. Dat was vooral te wijten aan de geringe sneeuwval, maar ook aan de warmte – het was er meer dan tien graden boven nul.” Italiaanse aquaducten verliezen soms tot wel 40 procent van het water Antonello Pasini klimaatexpert Dit is allemaal de schuld van de mens. „Ja, maar dat hoeft geen tragedie te zijn. Dat we dit zelf veroorzaken, betekent dus ook dat we ons gedrag kunnen aanpassen. Helaas doen we dit te weinig. Uitgerekend nu Europa met de Green Deal eindelijk op het juiste spoor zat, keerde de Europese Unie deze week op haar schreden terug, door gas te labelen als ‘groene energie’. Ja, er is de oorlog in Oekraïne, en Italië is bij uitstek bezorgd dat Rusland de gaskraan zal dichtdraaien. Maar gas ís niet groen. Laten we onszelf niet wijsmaken dat we zo de opwarming van de aarde zullen oplossen.” De Italiaanse regering leek eindelijk van plan om fors in te zetten op hernieuwbare energie, maar sluit nu weer in allerijl gascontracten af. Maakt Italië foute keuzes? „Bedenk even dat er nu hernieuwbare-energieprojecten op tafel liggen met een potentieel van 60 gigawatt. Die projecten hebben alleen nog een handtekening nodig. Zestig gigawatt is het equivalent van minstens een vijfde van de gasimport in Italië. Waarom keurt Italië niet onmiddellijk die groene-energieprojecten goed, in plaats van LNG te shoppen in Afrikaanse landen, die op dit moment vaak nog niet klaar zijn om naar ons te exporteren?” De Italiaanse regering treft ook noodmaatregelen tegen de droogte in het noorden. Er is ook sprake van rantsoenering van water. Nuttige ingrepen? „Jazeker, maar het betreft noodmaatregelen. Italië moet structurele maatregelen treffen. Het moet bijvoorbeeld dringend zijn aquaducten herstellen, die op sommige plaatsen tot wel  40 procent van het water verliezen. In tijden waarin water steeds schaarser wordt, kunnen we ons dit echt niet veroorloven.”||https://www.nrc.nl//nieuws/2022/07/07/klimaatwetenschapper-antonello-pasiniitalie-is-een-hotspot-voor-klimaatverandering-a4135885
2022-07-08||In de meeste Europese landen is het minimumloon eigenlijk te laag||De prijsstijging van goederen en diensten in Nederland blijft ongekend hoog. In juni waren ze 8,6 procent duurder dan een jaar eerder, zo maakte het Centraal Bureau voor de Statistiek (CBS) donderdag bekend. Voor de Europese Unie als geheel had statistiekbureau Eurostat een week eerder een zelfde cijfer  bekendgemaakt. De inflatie was het extreemst in het minder welvarende Oost-Europa.  Lidstaten als Estland en Litouwen voeren de EU-lijst van juni met voorsprong aan, met prijsstijgingen van respectievelijk  22 en 20,5 procent. Ook Roemenië, Bulgarije en Tsjechië kampen met torenhoge inflatie, boven de 15 procent. Alleen in Nederland en Duitsland (volgens de Eurostat-meting respectievelijk 9,9 en  8,2 procent) daalde de inflatie licht ten opzichte van de voorgaande maand.  De jongste inflatiecijfers laten zien dat de Russische oorlog in Oekraïne pijnlijke gevolgen heeft voor Europa. Maar de sterke geldontwaarding heeft ook een enigszins positief effect: ze geeft de al jaren slepende discussie over hogere minimumlonen een nieuwe impuls. Zonder uitzondering geldt namelijk dat de hoge inflatie het hardst de mensen treft met de laagste inkomens. In meerdere landen staat inkomenspolitiek gericht op de onderkant al langer op de agenda. Het Duitse parlement stemde begin juni in met twee verhogingen van het minimumloon van in totaal ruim 2 euro, naar 12 euro per uur. Zo’n 6,2 miljoen Duitse werknemers zien daardoor per juli en oktober hun inkomen toenemen. De Duitse bondskanselier Olaf Scholz noemde het een belangrijke stap voor al die burgers die „veel werken maar weinig verdienen”.  In Italië riepen verschillende politieke partijen, waaronder de sociaal-democratische Democratische Partij en de eurosceptische Vijfsterrenbeweging, opnieuw op tot invoering van een wettelijk minimumloon. Het land kent dat nu niet. De loonontwikkeling in het Zuid-Europese land blijft al jaren achter bij die in andere EU-lidstaten. Waar de lonen in de eurozone het afgelopen kwartaal gemiddeld 2,8 procent hoger lagen dan een jaar eerder, bedroeg die stijging in Italië 0,6 procent. Ook op Europees niveau is begin vorige maand de koe bij de hoorns gevat: Europees Parlement en lidstaten smeedden een principeakkoord dat moet leiden tot ‘eerlijkere’ minimumlonen. De kern: elk EU-land moet elke twee jaar toetsen of het nationale minimumloon nog toereikend is. Zo niet, dan moeten het land stappen ondernemen om dat te herstellen. Over het akkoord is ruim twee jaar onderhandeld.  Hoe hoog dat minimum moet zijn, is niet bepaald. De EU noemt als mogelijkheden 50 procent van het gemiddelde brutoloon in een land, of 60 procent van de mediaan (het middelste loon in de gegevensverzameling). Beide zijn veelgebruikte internationale maatstaven, maar ze worden niet bindend opgelegd. Elk land behoudt het recht zijn eigen norm vast te stellen. Landen die geen wettelijk minimumloon kennen, zoals Denemarken, Zweden of Italië, worden ook niet gedwongen dat in te voeren. Wel zullen ze worden ‘aangemoedigd’ om collectieve onderhandelingen over arbeidsvoorwaarden tussen vakbonden en werkgevers te steunen. Een ruime meerderheid van de EU-lidstaten met een wettelijk minimumloon voldoet op dit moment niet aan de beoogde normen, onder meer veel Midden- en Oost-Europese landen. Dat zijn óók de landen waar de inflatie het hoogst is en werknemers aan de onderkant van de arbeidsmarkt hard worden geraakt. In Estland, Letland en Hongarije bedraagt het minimumloon nog geen 45 procent van het gemiddelde inkomen.    Letland heeft in verhouding het laagste minimumloon In Malta is het minimumloon 50% van het gemiddelde loon. In Nederland is het minimumloon 43,6% van het gemiddelde loon. In een groot deel van de Oost-Europese landen zijn er bovendien relatief veel mensen die voor het minimumloon werken. In Bulgarije gaat het om 14 procent van de werkende bevolking, waar dat bijvoorbeeld in Nederland op ongeveer 6 procent ligt. Het gaat dus niet alleen om een grotere achterstand, de groep die er last van heeft, is ook veel groter. Toch moet het minimumloon in rijkere landen, zoals Nederland en Frankrijk, nog significant stijgen, wil het daar de 50-procentsnorm halen. Volgens Europarlementariër en oud-FNV-voorzitter Agnes Jongerius (PvdA), namens het Europees Parlement hoofdonderhandelaar voor dit dossier, betekent dit voor Nederland dat het minimumuurtarief van 10,48 euro moet stijgen naar 14 euro. Duitsland voldoet met de verhoging per oktober mogelijk wel. Johannes Karremans is politiek onderzoeker bij het European University Institute in Florence, gespecialiseerd in onderzoek naar onder meer sociaal beleid. Volgens hem voerde Europa in de jaren tachtig een discussie die vergelijkbaar is met de huidige. Omdat bij nieuwkomers in de EU als Spanje, Griekenland en Portugal veel armoede voorkwam, kreeg sociaal beleid destijds een „sterke impuls”, aldus Karremans. „De grote verschillen zijn nu tussen Oost- en West-Europese landen te zien. En dus worden sociale thema’s opnieuw van groot belang.” Om het minimumloon tussen EU-leden goed te kunnen vergelijken, moet gecorrigeerd worden voor onder andere het nationale prijsniveau – met een euro kun je in Roemenië immers meer kopen dan in Nederland. Maar ook na correctie blijft er sprake van ongelijkheid: minimumloners in rijke landen zijn nog steeds beter af dan in armere lidstaten.     Het minimumloon in Europa varieert van 248 tot 2.257 euro  In Bulgarije is het leven relatief goedkoop Ierland is relatief duur Landen in Oost- en Zuid-Europa draaien nog relatief veel op goedkope arbeid. Critici van het minimumloon, laat staan verhoging ervan, wijzen dan ook op het risico van banenverlies doordat de concurrentiepositie verslechtert. Onderzoekers raden daarom vaak aan het minimumloon niet in één klap, maar stapsgewijs te verhogen. Toch zijn het juist Oost- en Zuid-Europese landen waar het minimumloon de laatste twee decennia bijna jaarlijks grote sprongen maakte, en de mensen die voor minimumloon werken het meest aan koopkracht wonnen. Roemenië maakte de grootste inhaalslag, maar kwam dan ook van ver. In 1999 was het nominale minimumloon er omgerekend – Roemenië zit per 2007 in de EU, maar niet in de eurozone – nog geen 30 euro per maand, inmiddels behoort het land tot de middenmoot.  De inkomensongelijkheid in bijna alle Midden- en Oost-Europese landen is de afgelopen jaren juist gedaald, deels dankzij die sterke toename van minimumlonen. Dat blijkt uit een vorig jaar gepubliceerde studie van Poolse en Franse onderzoekers. Die ontwikkeling staat in scherp contrast met de situatie in veel rijkere landen, waar de inkomensongelijkheid tussen 2002 en 2014 juist toenam.  Het principeakkoord van het Europees Parlement stuit overigens ook op kritiek van sommige landen, zoals Zweden en Denemarken, die een sterke traditie hebben van sociaal overleg en niets zien in een wettelijk minimumloon. Andere veelgehoorde kritiek is dat de methode om een ‘toereikend’ inkomen te berekenen voorbijgaat aan belastingen en toeslagen voor lage inkomens. Europarlementariër Jongerius ziet dat bezwaar niet zo. Ze denkt dat de invloed van belastingen niet groot zal zijn. „Dit gaat puur over lonen en of het loon dat je verdient genoeg is om van te kunnen leven. Er zijn inderdaad meer landen als Nederland die dit gebrek aan koopkracht proberen te compenseren met hoge toeslagen, maar dat is niet zoals het hoort.”  Paul Remus is kok bij een bedrijf dat schoolmaaltijden verzorgt. „Macaroni met tomatensaus, schnitzel met aardappels, wij maken alles.” Alles wat Duitse kinderen lekker vinden. De werkdagen van Remus en zijn collega’s beginnen om twee of drie uur ’s nachts, en duren 8,5 uur. Remus zelf verdient als opgeleide kok meer dan het minimumloon. In de ondernemingsraad probeert hij voor zijn collega’s „zonder opleiding” een hoger loon uit te onderhandelen. Dat gaat om de mensen in de afwas en in de schoonmaak, die nu het wettelijk minimumloon verdienen. Dat werd in Duitsland ingevoerd in 2015.  Het minimumloon in Duitsland is net deze maand verhoogd van 9,86 naar 10,45 euro per uur. In oktober gaat het opnieuw omhoog, naar 12 euro – een verkiezingsbelofte van SPD-kanselier Olaf Scholz, die hij voortvarend heeft ingelost. Of die verhoging met het oog op de huidige inflatie en stijgende prijzen nog reden tot vreugde is? „Anderhalve euro per uur erbij is echt wel een merkbare verhoging. De collega’s zien ernaar uit.” Zelf hoopt Remus in de onderhandelingen voor zijn collega’s ongeveer een euro hoger uit te komen dan het wettelijk minimum van 12 euro. „Vooral melkproducten zijn ontzettend duur geworden. Melk, boter, kaas.” Een pakje boter van 250 gram van een bekende producent kost in de Duitse supermarkt nu 3,39 euro. De boterprijs is inmiddels zo’n thema in Duitsland dat omroep ARD kanselier Scholz er onlangs over ondervroeg. „En natuurlijk zijn graanproducten sinds het begin van de oorlog in prijs verdubbeld, om over olie nog maar te zwijgen.” Nynke van Verschuer Zo’n twee miljoen Spanjaarden ontvangen het minimumloon van 1.000 euro per maand. Althans, dat is het bedrag dat de regering in februari van dit jaar heeft vastgesteld als minimuminkomen. Voorheen was het 965 euro.  Loreta (41) werkt al een decennia als barista in een café in de Madrileense wijk Lavapies. Ze maakt lange dagen, van negen uur, en dat vijf dagen per week. Per uur krijgt ze er 7 euro voor. Zij verdient weliswaar meer dan het minimumloon, maar heeft alsnog moeite met rondkomen. „En dan heb ik nog geluk, want mijn collega’s verderop krijgen minder”, vertelt ze, terwijl ze klanten van koffie voorziet. Gelukkig vindt ze haar werk erg leuk. „Anders is het niet uit te houden.” Om rond te komen klust Loreta bij in Rotunda Warning, een winkel met kleding en accessoires voor LHBTI+’ers, in de wijk Chueca. „Zo probeer ik een beetje financiële speling te creëren.” Haar huur bedraagt al ruim 500 euro, en daar komen de kosten van water, gas, elektriciteit en telefoon nog bij. Ook onderhoudt ze twee honden. „En ik moet ook nog eten, hè”, zegt ze, terwijl ze een sigaret opsteekt. Met de inflatie is het voor veel Spanjaarden bijna onmogelijk het hoofd boven water te houden. „Mensen maken schulden om hun families te kunnen onderhouden. Eerst hadden we de coronacrisis en nu krijgen we dit erbij”. Ze neemt een hijs van haar sigaret. „Ze zeggen dat de EU met nieuwe regels komt, maar daar zullen wij hier niet veel van merken. Die mensen die de wetten en regels maken, moeten eens uit hun gepoetste kantoortjes komen en eens door de wijken hier lopen. Dit is de realiteit”, lacht ze. Oumaima Abalhaj 



||https://www.nrc.nl//nieuws/2022/07/07/van-het-laagste-loon-moet-je-wel-kunnen-leven-a4135833
2022-07-08||Een wettelijk minimumloon? Sociaal overleg werkt beter|| Na jaren touwtrekken stemde het Europees Parlement vorige maand in met een principeakkoord dat richtlijnen geeft voor minimumlonen in de EU-lidstaten. Het past in de trend van hernieuwd overheidsingrijpen op de arbeidsmarkten. Niet alleen in Europa, maar ook in de VS en andere landen is de roep om hogere lonen luid. De torenhoge inflatie doet die roep nog harder klinken. De EU richt zich met het akkoord ook op het collectief overleg, in principe een zaak van werkgevers en werknemers, weet Georg Picot, hoogleraar comparative politics in het Noorse Bergen. „In Europa neemt cao-overleg al jaren af. Nu zien we een Europese richtlijn die niet alleen een norm wil stellen voor minimumlonen, maar ook overheden wil aanzetten collectieve onderhandelingen te stimuleren.”   Het akkoord bepaalt onder meer dat overheden van EU-lidstaten zich ervoor moeten inzetten dat meer werknemers onder een collectieve arbeidsovereenkomst vallen. Valt minder dan 80 procent van de beroepsbevolking onder zo’n afspraak, dan dan moet het land met een actieplan komen. Het overgrote deel van de EU-lidstaten, ook Nederland, zit onder die grens.  Kern van het gesloten akkoord is de afspraak dat overheden elke twee jaar hun minimumlonen moeten toetsen aan een gemeenschappelijke norm. Gesuggereerd wordt daarvoor 50 procent van het gemiddelde loon in het desbetreffende land te gebruiken, of 60 procent van de mediaan (het middelste van alle lonen in een land). Ligt het minimumloon lager, dan moet actie worden ondernomen om er wél een „toereikend” loon  van te maken. Het akkoord stuurt  op én-én: een minimumloon én steun voor collectieve afspraken Het akkoord stuurt dus op én-én: zowel een minimumloon als steun voor collectieve afspraken. Dat soort afspraken is overigens niet de brede Europese realiteit, toont een nog te publiceren studie waarvan Picot co-auteur  is. Uit vergelijkend onderzoek onder 33 lidstaten van de Organisatie voor Economische Samenwerking en Ontwikkeling (OESO) blijkt dat landen meestal óf een sterke cultuur hebben van afspraken tussen werkgevers en werknemers, óf een wettelijk minimumloon. Die laatste groep hanteert bovendien veel vaker toeslagen om huishoudens met lage inkomens te compenseren.  De opgeleefde interesse voor een wettelijk minimumloon is verklaarbaar. Terwijl veel landen de laatste decennia liberaliseerden, nam de organisatiegraad van werknemers en daarmee de macht van vakbonden af. Groeiend ongenoegen in politiek en samenleving over uitwassen op de arbeidsmarkt dreef overheden er vervolgens weer toe inkomenspolitiek te gaan bedrijven, ziet Picot. „Collectieve onderhandelingen zijn zo vervangen door wettelijke minimumlonen.”  Toch blijkt zo’n wettelijke aansturing minder effectief dan sociaal overleg. De Noorse studie laat zien dat in landen met een minimumloon meer laagbetaald werk voorkomt dan in landen zonder dat minimum. Met andere woorden: waar een minimumloon geldt, zijn meer ‘werkende armen’. De onderzoekers schrijven die vele laagbetaalden toe aan het ontbreken van cao-overleg. Weliswaar legt vaststelling van een wettelijk minimum een bodem onder de lonen, maar in het reguliere sociaal overleg wordt voortdurend gesproken over verbetering van arbeidsvoorwaarden. Onder meer Denemarken en Zweden waren uiterst kritisch over de Europese richtlijn. In het onderzoek onder de OESO-lidstaten bleken juist deze twee het beste in terugdringen van inkomensongelijkheid en voorkomen van laagbetaald werk. En dat gebeurde zónder wettelijk minimumloon. Als nationale overheden zich gaan bemoeien met loonvorming, valt staatsingrijpen niet uit te sluiten De Europese druk om te komen tot nationale minimumloonregelingen lijkt voor Deense en Zweedse vakbonden zelfs eerder een bedreiging dan een steun in de rug. In beide landen bestaan sterke vakbonden, die goed in staat zijn te onderhandelen over betere lonen. Maar als nationale overheden zich op last van de Europese Unie nu ook moeten bemoeien met loonvorming, valt staatsingrijpen in dat proces niet uit te sluiten. Picot: „Ons onderzoek ondersteunt in principe het net afgesloten Europese akkoord, maar bevestigt ook de zorgen van de Deense en Zweedse vakbonden. Voor hen lijkt het of de EU hun autonomie wegneemt.” Voormalig vakbondsleider Agnes Jongerius, nu in het Europees Parlement hoofdonderhandelaar voor dit dossier, wijst erop dat landen niet verplicht zijn een minimumloon in te voeren. „Wij hechten veel waarde aan de autonomie van sociale partners.”  De tijd zal moeten uitwijzen of dit akkoord armoede onder werkenden tegengaat. De genoemde voorbeeldnormen zijn immers niet bindend. Lidstaten mogen hun eigen criteria bepalen. Jongerius had het graag wat concreter gezien, maar dan was de kans op een akkoord vorige maand navenant kleiner geweest. Karien van Gennip, de Nederlandse minister van Sociale Zaken en Werkgelegenheid (CDA), toonde zich wel tevreden met het akkoord. Tegelijk benadrukte ze dat het goed is „dat lidstaten zelf de bevoegdheid houden om keuzes te maken over de hoogte” van het minimum. Het Nederlandse kabinet kondigde al in mei aan het minimum de komende jaren sneller te verhogen. In stapjes zal het in 2024 neerkomen op 12,11 euro per uur. Volgens de Europese voorbeeldnorm zou dat 14 euro moeten zijn.||https://www.nrc.nl//nieuws/2022/07/07/een-wettelijk-minimumloon-sociaal-overleg-werkt-beter-a4135883
2022-07-08||Hoe gaat de Nederlander met vakantie? Ondanks alles toch vooral met het vliegtuig|| Ondanks de lange wachtrijen en de vele vertragingen op Schiphol blijft het vliegtuig voor de meeste Nederlandse toeristen  het favoriete transportmiddel. Vooral vakantiegangers tot 35 jaar reizen veel meer met het vliegtuig dan met de auto. Ook in de landen rondom Nederland lijken ze zich niet echt te laten afschrikken door de chaos op sommige vliegvelden of door vliegschaamte. Dat blijkt uit onderzoek dat het Nederlandse Bureau voor Toerisme en Congressen (NBTC) donderdag heeft gepubliceerd. Het bureau vroeg medio juni naar de vakantieplannen voor 2022 van duizend Nederlanders  – en net zo veel mensen in België, Duitsland, Frankrijk, het Verenigd Koninkrijk en de Verenigde Staten.  Van de Nederlandse respondenten gaat 46 procent met het vliegtuig (juli 2021: 43 procent), aldus het NBTC. De helft van de Nederlanders zegt wel naar alternatieven te kijken voor hun vakantie vanwege de drukte op Schip-hol, zowel naar andere vliegvelden als naar ander vervoer. Meer dan driekwart (77 procent) van de Nederlanders gaat deze zomer op vakantie – met vliegtuig, auto, trein, boot, camper en anderszins. Dat is 6 procentpunt meer dan in juli 2021. Ook in de andere vijf landen die het NCTB onderzocht, steeg het aantal mensen dat op reis gaat. De reisbeperkingen en de lockdowns tijdens de coronacrisis hielden de afgelopen twee zomers veel mensen in en rondom het huis. De ANWB meldde in juni al soortgelijke cijfers. Driekwart van de 1.200 ANWB-leden die deelnamen aan de enquête, zeiden van plan te zijn om deze zomer op vakantie te gaan. Vakantiegangers blijven deze zomer wel dichterbij huis, concludeerde de ANWB. Dat zou met name te maken hebben met de zorgen om een nieuwe verspreiding van het coronavirus (aldus 45 procent van de ondervraagden), de hoge brandstofprijzen en de inflatie.  Ook in het NBTC-onderzoek zeggen veel mensen dat de angst voor een nieuwe coronagolf – mogelijk dit najaar – invloed heeft gehad op hun vakantieplannen. Ze hebben hun vakantie eerder in 2022 gepland, hebben haar uitgesteld of kiezen bewust voor flexibele annuleringsvoorwaarden. „Nederlanders willen graag op vakantie, maar ze gaan minder vaak en korter en ze kiezen een ander type vakantie, bijvoorbeeld op de camping in plaats van in een hotel”, zegt een woordvoerder van de ANWB.  Voor ANWB-leden is de auto het favoriete vervoermiddel, logisch misschien voor een vereniging die van oudsher automobilisten vertegenwoordigt. Een kampeervakantie met eigen tent of caravan blijft het populairst. Van de vakantiegangers die met het vliegtuig reizen – in het ANWB-onderzoek 16 procent – kiest bijna de helft door de drukte op Schiphol voor een andere luchthaven.  Een woordvoerder van TUI, de grootste touroperator van Nederland, zegt desgevraagd dat „de zin om naar het buitenland te gaan groot is nu dat deze zomer weer kan zonder corona-restricties”. TUI zag de laatste weken een lichte stijging van last minute autovakanties, „maar niet zo significant dat je kan stellen dat mensen afzien van een vliegvakantie”.  De beperkte vliegtuigstoelen die nog beschikbaar zijn vanaf Schiphol worden wel gevuld, aldus de TUI-woordvoerder. „Maar het zijn vooral de regionale luchthavens die in trek zijn. Men is bereid om uit de Randstad naar Groningen en Luik te rijden om in ieder geval naar het buitenland te kunnen vliegen.”  Ook concurrent Sunweb ziet dat de andere luchthavens die het reisbedrijf aanbiedt, zoals Eindhoven en Rotterdam, „zeer populair” zijn. „Dat geldt ook voor vertrek vanuit België en Duitsland”, zegt een woordvoerder. Dit ondanks dat sommige dicht bij Nederland gelegen luchthavens, zoals Brussel Zaventem, vergelijkbare problemen kennen als in Amsterdam. De Sunweb-woordvoerder: „Daarnaast zien we dat de last minutes vanaf Schiphol wel weer aantrekken. Dat is een aantal weken anders geweest vanwege alle onzekerheid.”  In hoeverre is de trein een (klimaatvriendelijk) alternatief voor het vliegtuig, vroeg het NBTC aan vakantiegangers. Vooral mensen tot 35 jaar en mensen ouder dan 65 jaar bleken te kiezen voor de trein. In Nederland, België, Duitsland, Frankrijk en het VK telde het bureau precies hetzelfde percentage treinreizigers: 6 procent van de ondervraagden kiest de trein voor een vakantie in Europa. Sunweb meldde vorige maand meer treinreizen te willen verkopen – ook vanwege de klimaatdoelstellingen. Een proef met een treinreis van dochterbedrijf Eliza Was Here naar de Zuid-Italiaanse streek Puglia was succesvol, zegt de woordvoerder. „Die was snel uitverkocht, maar het was wel echt een pilot om te testen hoe dit zou lopen. Door het succes gaan we zeker proberen deze treinreis volgend jaar op grotere schaal aan te bieden.” Wie ’s ochtends om 8.00 uur vertrekt van Amsterdam CS is de volgende ochtend om 7.00 uur op Bari Centrale. Sunweb werkt ook samen met de Belgisch-Nederlandse aanbieder van nachttreinen European Sleeper voor treinen naar wintersportbestemmingen in de Franse Alpen later dit jaar. Driekwart van de reizigers in het ANWB-onderzoek en zelfs 90 procent in het onderzoek van het NBTC kiest voor een vakantie binnen Europa. „Verre reizen naar Azië of Latijns-Amerika zijn nog lang niet terug op het niveau van voor de coronacrisis”, zegt de woordvoerder van de ANWB.   De populairste bestemming – met name van vakantiegangers in Frankrijk, het VK en ook de VS – is het eigen land. In Nederland kiest volgens het NBTC 43 procent van de vakantiegangers voor een zomer in eigen land (2 procentpunt meer dan in 2021). Alleen Belgen gaan (veel) meer naar het buitenland (27 procent in eigen land, 62 procent in Europa).  De onzekerheid van Nederlandse vakantiegangers die vliegen vanaf Schiphol leek in elk geval de afgelopen weken terecht – als je kijkt naar de cijfers die het ministerie van Infrastructuur en Waterstaat dinsdag naar de Tweede Kamer stuurde. Maandag 20 juni was wat de drukte betreft de ergste dag van de laatste tijd. Op sommige momenten van de dag moesten passagiers meer dan drie uur wachten om door de beveiligingscheck heen te gaan.  Slechts 23 procent van de vluchten vertrok die dag op tijd, blijkt uit de informatie van minister Mark Habers (Infrastructuur en Waterstaat, VVD). Overigens moesten passagiers op andere momenten in die week slechts een paar minuten wachten voor de beveiliging. De onrust op Schiphol zal nog wel enige tijd duren, verwacht FNV Schiphol. Volgens de vakbond maken luchthavenmedewerkers zich nog steeds veel zorgen over de vakantiedrukte. In een FNV-peiling onder 664 mensen die werken als beveiliger, bagagesjouwer of grondmedewerkers (incheck), zegt 85 procent ‘nee’ op de vraag of zij deze zomer genoeg collega’s op hun afdeling hebben om hun werk veilig en verantwoord te doen.  Vanaf 2023 mag Schiphol nog maximaal 440.000 vluchten uitvoeren. Voor de pandemie, in 2019, waren dat er 500.000. Het afgelopen jaar telde Schiphol er 270.000. Sommige medewerkers aan het FNV-onderzoek denken dat de gedwongen krimp helpt om de werkdruk te verlagen. Anderen waarschuwen echter dat Schiphol al te weinig medewerkers heeft om 270.000 vluchten per jaar af te handelen. ||https://www.nrc.nl//nieuws/2022/07/07/hoe-gaat-de-nederlander-met-vakantie-ondanks-alles-toch-vooral-met-het-vliegtuig-a4135881
2022-07-08||Nog meer asielopvang? ‘Wij doen hier al genoeg’, zeggen ze in Bant en Luttelgeest||Op de groene akker zoeken zes reigers naar wormen. Aan de rand van het veld ligt een ingepakte hooibaal met grote letters erop: ‘1 = GENOEG’. Op deze plek in de Noordoostpolder moet een nieuw aanmeldcentrum voor asielzoekers komen om het overvolle Ter Apel in Groningen te ontlasten. Staatssecretaris Eric van der Burg (Asiel, VVD) maakte de plannen woensdag bekend. Een dag later werd de hooibaal neergelegd door boze omwonenden.  Het aanmeldcentrum met 300 plekken moet komen te staan op de grens tussen Luttelgeest en Bant in Flevoland – dorpen met gezamenlijk 4.000 inwoners. Vlak naast de beoogde plek staat al een asielzoekerscentrum waar 1.000 asielzoekers verblijven. Het is de reden waarom veel inwoners tegen de plannen zijn. „Wij doen al genoeg”, zegt Petra Timmermans, die vanuit haar boerderij uitkijkt over het azc. Ze wil niets weten van een extra centrum ernaast. „Als ik die beelden van Ter Apel zie, met alle vervoersproblemen en overlast, dat wil je niet voor je deur, ook niet in een kleinere variant. Dan zouden hier in totaal 1.300 asielzoekers tegenover ons wonen. Wie wil onze grond dan nog kopen? Daar gaat je zakcentje voor je pensioen.”  Met het huidige azc heeft ze geen probleem, zegt ze. „Je ziet asielzoekers over het fietspad wandelen en merkt verder weinig.”  Het erf van boer Nico Schelvis grenst aan dat van het azc. Vorig jaar liet hij jonge asielzoekers, meisjes, twee keer per week helpen met zijn paarden. „Je zag ze helemaal opbloeien. Die mensen hebben niks te doen hè. Ze vervelen zich.”  De keerzijde van de verveling zag hij begin dit jaar. Drie asielzoekers (tussen 25 en 27 jaar) pleegden op één dag drie inbraken in de omgeving. Schelvis: „We zijn er toen met een paar boeren achteraan gerend en hebben ze gearresteerd. Ze braken bij oude mensen in.” Twee van hen zijn veroordeeld tot een half jaar cel, de derde is het land uitgezet. Tijdens een „strooptocht” die de mannen hielden, stalen ze trouwringen, een gitaar, mountainbikes, computers, kleding, mobiele telefoons en voedsel. Omwonenden onderstrepen dat dit incident uitzonderlijk is. „Er gebeurt al jaren weinig, we hadden altijd goed overleg met het COA [Centraal Opvangorgaan Asielzoekers]”, zegt Mariët Rommens, voorzitter van de bewonersvereniging. „Daarom voelen we ons nu overvallen.” In de keuken van haar boerderij beantwoordt Rommens de hele dag belletjes van bewoners. „Iedereen vindt het aantal opvangplekken wel genoeg zo”, zegt ze. „We hebben niets tegen asielzoekers, ze worden betrokken bij activiteiten en de voetbalvereniging. Maar het moet in balans blijven. Waarom zoeken ze geen plek in een gemeente waar géén groot azc staat?”  De grond die het COA heeft gekocht, is van een stierenmesthouder. De boer kreeg een aanbod van de provincie Flevoland om zijn stikstof-uitstoot ‘over te nemen’ en de provincie wees het COA erop dat zijn grond te koop stond. „Ik werd in mei door staatssecretaris Eric van den Burg gevraagd: zou dat geen mooie plek zijn voor een aanmeldcentrum?”, vertelt burgemeester Roger de Groot in het stadhuis van Emmeloord. „Ik zei: doe maar een voorstel. Dan kunnen we dat in de openbaarheid bespreken. Ik hou niet van achterkamertjes.”  Volgens De Groot variëren de reacties in zijn gemeente „van gelatenheid tot boosheid”. „En ik begrijp dat wel. Wij zijn in de gemeente Noordoostpolder níet tegen vluchtelingen – dat wil ik benadrukken – maar wij vangen al veel mensen op. Er zijn andere gemeenten die minder doen.” Voordat de gemeente definitief een standpunt inneemt, wil de burgemeester een informatieavond afwachten voor omwonenden. „Hun mening is het allerbelangrijkste.”  De inwoners zelf zien dat anders. Het formele voorstel van het Rijk voor de nieuwe opvangplek wordt in de dorpen beleefd als een bevel. „Er is ons niets gevraagd”, zegt Mariëtte Rommens. „Sterker: bij de bekendmaking van het plan wordt meteen gezegd dat de staatssecretaris de bevoegdheid heeft om dit door te drukken. Dat is toch geen overleg?”  Op de vraag of de staatssecretaris vindt dat hij instemming van de gemeenteraad nodig heeft om het aanmeldcentrum te vestigen, laat zijn woordvoerder weten: „Alle inzet is erop gericht in goed gesprek tot een overeenkomst te komen”. Rommens: „Het COA koopt zo’n lap grond niet om er aardappels te telen.” De gemeenteraadsfractie ‘Ons Noordoostpolder’ zit niet te wachten op 300 extra plekken, zegt fractievoorzitter Berthoo Lammers. Ook de fractie SGP/CU zei  woensdag in een statement: „Wij willen dat het Rijk afziet van de plannen en een alternatieve locatie zoekt.”||https://www.nrc.nl//nieuws/2022/07/07/nog-meer-asielopvang-wij-doen-hier-al-genoeg-zeggen-ze-in-bant-en-luttelgeest-a4135879
2022-07-08||Nadal meldt zich met buikspierblessure af voor halve finale Wimbledon||Tennisser Rafael Nadal heeft zich afgemeld voor zijn partij in de halve finale van Wimbledon. De 36-jarige Spanjaard kampt met een scheurtje in zijn buikspier en is onvoldoende fit om vrijdag in actie te komen. Dat maakte hij donderdagavond bekend tijdens een persconferentie. Als gevolg plaatst Nadals tegenstander Nick Kyrgios zich automatisch voor de eindstrijd van het grandslamtoernooi.  Nadal had in zijn kwartfinalewedstrijd tegen de Amerikaan Taylor Fritz al last van zijn blessure, maar speelde desondanks door. In vijf sets plaatste de 22-voudig grandslamwinnaar zich voor de halve finale. Na afloop zei hij gewend te zijn aan het spelen met pijn, maar te hebben getwijfeld of hij de wedstrijd uit kon spelen. Eerder dit jaar won Nadal nog de Australian Open en Roland Garros, waardoor hij in de race was om in één seizoen alle vier de grandslams op zijn naam te schrijven. Door de afmelding van Nadal mag de Australiër Kyrgios zich gaan opmaken voor zijn eerste grandslamfinale, die zondag zal worden gespeeld. Hij neemt het daarin op tegen de winnaar van de partij tussen de Serviër Novak Djokovic en de Brit Cameron Norrie.||https://www.nrc.nl//nieuws/2022/07/07/nadal-meldt-zich-met-buikspierblessure-af-voor-halve-finale-wimbledon-a4135878
2022-07-08||Engelen uit Europa: in smetteloos tropenuniform tussen de zieken en doden||Het was even wennen voor zijn omgeving, toen Alexander Willem Frederik Idenburg in 1909 gouverneur-generaal werd van Nederlands-Indië. Als ‘landvoogd’ was hij een soort koning, en dat betekende onder andere dat zijn ‘inheemse’ onderdanen hem de nodige eer moesten betonen door te knielen, hurken, zijn hand te kussen en bij vertrek achteruit de kamer te lopen. Daarom werd er wat vreemd gekeken toen Idenburg tijdens een audiëntie lokale Javanen liet weten dat ze gerust een stoel mochten pakken. 

●●●●●
 En toen Idenburg jaren later, in 1916, een bezoek bracht aan Solo, op Java,  waren de delen van de stad waar hij doorheen zou trekken zoals gebruikelijk grondig schoongemaakt en opgeknapt. Voorafgaand aan zijn bezoek daagde een lokaal blad hem uit van de route af te wijken en ook de krottenwijken van de stad te bekijken. En dat deed Idenburg, schrijft historicus Hans van der Jagt in Engelen uit Europa. ‘In zijn smetteloos witte uniform stond Idenburg tussen de dode lichamen, zieke mensen, uitwerpselen en afval. Hij sprak met de lokale bevolking en gaf besmette mensen een hand (ondanks het feit dat zijn lijfarts hem dat sterk afraadde).’ Fascinerende figuur, die Idenburg. En hoewel er de afgelopen jaren al fantastische boeken verschenen over Nederlands-Indië voegt Engelen uit Europa echt iets toe. In veel van die boeken, zoals Revolusi van David Van Reybrouck en De wraak van Diponegoro van Martin Bossenbroek, ligt de nadruk op de perioden waarin Nederland zijn gezag vestigde in Indië én verloor, met een bloedige dekolonisatieoorlog. De periode waarover Hans van der Jagt heel gedetailleerd schrijft blijft daarin relatief onderbelicht, terwijl die ook razend interessant is. Het zijn de jaren van de ‘ethische politiek’ (grofweg van 1900 tot aan de Tweede Wereldoorlog). Je kunt Idenburg gerust de personificatie noemen van die ethische politiek: het idee dat Nederland niet alleen voor zijn eigen gewin Indië koloniseerde, maar ook een (door God gegeven) taak had om de bevolking van Indië te verheffen. Er was niemand die zo zijn stempel drukte op die politiek als Idenburg, en als je leest wat hij allemaal deed dan verbaast het dat hij eigenlijk niet veel bekender is. Idenburg was gouverneur van Suriname, gouverneur-generaal van Indië, minister van Koloniën in drie perioden, senator, minister van Staat en lid van de Raad van State. Toen ARP-voorman Abraham Kuyper hem in 1918 tijdens een moeilijke formatie vroeg premier te worden, weigerde hij. Dat was na de eerste verkiezingen met algemeen kiesrecht, waarvan vooral de katholieken hadden geprofiteerd, en als protestant vond  Idenburg zichzelf niet geschikt. Idenburg deed een aantal dingen waardoor je hem nu aan de goede kant van de geschiedenis zou plaatsen. Als minister gaf hij Indonesiërs meer ruimte in het lokale bestuur. Hij was verantwoordelijk voor de eerste ‘dessascholen’. En daarbij zette hij ook in op meisjesonderwijs, want, schrijft Van der Jagt, ‘een ontwikkelde vrouw bracht ontwikkelde kinderen voort’, zo was de gedachte. Vanuit die gedachte kwam er ook een doktersopleiding voor inlandse vrouwen. Aletta Jacobs was aangenaam verrast toen ze bij Idenburg op bezoek kwam. Engelen uit Europa is een gedetailleerde beschrijving van een sleutelperiode in de koloniale geschiedenis van Nederland Vanuit hedendaags perspectief is die ethische politiek natuurlijk een merkwaardig fenomeen. De ene kant ervan klinkt sympathiek: we gaan andere volkeren ontwikkelen, door middel van bijvoorbeeld onderwijs. Maar de keerzijde is duister. Want om te kunnen verheffen, moesten eerst militaire middelen worden ingezet. ‘Zolang Nederland Indië niet onder controle had kon het immers geen welvaart en cultuur brengen’, schrijft Van der Jagt. Ook wat dit betreft is Idenburg de personificatie van de ethische politiek: hij begon zijn loopbaan als militair. Na een opleiding tot genie-officier klom hij op tot adjudant van de commandant van het Koninklijk Nederlandsch-Indisch Leger. Idenburg was minister van Koloniën toen Nederland in 1904 met een bloedige campagne een einde probeerde te maken aan de al jaren voortwoedende Atjeh-oorlog. In enkele maanden werden 3.000 Atjehse dorpelingen gedood, de helft vrouwen en kinderen. In de jaren van de ethische politiek was Nederland in Indië ‘feitelijk in permanente staat van oorlog’. Tussen 1900 en 1910 vielen er minstens 22.000 doden in Atjeh en nog eens 50.000 elders in Indië. ‘Idenburg was hiervoor politiek verantwoordelijk’, schrijft Van der Jagt. Engelen uit Europa is een gedetailleerde beschrijving van een sleutelperiode in de koloniale geschiedenis van Nederland. De periode waarin Nederland langzaam maar zeker zijn grip verliest op de overzeese gebiedsdelen in Azië. Idenburg gaf in feite een eerste aanzet tot dekolonisatie van zowel Indië als Suriname, door de koloniën meer zeggenschap te geven over hun eigen begroting. Door de Sarekat Islam – een soort vakbond met islamitische inslag die zich gaandeweg ontwikkelde tot politieke verenging – toe te staan legde hij ook mede de kiem voor het ontstaan van een onafhankelijkheidsbeweging. Wat dit boek ook zo verdienstelijk maakt is dat Van der Jagt voortdurend verbanden legt tussen de daden van Idenburg en internationale ontwikkelingen: de Russisch-Japanse oorlog van 1904-1905, de Chinese revolutie in 1911, de oproep van de Turkse sultan tot een jihad tegen westerse koloniale mogendheden in 1914. Er komt veel wereldgeschiedenis voorbij. Ondertussen vertelt de auteur weinig tot niets over het persoonlijke leven van Idenburg. Een bewuste keuze, maar een beetje jammer is het wel. Het had dit ruim 500 pagina’s dikke boek misschien nog wat afwisselender kunnen maken. Want die persoon Idenburg intrigeert. Fascinerend is bijvoorbeeld ook wat Van der Jagt vertelt over zijn relatie met koningin Wilhelmina. De vorstin had veel vertrouwen in Idenburg, blijkt uit documenten die Van der Jagt inzag in het Koninklijk Huisarchief. Gedurende decennia raadpleegde ze hem over van alles en nog wat en ook zij zag in 1918 de ideale premier in hem. Later zou ze hem vragen een collegereeks te verzorgen voor haar dochter Juliana, als voorbereiding op haar toekomstige taak als koningin. Onthullend is het inkijkje dat je krijgt in de gesprekken die Idenburg en Wilhelmina hebben gevoerd in de tijd dat Nederland hardhandig huishield in Atjeh. Wilhelmina wilde niks weten van een parlementair onderzoek, waar kranten toe opriepen. Ze was helemaal helemaal voor de harde lijn en kritiek daarop weet ze aan ‘de kwade geest der dagbladen’. Haar kleindochter zou later zeggen: de leugen regeert.||https://www.nrc.nl//nieuws/2022/07/07/in-smetteloos-tropenuniform-tussen-zieken-en-doden-a4135809
2022-07-08||In de oorlogsnacht houdt het geweld niet op||Ruim honderd jaar geleden overzag dichter en soldaat Guillaume Apollinaire (1880-1918) de zoveelste oorlogsnacht en noteerde: ‘Deze nacht is zo mooi met zijn koerende kogels / Een rivier van granaten stroomt boven ons hoofd / Soms licht de nacht even op door een flits’. Het is niet alleen het geweld dat de hemel tekent, maar vooral ook de stilte, een onrustige en beladen stilte waarin dat geweld na-echoot, die Apollinaire zo goed weet te vangen in dit korte vers ‘Overpeinzing’, waarmee de bloemlezing van zijn oorlogsgedichten De nacht is zo mooi met zijn koerende kogels besluit. Dit is hoe het geweest moet zijn (en is) aan het front, dacht ik toen ik het las. Herlas, eigenlijk, want het gedicht verscheen vijf jaar geleden al in een andere bloemlezing, Het raam gaat open als een sinaasappel. Destijds kwam het minder hard binnen, niet alleen omdat toen het idee van oorlog op het Europese continent dwaas en uitgesloten leek, maar ook omdat in die bloemlezing Apollinaires ‘moderne gedichten’ centraal stonden, waaronder het beroemde beeldgedicht ‘Het regent’, terwijl bezorger en vertaler Kiki Coumans ditmaal inzoomt op zijn oorlogspoëzie. Vanuit zijn ‘schuilplaats van krijt’, zoals hij zijn loopgraaf in ‘Overpeinzing’ betitelt, documenteert Apollinaire de oorlog: ‘Mijn verlangen is de streek die voor me ligt / Achter de moffenlinies / Mijn verlangen ligt ook achter me / Voorbij de legerzone’. Zowel de toekomst voor hem als het verleden achter hem is onbereikbaar. Hij zit vast in het heden, ook een nachtmerrieachtige loopgraaf: Donkere, violette vijandige nacht bij vlagen glinsterend als goud Nacht van louter mannen Nacht van 24 september Morgen de bestorming Heftige nacht o nacht wiens ijselijke diepe schreeuw met de minuut  intenser werd Nacht die gilde als een barende vrouw Nacht van louter mannen Vanaf het allereerste begin begon de dichter de Eerste Wereldoorlog te rapporteren, zoals in het vroege gedicht ‘De kleine auto’: ‘We namen afscheid van een heel tijdperk / Woeste reuzen verrezen boven Europa’. Deze oorlog is de start van een tijd waarin niets meer hetzelfde zal zijn. Volkeren stromen toe ‘om elkaar door en door te leren kennen’, schrijft Apollinaire ironisch. Hij draagt ze allemaal met zich mee: ‘Ik ging en droeg al die vechtende legers met me mee / Ik voelde ze in me oprijzen en door het weidse landschap slingeren’. In plaats van zich afzijdig te houden meldt Apollinaire zich niet lang na het uitbreken van de oorlog aan om mee te vechten. Hij maakt in korte tijd flink carrière, maar dat zit zijn poëzie niet in de weg. Integendeel: oorlog en kunst raken nog meer verknoopt, zoals duidelijk wordt uit het motto van De nacht is zo mooi met zijn koerende kogels: ‘Ik hield zoveel van de kunsten dat ik artillerist ben geworden’. In de oorlogsterm wordt de kunst (‘art’) zichtbaar, zoals Coumans in haar inleiding verduidelijkt. Ik moest ook denken aan die andere oorlogsterm uit de moderne kunst van toen: avant-garde. In het licht van deze bloemlezing wordt die term voor vernieuwende kunstenaars nog veelzeggender. Apollinaire zet in een aantal gedichten zijn typografische experiment om woorden méér dan woord te laten zijn voort. Aan het einde van ‘De kleine auto’ vormen zwierende zinnen en woorden een vehikel, ‘de auto die ons een Nieuw tijdperk binnenreed’. In ‘2e artillerist voerman’ is de dichter niet alleen omringd door zijn kameraden, maar ook door een mitrailleur, de Eiffeltoren en een kogel. Deze regels vormen de kogel: ‘Ik hoor een vogel fluiten / De mooie roofvogel’ – in Coumans’ aantekeningen lees je vervolgens dat het Franse woord voor roofvogel (‘rapace’) ook soldatentaal was voor een granaat. Oorlog eist zijn tol en dat geldt evengoed voor Apollinaires poëtische experiment Apollinaire streed niet alleen voor militaire winst, maar ook voor een poëtische, zoals het gedicht ‘De Overwinning’ duidelijk maakt: ‘De Overwinning zal bovenal zijn / Goed in de verte kijken / Om alles / Van dichtbij te zien / En dat alles een nieuwe naam krijgt’. Dat is precies wat avant-gardisten zoals hijzelf, afscheid nemend van het eerdere tijdperk, nastreefden! Granaten zijn roofvogels, de flits die de nacht oplicht is ‘als een bloem die zich opent en dan weer verdwijnt’ en de regen die valt, valt ook echt op de pagina – niet alleen in ‘Het regent’, maar ook in ‘Watten in de oren’. Creatieve destructie, dus. De keerzijde van deze betekeniswinst is echter het onvermijdelijke verlies waarmee het gepaard gaat. Oorlog eist zijn tol en dat geldt evengoed voor Apollinaires poëtische experiment, zoals de wrange slotregels van ‘Altijd’ duidelijk maken: ‘Verliezen / Echt verliezen / Om een vondst mogelijk te maken / Het leven verliezen / Om de Overwinning te vinden’. Deze ambiguïteit mondt uit in vervreemding en eenzaamheid. Tezamen vormen ze de kern van de poëzie in De nacht is zo mooi met zijn koerende kogels. In het urgente en prachtige ‘Wonder van de oorlog’ weet Apollinaire vervreemding en eenzaamheid het best en meest ironisch uit te drukken, door de waanzin van de oorlog te versnellen: ‘Wat mooi toch al die lichtflitsen / Maar het zou veel mooier zijn als het er nog meer waren / Als het er miljoenen waren met net zo’n volledige en relatieve betekenis als letters in een boek / Toch is het even mooi als het leven zelf dat uit de stervenden wegglijdt’. In de oorlogsnacht houdt het geweld niet op, je zou ook haast niet willen dat het ophoudt. Je maakt wat mee: de dichter heeft het zelfs over een feestmaal. Er hangt de geur van geroosterd mensenvlees ‘die bij God niet onaangenaam is’. Het is een krankzinnige situatie, maar er is geen ontkomen aan, behalve door te sterven. Mooi is het natuurlijk niet, maar door het mooi te noemen maakt Apollinaire deze ervaring nog choquerender. Aan de toekomst laat de dichter het verhaal van Guillaume Apollinaire na, die ‘in de oorlog overal was en overal wist te zijn’, niet alleen aan het front, maar tijdens verlofperiodes ook in ‘de gelukkige steden achter de frontlinies’. Maar dat is voor de toekomst, want vooralsnog blijft het stil: ‘En het zou ongetwijfeld nog veel mooier zijn / Als ik ervan uit kon gaan dat al die dingen waarin ik aanwezig ben / Ook in mij konden zijn / Maar zover is het nog niet / Want al ben ik op dit moment overal toch ben ik hier alleen in mezelf’.  

●●●●●
||https://www.nrc.nl//nieuws/2022/07/07/in-de-oorlogsnacht-houdt-het-geweld-niet-op-a4135824
2022-07-08||De trein is het ideale vervoermiddel om in gesprek te raken||De trein mag dan in Amerika, meer misschien dan elders, door de auto verdrongen zijn als populair vervoermiddel, het blijft een boeiende en vooral ontspannen manier om het land te bereizen, die de laatste tijd weer in populariteit groeit. De trein is het ideale vervoermiddel om met mensen in gesprek te raken. In de  auto zit je in je bubbel, in het vliegtuig is het hooguit ‘Hi.’ En als het meevalt: ‘Wat lees je daar?’ 

●●●●●
 Er zijn talloze boeken geschreven over autoreizen dwars door dat immense land, met Kerouacs On the road natuurlijk als een inspirerend hoogtepunt. Maar correspondent Emile Kossen (Elsevier, Telegraaf) heeft voor die andere benadering gekozen. Hij bereisde Amerika per trein, van oostkust naar westkust, van Brunswick, Maine naar Emeryville, Californië en, interessant genoeg, niet in een zo recht mogelijke lijn maar met omwegen naar het Diepe Zuiden, van Chicago naar Las Vegas en van de Twin Cities naar Oregon en Los Angeles. Beschrijvingen van de reis wisselt hij af met gesprekken met medereizigers en passanten in de aanlegplaatsen, en dat zijn merendeels de smakelijkste delen van het boek. Er zijn zelden beschreven locaties, zoals dat andere Las Vegas, in New Mexico, ‘ooit een van de wildste plekken van het Wilde Westen’. Kossen luistert goed en heeft een instinct voor verrassende ontmoetingen, zoals in Ferguson, een voorstad van St. Louis, waar hij een gesprek voert met de zwarte agente Shanette Hall; Ferguson is de plek waar in 2014 een zwarte man werd neergeschoten door een blanke politieagent. In de gesprekken met medereizigers komt dikwijls het al dan niet bestaan van de American Dream voorbij. En vooral zijn beschrijving van een verblijf bij de Amish-gemeenschap in Ohio is informatief en met de nodige nieuwsgierigheid  opgeschreven. Het is een prettig boek, vooral dankzij Kossens losse, hier en daar licht-ironische schrijfstijl. De historische passages zijn informatief ondanks het feit dat hij niet al te veel nieuwe feiten naar boven haalt, maar dat mag in een reisverhaal misschien ook niet verwacht worden. In een beschouwing over de Great  Migration, de grote trek naar het noorden in het midden van de vorige eeuw, had hij misschien iets meer het belang van de falende katoenopbrengst  en de opkomst van het gemechaniseerde oogsten kunnen vermelden.  Ook scheert hij wat snel over de geschiedenis van het Amerikaanse treinvervoer heen, laat hij wat betreft de teloorgang de rol van de autolobby wat onderbelicht. En Mississippi mag dan statistisch gezien een flyover state zijn, Amerikanen gebruiken die term toch doorgaans voor de lap land waar je overheen moet als je van de westkust naar de oostkust wil, of omgekeerd.  Maar dat is nitpicking over een boek dat best enthousiasmeert voor een soortgelijke treinreis.||https://www.nrc.nl//nieuws/2022/07/07/in-de-trein-kun-je-goed-praten-met-amerikanen-a4135811
2022-07-08||De schrijver als een god die de dood terugdraait||Op zaterdag 25 november 1944 werd in Zuid-Londen een warenhuis getroffen door een Duitse V2-raket. De ravage was enorm en 168 mensen kwamen om het leven, onder wie 33 kinderen. Op weg naar zijn werk kwam  Francis Spufford (1964)  dagelijks langs de plaquette die deze ramp herdacht. De omgekomen kinderen inspireerden hem tot het schrijven van de roman Eeuwig licht. Meteen al op de eerste pagina’s beschrijft hij uitgebreid de val van de raket en de gruwelijke ontploffing die volgt, beeldje voor beeldje, als in een vertraagde film. Maar dan volgt direct de omslag: in het vervolg van de roman gunt Spufford vijf van de gedode kinderen alsnog een volledig leven. ‘Alle versies van hun toekomst zijn hun ontnomen’, schrijft hij, ‘hoe kan dat verlies worden gemeten?’ Alleen maar door je ‘een alternatieve filmspoel van de tijd’ voor te stellen, een versie waarin de raket bijvoorbeeld vierhonderd meter verder was terechtgekomen ‘en louter duiven had gedood’. En daar zijn ze dan, dankzij Spufford, de overlevers die nooit zullen weten waaraan ze zijn ontsnapt: drie jongens, Alec, Vern en Ben, en twee meisjes, de zusjes Jo en Val. Met tussenstappen van vijftien jaar beschrijft Spufford de levens die ze alsnog hebben geleid, tot 2009 aan toe. (Voor de goede orde: hij  heeft zijn hoofdrolspelers verzonnen, ze horen niet bij de werkelijke slachtoffers.) Het meest opvallende aan Eeuwig licht is dat dit uitgangspunt tot een goed boek heeft geleid. Vijf personages, vijf levens, dat vraagt al heel wat van je aandacht als lezer, en hoe kun je al die levens leren kennen als ze dan ook nog eens maar één keer in de vijftien jaar even oplichten? Spufford speelt het klaar. Niet door zijn personages de wereldgeschiedenis te laten veranderen; daarvoor heeft hij ze niet aan de bominslag laten ontkomen. Hij schenkt ze gewone levens, met grote en met kleine drama’s, die subtiel duidelijk maken dat geen enkel leven  gewoon is; als Eeuwig licht een feelgood-boek is, dan feelgood voor mensen die zich verzoend hebben met het menselijk tekort. De echte kracht van de roman is Spuffords stijl, de manier waarop hij die levens beschrijft, en  ook het decor, dat voornamelijk uit Zuid-Londense straten bestaat. Hij doet dat uiterst zorgvuldig, hij neemt de tijd voor zijn personages, alsof hij weet: ik zie ze pas weer over vijftien jaar, ik moet ze nu alle aandacht geven die ze verdienen. Ben, de busconducteur die aan angstaanvallen lijdt, de veelbelovende zangeres Jo die zich  moet verzoenen met een bestaan als muzieklerares, Vern die als projectontwikkelaar een paar keer failliet gaat, Val die in ultrarechtse kringen belandt, Alec die een goede baan als zetter heeft maar op straat komt te staan als de computers hun intrede doen – ondanks de hiaten van vijftien jaar zijn het uitgewerkte personages geworden, wier levens ook nog eens een beeld schetsen van de Engelse maatschappij. Dat laatste doet Spufford niet al te geforceerd, zetstukken worden zijn personages nooit. Spufford schenkt verzonnen mensen een verzonnen leven – dat is wat schrijvers nu eenmaal doen. Toch wordt er tegelijkertijd wel degelijk iets over het échte leven gezegd. Rampspoed, grote gebaren, verrassende ontwikkelingen – de auteur gaat ze niet uit de weg maar brengt ze onder in de levens die hij beschrijft. Alle momenten, hoe spectaculair ook, worden onderdeel van een stroom die ondanks alles gestaag verder stroomt, zelfs als er bootjes omslaan. Die benadering, en de toon die daaruit volgt, geeft de roman iets elegisch, bijna iets religieus – niet voor niets is Spufford de god die de dood van zijn personages ongedaan maakt. Onder het lezen van Eeuwig licht rijst gaandeweg wel de vraag of die god nog iets gaat doen met het gegeven dat hij vijf omgekomen kinderen een leven heeft gegund dat ze niet hebben geleid. Deze roman zet je aan het denken over hoe dat nu ook weer werkt met fictie en personages. Spufford schenkt verzonnen mensen een verzonnen leven – dat is wat schrijvers nu eenmaal doen. Maar dat deze vijf personages ook binnen het kader van de roman nooit hebben bestaan is toch iets anders; dat zorgt voor een verdubbeling van fictie. Daarmee wordt het elegische, melancholische gehalte van het boek alleen maar groter, en wordt er tegelijkertijd wel degelijk iets over het échte leven gezegd. Tegen het einde van het boek verwacht je een extra laag waarin die levens die wel en niet zijn geleefd samenkomen, een magisch-realistische laag desnoods, een grote finale waarin de illusie die de auteur heeft geschapen weer wordt opgeheven of bekrachtigd. Maar Spufford kiest als sluitstuk iets anders: hij vat het samen in één zinnetje, dat zo subtiel is dat je er bijna overheen leest.  

●●●●●
||https://www.nrc.nl//nieuws/2022/07/07/de-schrijver-als-een-god-die-de-dood-terugdraait-a4135813
2022-07-08||Hoog tijd voor zelfbeheersing, leert Fukuyama ons over het liberalisme||Is het liberalisme op sterven na dood? De geloofsartikelen waarop de liberale democratie steunt – bescherming van de vrijheid van het individu, noodzaak van democratische controle van de macht, geloof in de gelijkwaardigheid van alle mensen – worden openlijk gehoond en geminacht.  In 2019 verklaarde Vladimir Poetin in de Financial Times het liberalisme tot een ‘achterhaalde’ leer, aangezien het zou botsen met de belangen van een overweldigende meerderheid van ‘het volk’, dat immers niets moest hebben van immigratie, open grenzen en de multiculturele samenleving. Redevoering na redevoering noemt de Hongaarse premier Viktor Orbán het liberalisme een jammerlijke dwaalleer; hijzelf bepleit de zogenaamde ‘illiberal democracy’, waarin de onvervreemdbare eigenheid van cultuur en christendom dominant moeten zijn.  Maar de doodsaanzeggingen komen niet alleen van neo-nationalistische zijde. Overal in West-Europa en de Verenigde Staten heerst onvrede over het liberalisme in praktijk, zowel op de rechter- als de linkerflank. Of het nu gaat over de trage aanpak van de klimaatcrisis of van de toenemende ongelijkheid, over de steeds dieper wordende kloof tussen de bestuurlijke elite en de gewone man, of over gevraagde, of juist ‘doorgeschoten’ diversiteit in de samenleving, steeds wordt er met een beschuldigende vinger naar de zelfgenoegzame, wereldvreemde, elitaire liberale middenpartijen gewezen, die tekort schieten in ideeën en daadkracht. ‘Liberaal’ kan van oudsher veel dingen betekenen; tegenwoordig is het vooral een scheldwoord. Als tegenwicht is er de laatste jaren een flinke stroom boeken op gang gekomen, waarin het hedendaagse liberalisme bekritiseerd wordt, maar nadrukkelijk niet op de vuilnishoop van de geschiedenis wordt gegooid. Ik doe een greep: How to be a Liberal (2020) van de Britse journalist Ian Dunt, A Thousand Small Sanities (2019) van de Amerikaanse essayist Adam Gopnik en Furcht und Freiheit (2019) van de Duitse politicoloog Jan-Werner Müller. Al die boeken beogen een wake-upcall: er is veel aan te merken op het liberalisme, zowel als historische politieke stroming als wanneer het de huidige praktijk betreft, maar pas op, we moeten voorkomen dat we het kind met het badwater weggooien. Noodzakelijke kritiek op het liberalisme moet volgens deze auteurs niet verward worden met een radicale afwijzing van het liberalisme. Besef wat er op het spel staat. Kijk naar wat er in Rusland, Hongarije, China, Turkije en de Verenigde Staten gebeurt. Met Het liberalisme en zijn schaduwzijden voegt de Amerikaanse politicoloog Francis Fukuyama zich bij dit koor. Het klassieke liberalisme waarvoor Fukuyama het opneemt, is ‘de doctrine die voor het eerst werd ontwikkeld in de tweede helft van de zeventiende eeuw, waarin werd gepleit voor de beperking van regeringsmacht door middel van wetten en uiteindelijk ook grondwetten, en waarbij instituties in het leven werden geroepen waarmee de rechten van de burgers werden beschermd voor wie die wetgeving gold.’  De vrijheid van het individu om zijn of haar eigen leven naar eigen inzichten vorm te geven, zelf te beslissen wat voor hem of haar het goede leven is, zorgt per definitie voor debat en politieke strijd zonder einde. Dat liberalisme beschouwt Fukuyama dan ook als een middel om diversiteit te reguleren, anders gezegd ‘het vreedzaam organiseren van diversiteit in pluralistische samenlevingen’. De staat bepaalt niet voor haar burgers wat voor hen zin- en betekenisvol is, dat mag je helemaal zelf uitmaken. Als je je leven wilt wijden aan het opvangen van vluchtelingen of het verzamelen van postzegels, dan is dat jouw zaak.  Het liberalisme is emancipatoir, waarborgt de rechten van het individu, gelooft in vooruitgang. Maar het ontbreekt aan vergezichten voor de samenleving als geheel. Zoek dat zelf maar uit. Zoals de Britse journalist Edmund Fawcett laat zien in zijn excellente geschiedenis Liberalisme, het verhaal van een idee (2015) wurmde het liberalisme zich in de negentiende eeuw omhoog tussen de twee grote ideologieën van die tijd – conservatisme en socialisme, die ieder op hun manier het collectief huldigden – en richtte zich op de vrijheid en verantwoordelijkheid van het individu. Het liberalisme wil traditioneel eerder een democratische spelverdeler zijn dan een ideologie met een receptuur voor een ideale samenleving. Dat is van oudsher zowel een kracht als een zwakte. Het liberalisme is emancipatoir, waarborgt de rechten van het individu, gelooft in vooruitgang. Maar het ontbreekt aan vergezichten voor de samenleving als geheel. Zoek dat zelf maar uit.  Mark Rutte beschreef in zijn H.J.Schoo-lezing uit 2013 het hebben van een visie als ‘de olifant die het uitzicht belemmert’. In die zin is hij een voorbeeldige liberaal. In zijn nieuwe boek treedt Fukuyama de huidige kritiek op het liberalisme met open vizier tegemoet. Zijn eigen naam en faam is voor altijd verbonden met ‘het einde van de geschiedenis’, de these die hij verkondigde in het essay uit 1989 – en die hij later uitwerkte in een boek – waarin hij stelde dat de liberale democratie het politieke model was dat alle andere had verslagen. Het heeft Fukuyama wereldberoemd gemaakt, maar het is tot op de dag van vandaag ook een molensteen om zijn nek. Alles wat hij sindsdien geschreven heeft wordt in het licht gezien van zijn optimisme van weleer. Dat hij ook toen al besefte dat het ‘einde van de geschiedenis’ bepaald niet de hemel op aarde zou zijn, en dat hij bovendien niet schroomt zijn eigen overtuigingen steeds kritisch tegen het licht te houden, haalde weinig uit. Toen eind juni bekend werd dat Fuku-yama op de sanctielijst van het Poetin-regime was geplaatst, twitterde de Britse correspondent van de Financial Times: ‘Russia has just sanctioned Francis Fuku-yama. The end of history is over!’ Dat is een karikatuur: het was juist Fukuyama die voorzag dat de omgang met de geschiedenis in landen zoals Rusland voortaan bij uitstek postmodern zou zijn, nationalisme als cynische dekmantel voor corruptie en politiek in maffia-stijl; net zoals de preken van Orbán en zijn westerse geestverwanten over een samenleving van christelijke waarden en gemeenschap een rookgordijn zijn om zelfverrijking en vriendjespolitiek aan het zicht te onttrekken.  In Het liberalisme en zijn schaduwzijden stelt Fukuyama dat de liberale orde in de Verenigde Staten en Europa zijn eigen ondergang bewerkstelligt doordat de kernbeginselen tot in het extreme zijn doorgevoerd. Met die beginselen zelf is weinig mis, vindt hij, maar wel als ze geen beperking meer kennen. ‘Vaak begint een leer of een ideologie met een kerninzicht dat waar is, of zelfs onthullend, maar gaat het mis zodra dat inzicht tot in het extreme wordt doorgevoerd – zodra de leer leerstellig is, om het zo maar te zeggen.’ Het neoliberalisme is zo’n ontsporing. ‘Een van de kernideeën van het liberalisme is de waardering en bescherming van individuele autonomie. Maar die basiswaarde kan ook te ver worden doorgevoerd. Ter rechterzijde betekende autonomie in de eerste plaats het recht om vrijelijk te kopen en te verkopen, zonder tussenkomst van de staat. Waar dat concept tot het uiterste werd doorgevoerd, ontaardde het economische liberalisme aan het eind van de twintigste eeuw in het ‘‘neoliberalisme”, wat leidde tot groteske ongelijkheden.’  Ook door het individualisme tot in het uiterste te bevorderen, zegt Fukuyama, heeft het liberalisme zich in zijn eigen voet geschoten. Het recht om jezelf te zijn, aldus Fukuyama, betekende ‘persoonlijke autonomie wat betreft keuzevrijheid en waardering van levensstijlen en verzet tegen sociale normen die werden opgelegd door de omringende samenleving.’ Allemaal noodzakelijk, vindt ook hij, maar het heeft ook geleid tot zogenaamde identiteitspolitiek, waardoor een andere liberale waarde, tolerantie, in het gedrang komt. Wie het ‘autonome ik’ heilig verklaart, ziet andere overtuigingen al snel als bedreigend en onverdraaglijk. Ook door de eis van transparantie te ver door te voeren, komt het idee van de privésfeer, waarover de maatschappij niets te zeggen heeft, steeds meer onder druk te staan.  Er is in beginsel niets mis met geloof in de vrije markt, denkt Fukuyama, maar het liberalisme is mateloos geworden, overtuigd van zijn eigen voortreffelijkheid — daar zit het grootste probleem Waar iemand als Jan-Werner Müller het liberalisme wil herijken door het juist radicaal op te komen voor de ‘verliezers’ in de liberale democratieën, gemarginaliseerde groepen en slachtoffers van de groeiende ongelijkheid, daar pleit de liberale conservatief Fukuyama juist voor zelfbeheersing en gelijkmatigheid.  Het liberalisme is mateloos geworden, overtuigd van zijn eigen voortreffelijkheid, daar zit volgens hem het grootste probleem. Er in beginsel niets mis met geloof in de vrije markt, zegt hij, een ontzagwekkend aantal mensen op de wereld is daardoor welvarender geworden, maar denken dat een terugtredende overheid de grootste zegen is, ziet hij als een jammerlijke misvatting. Het is aan een sterke overheid om te zorgen dat mensen niet buiten de boot vallen. Ook prijst hij de Franse filosoof Michel Foucault (‘briljante boeken’) omdat hij laat zien dat ook ogenschijnlijk neutrale instituties instrumenten van macht en disciplinering kunnen zijn. Maar hij ziet Foucault ook als de aanjager van een radicale kritiek die in iedere taaluiting een middel tot machtsuitoefening ziet, zodat een uitwisseling van argumenten in de publieke arena moeizaam of zelfs onmogelijk wordt. Fukuyama: „Volgens de logica van Foucault zijn de woorden zelf uitdrukkingen van macht, en die macht, zo wordt beweerd, kan mensen een lichamelijk onveilig gevoel geven.”  Dat ‘links’ het liberalisme verwijt zijn belofte van gelijkwaardigheid niet na te komen wanneer het gaat om gemarginaliseerde groepen is volgens Fukuyama terecht. Door de nadruk te leggen op het individu en eigen verantwoordelijkheid, ontgaat het de liberaal, die almaar bezig is mensen ‘in hun eigen kracht te zetten’, dat daadkracht van bovenaf vereist is om die groepen werkelijk ‘a seat at the table’ te geven. Ook hier is Mark Rutte exemplarisch. In 2015 zei hij over discriminatie op de arbeidsmarkt: ‘Ik heb daar over nagedacht en ben tot de conclusie gekomen dat ik dit niet kan oplossen.’ Want: ‘de paradox is dat de oplossing bij Mohammed ligt. (…) Je moet je invechten.’ Fukuyama verwerpt zulke onmachtige niksigheid, maar waarschuwt meteen voor het andere uiterste: wanneer de groepsidentiteit zelf tot uniek wordt verklaard, en dus belangrijker wordt dan het individu, leidt dat tot een uitholling van het liberale idee van een gedeelde menselijkheid. De grootste verdienste van dit boek is dat Fukuyama de huidige weerzin tegen het liberalisme helder beschrijft en zich werkelijk in die kritiek verdiept. In die zin is dit essay verplichte kost voor iedereen die de vaak verwarde discussie helder wil krijgen. Maar het essay lijkt toch vooral bedoeld als aansporing voor liberalen die de boel ernstig hebben laten versloffen. Zijn gehamer op matiging zal weinig verbeten critici van de liberale orde overtuigen.    Ja, de overheid moet weer een rol spelen in de samenleving om de zwakkeren te beschermen, er moet weer vertrouwen in feitelijkheid en wetenschap komen, vrijheid van meningsuiting is te belangrijk om aan de grote tech-bedrijven toe te vertrouwen, de behoefte aan transparantie moet niet het einde betekenen van ons recht op een privéleven.  Het zijn redelijke voorstellen voor redelijke mensen. Maar hoe je de groeiende groep onredelijken tegemoet moet treden in hun nietsontziende vijandigheid jegens de kernwaarden van het liberalisme zelf, die zich in het politieke landschap vooral op de rechterflank bevinden, daar geeft Fukuyama geen antwoord op. 

●●●●●
||https://www.nrc.nl//nieuws/2022/07/07/hoog-tijd-voor-zelfbeheersing-2-a4135823
2022-07-08||Column | Waddenthrillers van een hoog niveau||In het Texelse Oosterend tuur ik naar Vlieland en de zandplaten op het wad. Mijn zwager moet hier ergens  zeilen. Hij houdt van droogvallen, wat een sensatie is, zeker als hij bij het opstaan ineens oog in oog staat met een brutale zeehond en hij de oesters van zijn boot kan plukken.  Op het strand lees ik voor het eerst in tijden een thriller: De Hollander van Mathijs Deen. Net als in zijn novelle Het lichtschip en zijn meeslepende De Wadden. Een geschiedenis, sleurt hij je in dat boek meteen de zee op, zo dreigend is wat hij al op de eerste bladzijden neerzet.  Het is bijzonder om te zien hoe goed Deen het métier van het thrillerschrijven beheerst. Hij lijkt daarin op Georges Simenon, die als geen ander van misdaad literatuur kon maken. Deens Maigret is een rechercheur van de Duitse Bundespolizei, Liewe Cupido, zoon van een Texelse visser en een Duitse moeder. Net als Maigret is hij een zwijgzame man, die alle losse eindjes van een gepleegde moord op zijn dooie gemak aan elkaar knoopt.  Texel komt in De Hollander  alleen voorbij in Cupido’s jeugdherinneringen, die aan het einde van het boek een beslissende rol spelen. Dan blijkt ook hoe belangrijk het in een thriller is om goede bijrollen te hebben, zoals marechaussee Geeske Dobbenga, die tijdens een patrouillevaart het lijk van een Duitse wadloper heeft ontdekt.  Het leuke aan Deen is nu dat hij dat lijk op een betwist gebied bij het waddeneiland Borkum legt. Zo kan hij op een vermakelijke manier de naijver tussen de Duitse en Nederlandse justitie  neerzetten en blijkt er zelfs een oud grensgeschil te bestaan, dat op een gegeven moment op een mini-zeeoorlog dreigt uit te lopen. Een belangrijke rol is hier weggelegd voor de Nederlandse marechaussee-commandant Henk van de Wal, die schittert in zijn hoekigheid en tot falen gedoemd fanatisme. In geen tijden heb ik het verschil tussen Nederlanders en Duitsers zo scherp en geestig neergezet gezien als in De Hollander.  Het drama is , zoals in veel thrillers, simpel. Want alles draait in De Hollander om de vraag wie de wadloper heeft vermoord. De plot komt echter als een grote verrassing en heeft alles van een Shakespeareaans koningsdrama vol subtiele wraak. Toen ik het boek nogmaals begon te lezen, ontdekte ik de vele verhulde aanwijzingen die Deen vanaf de eerste bladzijden in zijn verhaal verwerkt had en die mijn bewondering voor zijn aanpak alleen maar deed toenemen.  Thuis haal ik een andere ‘waddenroman’ uit de kast: The Riddle of the Sands  (1903) van Erskine Childers, dat zich afspeelt op de Oost-Friese wadden, tegen de achtergrond van een dreigende Duitse invasie van Engeland.  Childers’ Cupido is Carruthers, een lage ambtenaar van het Britse ministerie van Buitenlandse Zaken, die met een vriend een zeiltocht maakt op het jachtje Dulcibella. Samen varen ze op het wad een ingenieus Duits complot binnen, dat laat zien dat de Engelsen aan het begin van de twintigste eeuw nauwelijks voorbereid waren op een grote oorlog met supermacht Duitsland. Nu in Europa een nieuwe oorlog woedt, die zich uiteindelijk ook naar de zee zal uitbreiden, is het extra interessant om te lezen. Mathijs Deen kan er voor zijn volgende boek misschien een idee uit halen.||https://www.nrc.nl//nieuws/2022/07/07/waddenthrillers-van-een-hoog-niveau-a4135848
2022-07-08||Eva Menasse: ‘Ik beschrijf mensen ook in hun zondigheid’||Negentien jaar oud was Eva Menasse toen in 1989 het IJzeren Gordijn openscheurde en Oost-Duitse vluchtelingen via de Oostenrijks-Hongaarse grens massaal naar het vrije Westen trokken. Meer dan dertig jaar later verwerkte ze die historische gebeurtenis in Dunkelblum, haar onlangs als Dunkelblum zwijgt  in vertaling verschenen roman over het verzwegen oorlogsverleden van een fictief provinciestadje aan de grens met Hongarije. „In 1989 kwam alles in beweging”, zegt ze, nog altijd opgewonden over die gebeurtenis,  in de tuin van haar Amsterdamse uitgever. „Het was niet alleen een keerpunt in de geschiedenis, maar ook in mijn eigen leven. Ik was opgegroeid met de dreiging van de atoombom en de Koude Oorlog, en die was ineens voorbij. Wat in beton gegoten zat, verdween. Zo komen in Dunkelblum jongeren uit de grote stad de Joodse begraafplaats opknappen. Net als de vluchtelingen brengen zij met hun komst alles in beweging.” Eva Menasse (Wenen, 1970) studeerde geschiedenis en Duits. Als journalist bij de Frankfurter Allgemeine Zeitung deed ze in 2000 verslag van het proces tegen de Britse holocaustontkenner David Irving. In 2005 debuteerde ze met de roman Vienna, die over haar Joodse familie gaat – haar vader was de beroemde voetballer Hans Menasse. In 2013 verscheen haar roman Quasikristalle. Voor haar verhalenbundel Tiere für Fortgeschrittene (2017) kreeg ze de Österreichischer Buchpreis. Dunkelblum  werd in 2021 bekroond met de Bruno-Kreisky-Preis für das politische Buch. Eva Menasse woont in Berlijn. Aan het einde van de Tweede Wereldoorlog zijn in Dunkelblum tweehonderd Joodse dwangarbeiders door de nazi’s vermoord en in een massagraf gedumpt. Sindsdien wordt over die misdaad gezwegen, al overschreeuwen de Hitlerjongens van weleer elkaar in de kroeg nog altijd over hun gloriedagen in het Derde Rijk.  Alles verandert wanneer op een dag een vreemdeling in het stadje opduikt, die op zoek gaat naar dat massagraf om de slachtoffers te kunnen herbegraven. Vanaf dat moment begint de ontrafeling van wat zich tussen 1938, toen Oostenrijk door Duitsland werd gannexeerd, en 1945 in het stadje heeft afgespeeld. Menasse vertelt het vanuit een wisselend perspectief. Bijvoorbeeld aan de hand van de bejaarde dorpsdokter, die in 1938 de plaats innam van zijn verdreven Joodse voorganger, of van de Joodse kruidenier die eveneens verjaagd werd, maar na de oorlog teruggekeerde. En dan is er nog de gravin , die een verhouding had met een lokale nazi, die tijdens een feestje op haar kasteel die dwangarbeiders liet doodschieten. Vergeet ook de voormalige gouwleider niet, die nog altijd dweept met Hitlers ‘mooie blauwe ogen’ en ‘zachte kunstenaarshanden’.  Uw roman begint als een speelfilm, met een camera die vanuit de lucht inzoomt op het dorp… „ …en dan een venster binnengaat. Een Duitse criticus vergeleek het met de film Rear Window van Alfred Hitchcock.” Dunkelblum is een fictief stadje. Maar u baseert zich op de wrede werkelijkheid, die zich in 1945 in de Oostenrijkse deelstaat Burgenland voltrok. Wat was daarbij uw uitgangspunt?  „De moord op tweehonderd Joodse dwangarbeiders in het stadje Rechnitz in maart 1945. Sinds begin jaren negentig weten we min of meer alles over dat drama. Elfriede Jelinek heeft er een toneelstuk over geschreven, er is een documentaire over gemaakt en er bestaat zelfs een, behoorlijk slechte, Israëlische speelfilm. Toch wist ik niet wat er  precies gebeurd was. Je denkt algauw zo van nazi-tijd, een bloedbad, ja logisch. Ik wilde dat aanvankelijk ook niet tot het thema van mijn boek maken. Pas toen ik er omheen begon te lezen, vond ik iets dat me niet meer losliet.” En dat was? „Dat er nog 120 andere bloedbaden in die grensstreek met Hongarije hebben plaatsgevonden. Het fascineerde me zo dat ik niet meer kon ophouden me erin te verdiepen. Op een gegeven moment had ik, net als bij mijn roman Vienna, zo’n onoverzichtelijke berg materiaal dat ik niet meer wist wat ik ermee moest beginnen. Tot ik op een dag wakker werd en besefte dat in datzelfde gebied in de zomer van 1989 het IJzeren Gordijn was opgehaald. Die gebeurtenis vormde een spectaculair moment in mijn volwassenwording. Ineens wist ik dat ik mijn verhaal moest vertellen in de vorm van een vertelling, waarin iets openging wat eerst dichtgegaan was. En dat was het verhaal van het bloedbad.” Vonden die 120 bloedbaden alle plaats in dat kleine Burgenland? „Niet alleen daar, maar ook in het oosten van Neder-Oostenrijk, zeg maar langs de grens waar de nazi’s in de herfst van 1944 begonnen met de bouw van de Süd-Ostwall, de verdedigingsmuur tegen het oprukkende Rode leger. Die wal was meer dan 1.000 kilometer lang. Voor de aanleg ervan werden Joodse dwangarbeiders uit Hongarije ingezet. Toen het Duitse leger werd terugdrongen, heeft de SS ze vermoord. Zo was de praktijk in die dagen.”  Waarin week Rechnitz af  van die andere plaatsjes? „Van de bloedbaden in de stadjes en dorpen rondom Rechnitz waren de lijken van de slachtoffers al in de jaren zestig en zeventig gevonden. Ze werden opgegraven en op de lokale Joodse begraafplaatsen ter aarde besteld. Er was toen geen enkele ophef. Het bijzondere aan Rechnitz is nu dat daar tot op de dag van vandaag geen stoffelijk overschot is gevonden. En de bevolking zweeg over het bloedbad.” Wanneer kwam daar verandering in? „Na de val van de Muur, want daarvoor zat Europa gevangen in een blokmentaliteit. Pas nadat die was verdwenen, werd alles bespreekbaar. Alles in mijn boek is waargebeurd, ook al is het fictie en laat ik mijn verhaal een paar jaar eerder beginnen.” Waarom heet het stadje Dunkelblum? „Het is de verdwenen familienaam van een Joods echtpaar dat bevriend was met mijn ouders. Ik had hem in mijn notitieboekje opgeschreven en besloot hem voor mijn roman  te gebruiken. Op een vergelijkbare manier heb ik ook alle andere plaatsen in de omgeving van Dunkelblum Joodse familienamen gegeven.” Waarom zijn die lijken in Rechnitz nooit gevonden? „De Oostenrijkse overheid heeft in de jaren negentig echt alles gedaan om ze op te sporen. Er is veel geld gestoken in satellietopnamen, luchtfotografie, archeologisch bodemonderzoek, proefopgravingen, cartografie. En dan nog…. niente, nada.”  Hoe kan dat? „Omdat het al te lang geleden was, maar ook omdat er mogelijk twee bloedbaden waren. Wanneer dan het ene lijk op de ene plek is begraven en het andere elders, en wanneer aan de ene slachting groep A heeft meegedaan en aan de andere groep B, dan is het op een gegeven moment zo’n chaos dat niemand zich meer herinnert wat waar gebeurd is. Het hele gebied van de Süd-Ostwall is in de loop der jaren ook nog eens zo overhoop gehaald, dat je zelfs met luchtbeelden niets meer kunt zien.” Uw verteller vraagt zich af of het Kwaad echt bestaat, maar noemt die vraag ook ‘ouderwets en quasireligieus’. De grootste schoft in uw boek, de nazi Horka, zou zijn wreedheid danken aan zijn gewelddadige opvoeding. „Ambivalente personen zijn voor een schrijver interessanter dan echte schoften en sadisten. Zij besloten op een gegeven moment te gaan liegen en medeplichtig te worden. Horka is zo iemand. Hij is gebaseerd op een bestaande figuur, zoals ook gouwleider Ferbenz en de gravin dat zijn. In Dunkelblum is maar weinig verzonnen. Het meeste bestaat uit historisch materiaal dat in een fictief stadje samenkomt. Ik voeg daar ook gebeurtenissen uit die andere stadjes bij.” Ik probeer in ieder geval mijn personages recht te doen. Sommige critici vonden daarom dat ik nazi’s probeerde te begrijpen en te verontschuldigen. Sommige van uw nazi-personages zijn zelfs sympathiek. „In ieder geval vertegenwoordigen ze niet het absolute kwaad. Je kunt toch niet doen of het allemaal zwijnen waren, omdat ze nu eenmaal in die gruwelijke tijd leefden? Je moet hun handelen ook in de omstandigheden van een dictatuur zien te begrijpen. Ik probeer in ieder geval mijn personages recht te doen. En dat is me kwalijk genomen door sommige critici, die vonden dat ik nazi’s probeerde te begrijpen en te verontschuldigen. Maar dat doe ik helemaal niet. Ik probeer slechts menselijke verhoudingen te doorgronden. Het is juist interessant je af te vragen hoe een gewoon iemand een beul kan worden. In Dunkelblum  beschrijf ik mijn personages zowel in hun menselijkheid als in hun typische zondigheid. Ik wil begrijpen hoe het kan dat in een van die 120 plaatsen nooit over dat bloedbad gesproken is en dat massagraf niet gevonden is.” Hoe verklaart u dat zwijgen?  „Als je die afzonderlijke bloedbaden met elkaar vergelijkt, dan moet je concluderen dat de lokale bevolking zich vooral door de autoriteiten heeft laten leiden. Zoiets is zowel logisch als banaal. In Deutsch-Schützen, in de buurt van Rechnitz, waar ook een bloedbad plaatsvond, was dat anders. Daar was de bevolking veel kritischer, omdat de protestante dominee elke zondag in de kerk tegen de nazi’s preekte. In Rechnitz gold het tegenovergestelde. De boerenbevolking gedroeg zich nederig ten opzichte van de adel. En die was dik met de SS. In Dunkelblum  is de gravin zelfs de geliefde van een van die SS’ers. „Na de oorlog veranderde in die houding niets. Gouwleider Ferbenz wordt ook na 1945 nog  als een belangrijke meneer gezien. Nazi-beul Horka weet de Russische bezetter zelfs zo te paaien dat ze hem tot politiechef benoemen. Meteen begrijp je waarom de gewone man meent dat er niets is veranderd. Of het nu om de nazi’s, de Russische bezetters of de republiek gaat, voor hem is het alsof dezelfde elite altijd aan de macht is. Wanneer na de oorlog in het stadje mysterieuze moorden plaatsvinden, is voor die gewone man ook het geweld van continue aard, al hebben die moorden niets met elkaar te maken. En dan houdt hij helemaal zijn mond. Er is een duidelijke samenhang tussen geweld, autoriteit en de elite.” Is Oostenrijk anders met zijn nazi-verleden omgegaan dan Duitsland? „Duitsland werd door de geallieerden gedwongen om het nazi-verleden innerlijk te verwerken. In Oostenrijk begon die verwerking pas in de jaren tachtig, toen het nazi-verleden van president Kurt Waldheim bekend werd. Maar vergeet niet dat ook Nederland, België en Frankrijk lang hebben gezwegen over hun collaboratie, hun antisemitisme en hun medewerking aan de Holocaust. Het is normaal menselijk gedrag. Je wilt nu eenmaal niet terugkijken op iets verschrikkelijks, je wilt je grootouders als helden zien en als ze geen helden zijn, dan zwijg je. Waar de Duitsers gedwongen werden zich met hun verleden bezig te houden, zwegen de anderen net zo lang tot het niet meer kon.”||https://www.nrc.nl//nieuws/2022/07/07/ik-beschrijf-mensen-ook-in-hun-zondigheid-a4135807
2022-07-08||VS: ASML moet de handrem zetten op de chipmachines voor China||Hoe houden we de Chinezen op 14 nanometer? Dat is, in één zin, de inzet van het diplomatieke offensief van de VS om de groei van de Chinese chipindustrie af te remmen. China loopt jaren achter in chiptechnologie, omdat fabrikanten geen toegang hebben tot de meest geavanceerde lithografiemachines van ASML. De handrem moet van de Verenigde Staten nog strakker worden aangetrokken. Met het blote oog zie je geen verschil, maar in de chipindustrie is het onderscheid tussen 14 nanometer en 3 nanometer (een miljoenste van een millimeter) enorm. Het is het verschil tussen de meest geavanceerde chips die China op dit moment kan maken en de supersnelle chips die bedrijven als Samsung en TSMC produceren (dankzij machines van ASML). Hoe dichter de schakelingen van een chip op elkaar geplaatst kunnen worden des te meer rekenkracht op een vierkante centimeter past. Dat voordeel willen de Amerikanen voor de westerse wereld behouden.  Persbureau Bloomberg schreef eerder deze week dat de VS met Nederlandse diplomaten praat over exportbeperkingen voor ASML. Die gesprekken kwamen volgens Bloomberg op gang na een bezoek van Don Graves, staatssecretaris van het Amerikaanse ministerie van Handel. Hij bezocht in mei het ASML-hoofdkantoor. In feite zijn de gesprekken tussen Washington en Den Haag al ruim een jaar aan de gang. Dat bevestigen ingewijden in Washington en Den Haag aan NRC. De regering-Biden leek een andere koers te varen dan de exportbeperkingen  van de regering Trump. Die vielen niet goed, ook niet bij Amerikaanse bedrijven die chips in China produceren of  aan China verkopen. De oorlog tussen Rusland en Oekraïne heeft de verhoudingen tussen de wereldmachten verder op scherp gezet. De Amerikanen proberen de Nederlandse en Japanse regering te bewegen de export van lithografiemachines naar China te beperken. Lithografie – het belichtingsproces – is het hart van de chipproductie. De gangbare techniek, met een lichtbron die ‘diep ultraviolet’ of ‘DUV-licht’ produceert, is minder fijnmazig dan de nieuwste methode: ‘extreem ultraviolet’ of ‘EUV’. Dat is een techniek die alleen ASML beheerst.  ASML domineert de markt voor alle lithografiemachines. De andere leveranciers zijn Canon en Nikon, uit Japan. De VS proberen export van lithografiemachines naar China te beperken Er is een officiële diplomatieke route om de export te reguleren van specifiek techniek die voor militaire doeleinden gebruikt kan woorden. Dat is het ‘Wassenaar Arrangement’, een overeenkomst tussen 42 landen, waaronder Oekraïne en Rusland. ASML’s EUV-techniek valt onder dat Wassenaar Arrangement.  De Amerikanen zijn bang dat het China met EUV nog meer ruimte krijgt kan om bijvoorbeeld kunstmatige intelligentie te verbeteren. Op aandringen van de VS  heeft de Nederlandse overheid in 2019 geen exportvergunning gegeven voor een EUV-machine die door het Chinese chipbedrijf SMIC besteld was. De VS stelden begin dit jaar voor om ook DUV-technologie opnieuw te reguleren via het Wassenaar Arrangement. De kans is klein dat dit voorstel erdoor komt, wijzigingen moeten namelijk in consensus worden aangenomen. Door de oorlog tussen Oekraïne en Rusland is het Wassenaar Arrangement de facto vleugellam. Volgens de Amerikanen moet de Chinese chipproductie afgeremd  worden. De National Security Council (de veiligheidsadviseurs van de Amerikaanse president) dringt aan op strengere exportregels die het Amerikaanse handelsministerie moet uitvoeren. Ook al schaadt zo’n maatregel mogelijk Amerikaanse bedrijven. Mocht het tot een exportverbod komen, dan raakt dat ook Amerikaanse toeleveranciers van chipmachines,  zoals Lam Research en Applied Materials. En ASML levert  in China niet alleen aan Chinese bedrijven – ook bedrijven als Intel, SK Hynix en TSMC hebben  chipfabrieken in China. De  arm van de VS reikt ver: de exportrestricties gelden  voor apparaten waar meer dan 25 procent Amerikaanse techniek in zit. Voor sommige onderdelen van ASML-machines is dat het geval, maar het geldt niet voor de lithografiemachine als geheel. Die wordt in Veldhoven in elkaar gezet. In het eerste kwartaal van 2022 verdiende ASML  ruim 30 procent van zijn omzet met leveringen aan China, over heel 2021 was het 15 procent. ASML kan  chipmachines aan China leveren die softwarematig zo beperkt zijn dat ze niet al te geavanceerde chips kunnen maken. Maar zo’n ingebouwde handrem is geen optie waar ASML op zit te wachten. Ondertussen komt de VS niet verder met een omvangrijk steunprogrammma voor de eigen chipindustrie. Er ligt een wetsvoorstel  om 52 miljard dollar te investeren – de CHIPS Act – maar die wacht al maanden op goedkeuring door het Congres. Fabrikanten als TSMC en Intel pauzeren daarom hun uitbreidingsplannen in de VS.||https://www.nrc.nl//nieuws/2022/07/07/china-mag-de-extreem-ultraviolet-chipmachines-van-asml-niet-in-handen-krijgen-volgens-de-amerikanen-a4135876
2022-07-08||Tot levenslang veroordeelde oud-leider Compaoré terug in  Burkina Faso voor omstreden top||Acht jaar nadat een massale volksopstand hem uit Burkina Faso verdreef, is oud-president Blaise Compaoré terug. Hij  landde donderdag in hoofdstad Ouagadougou, nadat hij in april nog bij verstek werd veroordeeld tot levenslang in een historisch proces rond de dood van de revolutionaire leider en president Thomas Sankara. Samen met andere oud-leiders is hij nu uitgenodigd door de huidige regering voor een proces van ‘nationale verzoening’. Ook de in januari bij een staatsgreep afgezette oud-president Roch Marc Christian Kaboré zal bij die bijeenkomst aanschuiven. Tot afgelopen weekend stond hij onder huisarrest. Campaoré regeerde het West-Afrikaanse land 27 jaar lang met harde hand tot hij in 2014 werd afgezet en naar Ivoorkust vluchtte. Zijn terugkeer heropent oude wonden  die sinds het strafproces eerder dit jaar eindelijk leken te kunnen helen. Een militair tribunaal achtte hem schuldig in verband met de dood van Sankara en twaalf van diens kameraden. Compaoré weigerde aan het proces mee te doen. Sindsdien staat een arrestatiebevel voor hem uit. „Niemand is tegen verzoening”, zegt Bénéwendé Sankara, voorman van de politieke partij Union pour la Renaissance/Mouvement Sankariste en een van de advocaten die de familie Sankara bijstaat. „Maar dat mag niet ten koste gaan van gerechtigheid.” Als NRC donderdagochtend met Sankara belt, parkeert hij net zijn auto voor het militair parket in Ouagadougou. Met andere advocaten van nabestaanden wilde hij de rechters herinneren aan de scheiding der machten in de grondwet („waar de huidige president onlangs nog zijn eed op afgelegde”) en aandringen op de arrestatie van Compaoré. In plaats daarvan werd de 71-jarige oud-leider eenmaal in Ouagadougou per helikopter naar het presidentieel paleis gebracht, meldt persbureau Reuters. De timing van de uitnodiging roept veel vragen op over wat president Paul-Henri Sandaogo Damiba van plan is. Zijn transitieregering ligt in toenemende mate onder vuur voor het niet nakomen van haar belofte toen zij begin dit jaar de macht greep: een einde aan het jihadistische geweld dat al meer dan 1,9 miljoen Burkinabé op de vlucht deed slaan. Na ruim vijf maanden zijn de militaire leiders er niet in geslaagd het geweld  te stoppen. Integendeel: ACLED, een organisatie die er cijfers over bijhoudt, telde tussen februari en mei 530 geweldsincidenten in het land. Een stijging van 115 procent in vergelijking met het jaar ervoor. Vorige maand werden bij een  bloedige aanval in het noorden bijna 90 dorpelingen gedood door jihadisten. De situatie is inmiddels zo verslechterd dat twee regio’s in het noorden en het zuidoosten onlangs tot ‘militaire zones’ zijn bestempeld. De mensen die hier nog woonden kregen twee weken de tijd om hun huis en stukjes grond voor onbepaalde tijd achter te laten. We hopen dat het recht alsnog zijn werk zal doen, maar we zijn niet naïef Luc Damiba Comité Memorial Thomas Sankara Damiba deed in de afgelopen weken eerder al handreikingen naar onder meer Kaboré – die hij afzette – en benadrukte het belang van „nationale eenheid” om de veiligheidscrisis de baas te kunnen. Ook in het communiqué dat woensdag werd verspreid over de geplande ontmoeting tussen de oud-presidenten en Damiba werd gerept over het „bespreken van vragen die verband houden met de hogere belangen van de natie”.  Vooralsnog lijkt de komst van Blaise Compaoré het land alleen maar verder te verdelen, ook al blijft hij slechts enkele dagen. Zijn bezoek zou tot stand zijn gekomen op aandringen van buurland Ivoorkust, dat Compaoré eerder staatsburgerschap gaf en tot nu toe weigerde gehoor te geven aan uitleveringsverzoeken. Daarbij zouden ook garanties zijn geven dat de oud-president niet zou worden gearresteerd. Zijn tegenstanders vrezen dat dit de voorzet is voor een mogelijk pardon, en daarmee een definitieve terugkeer van Compaoré naar Burkina Faso. „We hopen dat het recht alsnog zijn werk zal doen, maar we zijn niet naïef”, zegt Luc Damiba (geen familie), secretaris van het Comité Memorial Thomas Sankara. „Dit is een juridische catastrofe.”||https://www.nrc.nl//nieuws/2022/07/07/tot-levenslang-veroordeelde-oud-leider-compaore-terug-in-burkina-faso-voor-omstreden-top-a4135871
2022-07-08||Boeren mogen vanaf volgend jaar minder mest uitrijden, oordeelt Brussel||Nederlandse boeren verliezen volgend jaar hun uitzonderingpositie voor de Europese bemestingsregels. Dat bevestigen Haagse bronnen na berichtgeving door de NOS. Als gevolg van het besluit van de Europese Commissie mogen boeren vanaf volgend jaar minder mest uitrijden over hun land. Het ministerie van Landbouw maakt het nieuws naar verwachting volgende week bekend. Nederland heeft al jarenlang een uitzonderingpositie op de Europese regels, net als Denemarken, Duitsland, Ierland en delen van België en Italië. Boeren uit deze landen en Nederland mogen meer bemesten dan andere EU-landen. Twee jaar geleden kreeg Nederland van de Europese lidstaten nog toestemming om af te wijken van de normen, maar dat is dit jaar niet meer het geval. De Europese Commissie wil dat ook Nederland zich gaat houden aan de Europese regelgeving om de stikstofuitstoot te beperken. Het ministerie van Landbouw wil dat graag stapsgewijs doen. Volgens bronnen van de NOS is de hoop dat Nederlandse boeren pas rond 2026 of nog iets later hoeven te voldoen aan de Europese eisen, zodat de afname van het bemesten kan samengaan met het uitkopen van boerenbedrijven. Mocht het voorstel van het ministerie niet door Brussel geaccepteerd worden, dan dreigt een hoge kostenpost voor veeboeren. Zij moeten dan mest afvoeren die zij anders over het land zouden hebben uitgereden, wat de boeren volgens het medium duizenden euro’s per jaar kan kosten. Boerenbelangenbehartiger LTO Nederland noemt het een „zwart scenario voor kringlooplandbouw” als de uitzonderingspositie voor Nederlandse boeren verdwijnt, schrijft het in een eerste reactie. Volgens LTO ontstaat bij minder dierlijke bemesting een grotere afhankelijkheid van kunstmest, waarbij de kosten op kunnen lopen tot 20.000 euro per boer. Het dringt er bij het ministerie van Landbouw op aan om Brussel te overtuigen van het belang van de uitzonderingspositie.||https://www.nrc.nl//nieuws/2022/07/07/boeren-mogen-vanaf-volgend-jaar-minder-mest-uitrijden-oordeelt-brussel-a4135869
2022-07-08||The Godfather-acteur James Caan (82) overleden||De Amerikaanse acteur James Caan is woensdag op 82-jarige leeftijd overleden. Dat heeft zijn familie donderdag bekendgemaakt. Caan verwierf aan het begin van zijn carrière roem met zijn rol van Sonny Corleone in The Godfather (1972). In de iconische film speelt hij de oudste zoon van de door Marlon Brando gespeelde maffiabaas Vito Corleone. Voor zijn rol in The Godfather had Caan al in verschillende Hollywood-films gespeeld, maar de eerste film van de trilogie van Francis Ford Coppola betekende zijn internationale doorbraak. Aanvankelijk castte Coppola hem voor de hoofdrol van Michael Corleone, die uiteindelijk door Al Pacino werd vertolkt. Zijn personage Sonny wordt bij een tolhuisje door rivaliserende maffia doorzeefd met kogels. De rol maakte zo’n indruk op het publiek dat vreemden hem op straat aanschoten en zeiden: „ga niet naar dat tolhuisje”. In de tweede film van de trilogie is Caan in een flashback te zien. Maar James Caan was meer dan zijn rol in The Godfather. Gedurende zijn acteercarrière, die zes decennia omvatte, speelde hij in talrijke films, waarvan de oorlogsfilm A Bridge Too Far, de thriller Misery en het meer recente avant-garde drama Dogville van regisseur Lars von Trier enkele van de bekendere waren.||https://www.nrc.nl//nieuws/2022/07/07/the-godfather-acteur-james-caan-82-overleden-a4135870
2022-07-08||OM begint onderzoek naar opstellers stikstofberekeningen Lelystad Airport||Het Openbaar Ministerie is een strafrechtelijk onderzoek begonnen naar de opstellers van de stikstofcijfers voor Lelystad Airport. Dat bevestigt een woordvoerder van het functioneel parket van het OM donderdag na berichtgeving van Omroep Flevoland. Aanleiding voor het onderzoek is volgens Omroep Flevoland een aangifte van actiegroepen van burgers tegen onder meer de directeuren van Lelystad Airport. Het OM kon dat tegen NRC woensdagavond niet bevestigen. Stichting HoogOverijssel deed in 2020 samen met de Samenwerkende Actiegroepen Tegen Laagvliegen (SATL) aangifte tegen veertien personen die voor de Schiphol Groep, de overheid en bij advies- en ingenieursbureaus werken. Zij waren betrokken bij het opstellen van de cijfers over de stikstofuitstoot bij ingebruikname van Lelystad Airport, dat onderdeel is van de Schiphol Groep en vluchten van Schiphol zou moeten overnemen om de druk op de nationale luchthaven te verlichten. De actiegroepen stelden dat er gemanipuleerd is met cijfers om de verwachte stikstofdepositie laag te houden. De officier van justitie heeft de aangifte inmiddels beoordeeld en besloten een strafrechtelijk onderzoek in te stellen. Of Lelystad Airport ooit operationeel wordt is zeer de vraag. Nadat het kabinet eerder nog beloofde dit jaar een besluit te nemen over een eventuele opening van Lelystad Airport, kwam het daar in juni op terug. Het stelde toen dat het nog tot 2024 zal duren voor er een definitief besluit genomen wordt. In maart van dit jaar maakte minister Christianne van der Wal (Natuur en Stikstof, VVD) al bekend dat Lelystad Airport geen natuurvergunning kreeg. De reden daarvoor was dat de luchthaven fouten heeft gemaakt in de berekening van de hoeveelheid stikstof die terechtkomt in nabijgelegen natuurgebieden zodra het vliegveld daadwerkelijk opengaat.||https://www.nrc.nl//nieuws/2022/07/07/om-start-onderzoek-naar-opstellers-stikstofberekeningen-lelystad-airport-a4135866
2022-07-08||Wat moet je zien op North Sea Jazz?|| 1. Tems
	De Nigeriaanse toekomstige wereldster Tems kleurde met haar unieke stem wereldhits in van Drake, Future en WizKid en bracht al twee zeer sterke solo-ep’s uit. Haar  vocalen en eigenzinnige melodieën zijn broeierig en melancholiek.
Zaterdag om 17 uur in Darling  2. Erykah Badu
	Ze bracht al een tijdje geen nieuwe muziek uit, maar Erykah Badu is 25 jaar na haar debuut Baduizm live nog steeds een aanrader. Eigenzinnig, funky, spiritueel, speels en bevlogen. Ze leidt haar band als frontdame met strakke hand soepel door een tijdloos oeuvre.
Zaterdag om 20.45 uur in Nile  3. H.E.R. 
	Niet te missen: het optreden van zangeres, songwriter en gitarist H.E.R., die indruk maakte met strijdbare tracks als Oscar-winnaar ‘Fight For You’ en Grammy-winnaar ‘Can’t Breathe’. Een geweldige live-performer en een veelzijdige vocalist met stem die vele nuances kent.
Zondag om 20 uur in Nile  4. Gaidaa
	De muziek van Gaidaa uit Eindhoven is goed ontvangen op muzieksites als Okayplayer. Haar muziek is warm, bezield, sfeervol en intiem. „Mijn nummers ontstaan in het moment zelf”, vertelde ze NRC vorig jaar.
Vrijdag om 22 uur in Murray  5. Nile Rodgers
	Waar is het feestje? Hier is het feestje! Nile Rodgers zelf, drijvende kracht achter de legendarische band Chic én producer van talloze mega-hits voor anderen, sluit de zaterdag feestelijk af met zijn groovende hitsrevue.
Zaterdag om 23.15 uur in Nile  6. Thundercat
De zingende Thundercat is een virtuoze en veelzijdige meesterbassist. Live is hij verbluffend met instrumentale jams die nu eens alle kanten op lijken te gaan en dan weer ontspannen en gloedvol zijn. Dé ‘popact’ voor mensen die klagen dat ‘North Sea Jazz geen jazzfestival meer is’.
Zondag om 22.15 uur in Darling  1. Cimafunk
	Als funkoppergod George Clinton zijn zegen geeft, dan zit het met de funk wel goed. En als ook Chucho Valdés het goed vindt, dan is ook de afro-cuban jazz in veilige handen. Het optreden van zanger Cimafunk moet de feestelijke afsluiting van de eerste festivaldag worden.
Vrijdag om 22.30 u in Congo  2. Makhathini
	De Zuid-Afrikaanse pianist NduduZondag om Makhathini is bekend van zijn werk met Shabaka Hutchings & The Ancestors. Zijn eigen albums lopen over van gospel en Zulu-tradities die hij combineert met spirituele jazz.
Vrijdag om 22.30 uur in Missouri  3. Lady Blackbird
	Lady Blackbird voelt zich niet alleen thuis in jazz en blues, maar ook in gospel en soul. Of ze nu covers zingt of haar eigen nummers, met haar fenomenale stem schuurt en polijst ze de ziel van de luisteraar.
Zaterdag om 21-22 uur in Darling  4. Black Pumas
	Het album van Black Pumas mag in de platenkast van geen enkele soulliefhebber ontbreken. Op het podium doet zanger Eric Burton nog een schepje showmanschap boven op de zalvende nummers waarmee hij verder gaat waar Otis Redding was gebleven.
Zondag om 17.45 uur in Nile  5. Fatoumata Diawara
	De Malinese ster Fatoumata Diawara is een oude bekende op North Sea Jazz. Ze heeft nieuw werk uit, een album geïnspireerd op de eeuwenoude manuscripten van Timboektoe.
Zondag om 16.30 uur in Maas  6. Thackray
	Begin de zondag met Emma-Jean Thackray. De Londense zingt, speelt trompet en gebruikt veel elektronische effecten. De uitzonderlijke multi-instrumentaliste mixt jazz met p-funk, dance en rijke orkestraties tot een toekomstbestendige cocktail.
Zondag om 15 uur in Darling. DJ set 20.30 uurin Tigris  
||https://www.nrc.nl//nieuws/2022/07/07/wat-moet-je-zien-op-north-sea-jazz-a4135868
2022-07-08||Nick Kyrgios,  tennisbrat   met een ongelofelijke touch||Nick Kyrgios (27) heeft in anderhalve week Wimbledon gedaan wat de meeste van zijn collega’s in hun hele carrière niet zal lukken. Hij spuugde in zijn eersterondepartij richting een toeschouwer die hem uitjouwde en kreeg daarvoor een boete van zo’n tienduizend euro. Hij noemde in diezelfde wedstrijd een lijnrechter die een verkeerde call maakte een snitch – een verklikker.  Na de wedstrijd werd zijn persconferentie een show. De nummer 40 van de wereld liep de Main Room van Wimbledon binnen met een bak sushi in zijn hand. Terwijl de ogen van de internationale pers op hem gericht waren, opende hij tergend langzaam een zakje sojasaus, dat hij over zijn sushi leeggoot. De eerste vragen beantwoordde de Australiër met volle mond, terwijl hij met een vork zijn Japanse maaltijd naar binnen schrokte. De klep van zijn Michael Jordan-pet hing diep over zijn ogen.  In deze setting beklaagde Kyrgios  zich onder meer  over de leeftijd van de lijnrechters op Wimbledon. „Het is niet ideaal om zoveel oudere lijnrechters te hebben in een sport met zulke kleine marges. Jongere mensen hebben betere ogen.”  Nick Kyrgios is profsporter en  beroepsprovocateur. De grote schoft onder de tennissers. Een voormalig toptalent dat zijn belofte nooit wist waar te maken. Maar ook de speler die met zijn oogstrelende tennis en trucjes voor veruit het meeste entertainment zorgt op de ATP-tour.    De campagne van de Australiër dit jaar in Londen, bereikte tot nu toe zijn hoogtepunt – en volgens sommigen het dieptepunt – in de derde ronde in een merkwaardige partij tegen de Griek Stefanos Tsitsipas, de nummer 5 van de wereld. Op Court 1 was elk plekje van het 12.345 zitplaatsen tellende  stadion bezet. Je kon er alleen nog bij als iemand vertrok. Het publiek was als ramptoeristen, maar het draaide  vooral om aantrekkingskracht.  De confrontatie tussen Kyrgios en Tsitsipas leek meer op een bokspartij dan een tenniswedstrijd. Na bijna elk punt was Kyrgios aan het praten, aan het provoceren – de Griek bleek een gewillig slachtoffer. Tsitsipas mikte een paar keer een bal expres op de Australiër, en sloeg zelfs een bal het publiek in, waarna Kyrgios de umpire  bijna smeekte om zijn tegenstander te diskwalificeren.  Toen Kyrgios weer eens een onderhandse service had gebruikt, sloeg Tsitsipas de bal hard en hoog richting de tribune. Het leverde hem  een strafpunt op. Na vier hoogstaande sets – het tennis leed geenszins  onder de incidenten – was Kyrgios de overtuigende winnaar. Beide spelers kregen na de wedstrijd een boete opgelegd. Tsitsipas noemde de Australiër in zijn persconferentie een „bully”, een pestkop. „Hij heeft ook goede kanten. Maar vooral ook een erg boosaardige kant. Als die boven water komt, kan hij veel schade berokkenen aan de mensen rondom hem”, zei de Griek. Na de wedstrijd verscheen Kyrgios op de persconferentie met een zwart T-shirt en een zwarte pet, alsof hij de witte dresscode van Wimbledon nog maar eens in twijfel wilde trekken.  Groot afgebeeld op zijn shirt stond Dennis Rodman, de controversiële oud-basketballer van onder meer Chicago Bulls, net als Kyrgios een van de meest besproken sporters van zijn generatie. Het gedrag van Kyrgios plaatst de tennissport voor een dilemma. Vrijwel elk stadion waar Kyrgios speelt, is  uitverkocht. Bij ‘Generatie Z’ is hij  populair, hij zorgt voor jongere fans in een sport die te kampen heeft met een verouderde fanbase. Maar continu vloeken en officials  beledigen, is niet wat het  tennis zou moeten willen. Toch hebben de tennisbonden  nog geen harde grenzen gesteld aan het gedrag van Kyrgios.  Voor zijn kwartfinale op Wimbledon, woensdag   tegen de Chileen Cristian Garin, kwam ook nog het bericht naar buiten dat Kyrgios op 2 augustus in Australië voor de rechter moet verschijnen, omdat zijn ex-vriendin hem heeft aangeklaagd. Hij zou december vorig jaar volgens haar te hardhandig zijn geweest. Kyrgios mocht  er na zijn eenvoudige zege op Garin van  zijn advocaten niets over zeggen.  Kyrgios  leek juist op alle vlakken aan de betere hand. De afgelopen maanden was hij steeds openhartiger over zijn  mentale problemen. In februari postte hij op Instagram een foto uit 2019. Hij schreef erbij dat hij zichzelf destijds tijdens de Australian Open verwondde en dacht aan zelfmoord, mede  omdat hij de torenhoge verwachtingen maar niet waar kon maken. Hij vertelde in een podcast dat hij vaak wedstrijden speelde, terwijl hij de avond ervoor veel had gedronken, zoals bij zijn toernooizege  in Acapulco in 2019.   Dit jaar durfde hij  voor het eerst toe te geven dat hij een grandslamtoernooi wil winnen, en dat op Wimbledon zijn grootste kansen liggen. Het is ook mogelijk, denkt John Mc Enroe.  „Hij is de meest getalenteerde speler die ik de laatste tien jaar heb gezien”, zei de Amerikaan eerder dit jaar op Eurosport.  Kyrgios heeft misschien wel de beste opslag van de tour. Hij beschikt over een technisch perfecte servicebeweging. Zijn forehand slaat hij met een extreme greep waarmee hij veel topspin, hoeken en vaart kan maken. Hij heeft een ongelofelijke  touch. Zonder  coach weet hij op een natuurlijke wijze het spel  te ‘lezen’.   Zijn onderhandse service lijkt een gimmick, maar is in een tijdperk waarin spelers steeds verder achter de baseline retourneren, ook een  slim wapen. Kyrgios heeft die opslag hoogstpersoonlijk salonfähig gemaakt. De tweener – de bal tussen de benen door geslagen – is waar hij bekend van is. Met deze slag  maakte  Kyrgios  in 2014 naam, toen hij als negentienjarige van Nadal won in de vierde ronde op Wimbledon. Die wedstrijd beloofde een grootse toekomst.   Dat Kyrgios nu, nadat Nadal niet voldoende  hersteld blijkt van zijn buikspierblessure, zondag op het centre court mag spelen in de finale, laat zien   dat zelfs de allergrootste tennisbrat een beetje volwassen is geworden. Wimbledon op stelten zetten, dagelijks de krantenpagina’s vullen én  presteren, dat kan alleen Kyrgios.  Ons Jabeur staat voor het eerst in de finale van Wimbledon. De 27-jarige tennisster uit Tunesië won donderdag in drie  van de Duitse Tatjana Maria: 6-2, 3-6 en 6-1. Beide speelsters maakten op het gras in Londen hun debuut in de halve finales van een grandslamtoernooi. Jabeur  won de eerste set in 38 minuten overtuigend met 6-2. In de tweede set vocht Maria zich knap terug. In de beslissende derde set was Jabeur veruit de sterkste en werd het in minder dan een half uur 6-1. Na een uur en 43 minuten maakte Jabeur het af op haar tweede wedstrijdpunt na een misser van Maria.  Jabeur is de eerste Afrikaanse Wimbledon-finaliste sinds 1960. In dat jaar haalde de Zuid-Afrikaanse Sandra Reynolds de eindstrijd  in Londen. Jabeur staat zaterdag  tegenover  Elena Rybakina uit Kazachstan, die Simone Halep versloeg in twee sets: 6-3 en 6-4. ||https://www.nrc.nl//nieuws/2022/07/07/tennisbrat-met-ongelofelijke-touch-a4135867
2022-07-08||Zelensky treurt om aftreden Johnson als leider Conservatieve Partij||De Oekraïense president Volodymyr Zelensky heeft donderdag zijn teleurstelling geuit over het opstappen van Boris Johnson als leider van de Conservatieve Partij. In een telefoongesprek vertelde hij Johnson dat Oekraïne het nieuws „met droefheid heeft ontvangen” en dat de Oekraïense samenleving „erg met u meeleeft”, aldus een verklaring van het bureau van Zelensky. In het gesprek dankte Zelensky zijn ambtgenoot voor zijn steun aan Oekraïne in de strijd tegen Rusland. „We twijfelen er niet aan dat de steun van het Verenigd Koninkrijk zal voortduren, maar uw persoonlijk leiderschap en charisma hebben het speciaal gemaakt”, aldus de Oekraïense president. Zelensky ontving Johnson sinds het uitbreken van de oorlog al tweemaal in Kiev.  De regeringsleiders gingen ook in op de militaire en politieke samenwerking tussen de twee landen en de onderhandelingen om de graanexport uit Oekraïense havens te deblokkeren. Het is nog niet duidelijk of het aftreden van Johnson gevolgen zal hebben voor het Britse Oekraïne- en Ruslandbeleid.||https://www.nrc.nl//nieuws/2022/07/07/zelensky-treurt-om-aftreden-johnson-als-leider-conservatieve-partij-a4135850
2022-07-08||OM seponeert zaak 16-jarige Jouke na incident boerenprotest Heerenveen||Het Openbaar Ministerie heeft de zaak tegen de 16-jarige Jouke geseponeerd. Dat laat de openbare aanklager donderdag weten. De politie pakte Jouke maandag op tijdens een boerenprotest in Heerenveen. Hij werd kortstondig verdacht van poging tot doodslag. Het OM meldt dat er op basis van „een zorgvuldig en tegelijkertijd snel onderzoek” geen redenen zijn om Jouke te vervolgen. Het onderzoek naar twee mannen van 34 en 46 jaar die tijdens het protest ook werden aangehouden, loopt nog wel. Jouke, die dinsdagavond tijdens de demonstratie een door de politie beschoten tractor bestuurde, liet voor het besluit van het OM tegen Omrop Fryslân weten in gesprek te willen met de agent die een schot op hem loste. Volgens Jouke is op een filmpje te zien „dat ik niets verkeerds doe”. Jouke werd na zijn aanhouding overgebracht naar de gevangenis in Leeuwarden, maar kwam woensdagavond weer op vrije voeten. Het incident vond dinsdagavond plaats bij de oprit van de snelweg A32 bij Heerenveen. Agenten ter plekke schoten daarbij gericht richting een van de tractoren. De politie oordeelde dat er een dreigende situatie was ontstaan, omdat demonstranten zouden hebben geprobeerd in te rijden op de agenten en dienstauto’s. De Rijksrecherche doet onderzoek naar het vuurwapengebruik door de politie. De agent die het schot loste, zou dit hebben gedaan omdat hij een forse dreiging voelde. Dat zegt Gery Veldhuis, hoofdcommissaris van de Regionale Politie Eenheid Noord-Nederland, in een interview met de Leeuwarder Courant. Volgens Veldhuis is de agent „aangedaan” door de situatie en heeft hij zich ziekgemeld. Hij is niet geschorst. De hoofdcommissaris wilde niet vooruit lopen op eventuele sancties voor de agent en wacht het onderzoek af. Eerder op de dag berichtte dezelfde krant dat één politieagent die dinsdagavond aanwezig was bij het schietincident tijdens het boerenprotest is ondergedoken. De man zou zijn woonplaats in de gemeente Opsterland woensdagavond onder bewaking hebben verlaten en zijn huis wordt volgens het medium beveiligd.  De politie Noord-Nederland en het OM kunnen niets kwijt over de zaak, maar laten tegenover meerdere media weten berichten en filmpjes op sociale media die zijn gemaakt bij de demonstratie te onderzoeken.||https://www.nrc.nl//nieuws/2022/07/07/agent-aanwezig-bij-schietincident-in-heerenveen-is-ondergedoken-a4135843
2022-07-08||Opinie | Praat juist nu  over Europese veiligheidsstrategie||Over een land waar 400 miljoen vuurwapens in omloop zijn, meer dan 100 doden per dag door vuurwapens vallen, waar vorig jaar bijna 25 miljoen vuurwapens over de toonbank gingen, kun je je twijfels hebben bij het beschavingsgehalte. Ko Colijn is emeritus hoogleraar Internationale Betrekkingen en Mondiale Veiligheid (Erasmus Rotterdam). Over een land waar een tirannieke rechtse minderheid via het hoogste gerechtshof de trias politica schendt door vrij wapenbezit toe te laten, federaal het recht op  abortus te verbieden en het de president onmogelijk maakt om zich aan klimaatdoelen te houden, kun je je twijfels hebben als modelpartner. Over een land dat sinds de Tweede Wereldoorlog, volgens  een studie van Harvard Kennedy School, 28 keer een buitenlandse regime change organiseerde (waarvan 3 ‘geslaagd’) kun je ook je gedachten hebben bij het vanzelfsprekende beschermheerschap.  Over een land dat in de veertig jaar tussen 1970 en 2010 tienduizenden militairen deels gratis foreign military training gaf, zou je kunnen afvragen hoe nuttig dat was als je weet dat dat eigenlijk neerkwam op ‘staatsgreeponderwijs’ omdat het de kans op een militaire staatsgreep volgens onderzoek bleek te verdubbelen.    De Verenigde Staten, want daar gaat het hier natuurlijk over, hebben nog altijd bijna 800 militaire bases en steunpunten wereldwijd. Dat er nog tientallen in 45 ondemocratische landen staan, zou je de bijkomende lasten van een wereldhegemonie  kunnen noemen; het onvermijdelijke beschermheerschap dat het zijn van supermacht nu eenmaal met zich meebrengt. Maar mooi is het allemaal niet. We kiezen zelf voor uitbesteding van ons veiligheidsbeleid aan een machtige beschermheer in ruil voor een zekere onderdanigheid – en dat is een fair deal. Maar nu in de VS een machtsgreep van de Republikeinen dreigt en de geschiedenis van onze beschermheer zo groteske vormen begint aan te nemen, zou het niet verboden moeten zijn om intensiever over Europeanisering van dat veiligheidsbeleid na te denken. Zeker nu we steeds vaker zien dat niet meer louter over veiligheidsdeals gesproken kan worden, maar sprake is van een strijd van democratieën versus autocratieën. De NAVO  is immers ook een waardengemeenschap. De preambule van het NAVO-verdrag stelt plechtig: „[De lidstaten] zijn vastbesloten om de vrijheid, het gemeenschappelijk erfdeel en de beschaving van hun volken, welke zijn gegrondvest op beginselen van democratie, persoonlijke vrijheid en rechtsorde, veilig te stellen.” Het is nu, gezien de evidente agressie van Rusland in Oekraïne, vloeken in de kerk om die waardengemeenschap ter discussie te stellen, maar we mogen een aantal dingen niet vergeten. NAVO-lid Turkije, dat het zelf niet zo nauw met die waarden neemt, blokkeerde tot de top van vorige week in Madrid zelf de toegang tot het bondgenootschap van Zweden en Finland, hoewel het NAVO-verdrag in artikel 8 toch expliciet zegt „geen enkele internationale verbintenis aan te gaan in strijd met dit Verdrag”. Door onder meer zijn luchtverdediging aan Rusland uit te besteden deed Turkije dat eerder wel. Rusland is sinds de top officieel een ‘vijand’ van de NAVO. De prijs die Turkije hierbij heeft bedongen is te hoog. De Koerden zijn in de deal die de NAVO met president Erdogan sloot voortaan terroristen. Ze  hielpen de NAVO om IS te verslaan, zoals in Kobane, maar we laten ze nu vallen als een baksteen. NAVO-topman Jens Stoltenberg deed wat Nederland in 2019 al smadelijk deed:  namelijk een soort begrip tonen voor Turkse zorgen toen het via operatie-Olijftak (!) invallen deed in Syrië.  In de VS zelf wordt, ondermeer in serieuze bijdragen aan de The Atlantic en Foreign Affairs, intussen volop gespeculeerd over de Amerikaanse waardenregressie – en zelfs over de kans op een burgeroorlog. Is dat iets dat bondgenoten ook mogen? De vorige president van de Verenigde Staten, Donald Trump,  noemde Poetin „geniaal” en twijfelde openlijk of hij een lidstaatje als Macedonië eigenlijk wel te hulp wilde snellen. Het is niet ondenkbaar dat hij binnenkort terugkeert.  Is het dan vreemd dat er ruimdenkend over Europese strategische autonomie wordt nagedacht? De steun aan Europese leiders die dat doen, zoals de Franse president  Macron, is gering.  Dat is niet terecht. De VS leiden de NAVO. Een prudente partner van zo’n alliantieleider zou, desnoods niet al te openlijk, rekening moeten houden met een reëel scenario dat het niet meer op de grote bondgenoot kan en wil rekenen. Doet de Nederlandse regering dat? Of is onze liefde blind?||https://www.nrc.nl//nieuws/2022/07/07/praat-juist-nu-over-europese-veiligheidsstrategie-a4135849
2022-07-08||Veelvuldig aangevallen joods restaurant HaCarmel sluit z’n deuren|| Het koosjere restaurant HaCarmel in Amsterdam, dat de afgelopen jaren herhaaldelijk doelwit was van antisemitische agressie,  sluit in september zijn deuren. Dat heeft de zoon  van de overleden eigenaar   bekendgemaakt op sociale media. De Israëlisch-Nederlandse Sami Bar-On, die dit voorjaar plotseling op 67-jarige leeftijd overleed, was meer dan twintig jaar uitbater van HaCarmel. Zoon Daniël zette het restaurant na zijn dood voort, maar dat valt hem „helaas zwaarder dan verwacht”, zo schrijft hij donderdag op Instagram. „Iedere dag zijn er gasten die vragen of ik de eigenaar ben, wat niet zo voelt omdat dit 22 jaar de zaak van mijn vader was.” De familie heeft nu „met pijn in ons hart” besloten om het restaurant definitief te sluiten. HaCarmel  in Amsterdam-Zuid was  in de afgelopen vijf jaar herhaaldelijk het doelwit van bedreigingen, bekladdingen en vernielingen. Daarmee groeide het uit  tot  een symbool voor het toenemende gevoel van onveiligheid onder Joodse Nederlanders - en een magneet voor nóg meer aanvallen. In 2017 sloeg de Palestijns-Syrische vluchteling Saleh A. de ruiten in bij CaHarmel. Beelden van die aanslag zorgden voor een landelijke golf van verontwaardiging. Twee jaar later sloeg A. opnieuw toe, ditmaal met een ijzeren buis en poging tot brandstichting. Voor beide aanvallen werd hij veroordeeld.  In januari 2020 plaatste Hassan F. een nepbom voor de deur van HaCarmel. In maart dit  jaar stond een andere   man, die het restaurant 31 keer had gebeld om Bar-On uit te schelden en te bedreigen, voor de rechter. Ook werden de ruiten van HaCarmel herhaaldelijk ondergespuugd en besmeurd met eieren. Het restaurant werd structureel beveiligd.    ||https://www.nrc.nl//nieuws/2022/07/07/veelvuldig-aangevallen-joods-restaurant-hacarmel-sluit-zn-deuren-a4135847
2022-07-08||Van stadsommetjes tot  on-Nederlands   natuurschoon||Het fijne aan de boekjes in de serie ‘De mooiste netwerkwandelingen’  is dat ze zo ontzettend klein zijn. Zelfs voor iemand die een hekel heeft aan dingen meesjouwen op een lange wandeling is het geen enkel probleem dit boekje de hele route in de hand te houden. Het weegt niks, is buigzaam en past dus simpel in de palm van je hand. Wat een feest. Dit kan de uitgever zo doen, doordat lange wandelbeschrijvingen ontbreken. Volg simpelweg het summiere rijtje nummers die corresponderen met de paaltjes van de knooppunten van het bestaande wandelnetwerk in Nederland en het kan eigenlijk niet misgaan. En bij twijfel is er het (eveneens kleine, maar toch voldoende leesbare) kaartje in het boekje (en ook nog de gps-track die je thuis al kunt downloaden).  Dit deeltje omvat vijftien wandelingen over grotendeels onverharde paden in een fraai oostelijk stukje Nederland: Salland en de IJsselvallei. De route over de Holterberg (15 kilometer) is er een om door een ringetje te halen. Wie deze gaat lopen is gek als hij niet me-teen even het Natuurmuseum inloopt, niet ver van de start. Relatief klein, maar zeer de moeite waard en voor kinderen een waar feest, compleet met spannend donker sluipdoorgangetje vol nachtdieren. De opgezette dieren zijn hier in een natuurlijke omgeving neergezet; diorama’s heten ze officieel, en dit museum is er beroemd om. De tocht voert verder door bossen, met bovenop de berg een prachtig uitzicht over dit deel van Overijssel. In het  mulle zand schieten de salamanders voor je voeten weg. Sallandse Heuvelrug & IJsselvallei Uitgeverij Elmar (auteurs Menno Faber, Ad Snelderwaard en Noes Lautier), 15 wandelingen (9 tot 16 km), 138 blz., € 16,99. 

●●●●●
 Wandeling nummer twee kan nog een verrassing worden: pal grenzend aan de randen van een grote stad, kan dat wel een echte natuurbeleving zijn? Wel als die stad Deventer heet en er een IJssel tussen zit, zo blijkt. Wie vanaf het continu heen en weer varende voetpontje de overzijde betreedt, ervaart überhaupt geen stad meer, of het moet het fraaie zicht zijn op de kenmerkende Grote Kerk. Wie de wandeling begint met koffie of lunch op het terras van het IJssel Restaurant kan hier even optimaal van genieten (reserveren tijdelijk noodzakelijk).  De route bestaat uit twee lussen die eenvoudig ook elk los te lopen zijn, in dat geval gaat het om 6 en 5 kilometer. Interessant zijn de nieuwe overloopgebieden die voor toekomstige wateroverlast zijn aangelegd. Vooral de tweede lus is fraai, omdat deze door een weliswaar klein maar oogstrelend bosperceel voert, met die grote oude bomen die het oostelijk deel van Nederland zo kenmerken –  en waar de westerling in haar platte leefomgeving soms zo naar kan snakken. De beheerders van het wandelnetwerk hier moeten trouwens hoognodig wel even uit hun stoel komen: het gras en onkruid was eind juni al zo hoog opgeschoten dat sommige paaltjes met wegbewijzering simpelweg onzichtbaar waren. Dat betekende tot drie keer toe verkeerd lopen, en alleen door het kaartje te bestuderen in combinatie met Google Maps kon de gemiste afslag alsnog worden gevonden. Even snel nalopen met snoeisnaar s.v.p., want zonder de vloeken die me dankzij deze onvrijwillig gelopen extra kilometers in de brandende zon ontsnapten,  was dit  een perfecte  wandeling.   Wie overigens denkt dat de miniboekjes enkel bestaan uit rijtjes nummers van paaltjes vergist zich. Per wandeling vind je ook nog de belangrijkste informatie over de streek; zowel de historie als enkele bijzonderheden op de route. Dat dat allemaal toch past in zo’n uiterst handzaam boekje, is een felicitatie waard. Na het verkoopsucces van het in 2020 verschenen boek 52 zondagen, wandelen & lunchen verschenen dit voorjaar in één klap drie vervolgtitels: 52 nieuwe zondagen, wandelen & lunchen; 25 zondagen, wandelen & groen; en 25 zondagen, wandelen & museum. Maar wie denkt dat hij er nu 102 nieuwe wandeltips bij heeft gekregen heeft het mis. De twee subvarianten blijken te bestaan uit een-op-een-kopieën van de stukjes in de 52 zondagen, het nieuwe én het oude boek. Volgt u het nog? Eerst de positieve dingen. De boekjes, met niet te lange wandelingetjes door dorpen, stadjes of steden, zien er gelikt uit, met mooie foto’s die elke zondag van het jaar tot een feestdag lijken te kunnen maken – al zijn ze wel allemaal gemaakt op zonnige voorjaars- of zomerdagen. En het zijn wel érg veel beelden van de lokale horeca. Maar het betreft dan ook geen ‘standaard’ wandelboeken: het gaat hier nadrukkelijk om een leuk ommetje gecombineerd met lekker lunchen, ofwel een plezierig dagje uit zonder meteen uren te moeten wandelen. Niets mis met dit concept; voor veel mensen zal dit juist  een ideale combinatie zijn.  52 nieuwe zondagen wandelen & lunchen  (auteur Ellie Brik), uitgeverij mo’media, lengte wandelingen rond de  5 km, 218 blz., € 22,50. (25 zondagen wandelen & museum + 25 zondagen wandelen & groen: 130 blz.,  € 12,50). 

●●●●●
 Maar horeca kan ook té leidend worden. Blind afgaan op de routes (helder omschreven en alle voorzien van een eenvoudig maar duidelijk kaartje) valt om die reden af te raden – kijk vooral zelf ook goed waar het mooi is. Zo voerde de wandeling in Delft het laatste stukje, voor ons onbegrijpelijk, door een van de weinige níét-mooie straten die deze verder prachtige stad kent. Erger is dat de auteur kennelijk niet de moeite heeft  genomen bij het twee jaar later integraal opnieuw gebruiken van teksten en foto’s uit het eerste boek, te checken of deze nog steeds actueel zijn. Zo was een horecagelegenheid in Delft inmiddels drastisch aangepast, en dat gebeurde toch echt al twee jaar vóór deze recente titel verscheen, wist de ober ons te vertellen.  Woerden is qua schoonheid natuurlijk van een andere orde dan Delft, maar de wandeling wijst je wel op de mooie gebouwen en pleintjes die er óók zijn, en dat is ook echt leuk aan dit boek – je ontdekt onbekende plekjes in eigen land waar je anders aan voorbij zou rijden. Maar wat jammer dan toch weer dat je, terwijl je via de Wilhelminaweg (en niet -straat, zoals het boek vermeldt) naar het kasteel (met horeca) wordt gestuurd, niet wordt gewezen op een indrukwekkend monument voor de tijdens de Tweede Wereldoorlog omgekomen joodse inwoners van Woerden. Je komt er nota bene pal langs! Waarmee dit toch wel een erg eendimensionaal boekje wordt. Denkt de auteur die zo van koffie met taart, lunchen en borrelen houdt dat de lezers daar dan óók wel niet in geïnteresseerd zullen zijn? Juist in Woerden moet je elke bijzonderheid meepikken, zou je zeggen. De wandeling door Dordrecht was dan weer erg fraai en deed ons verlangen naar meer Hollandse stadjes uit het boek.  Dan 25 zondagen wandelen & museum. Leuk is dat met name de onbekendere musea worden getipt. Apart is alleen dat bijna alle musea kilometers verderop liggen ten opzichte van de dorps- of stadswandeling; twee ritjes met de auto dus. Echt bizar wordt het als bij de stadswandeling in Breda wordt verwezen naar het TextielMuseum in een compleet andere stad: Tilburg, dertig kilometer verderop! Maak dan een nieuw boek los van die bestaande ommetjes,  als je de musea er met de haren bij moet slepen.   Ronduit teleurstellend is de tweede afgeleide: 25 zondagen wandelen & groen. Wij sloegen juist aan op dat groen: hoe fijn is het niet om na een mooie stadswandeling ook even neer te kunnen zijgen op een fraaie groene plek, met de verkoeling en gezonde lucht die de bomen leveren? Bij een deel van de plaatsen word je inderdaad naar zo’n groene oase geleid, al is de informatie over de wandelmogelijkheden bij het Naardermeer dan bijvoorbeeld weer niet volledig, en ligt een aantal van die groene plekken ook weer op tien tot vijftien (!) kilometer afstand van het betreffende stadje – waaróm toch? Maar nog erger is: bij een aantal blijkt het ‘groen’ geen park of (thee)tuin, maar gewoon een horecagelegenheid in de stad waar ze biologisch, dus ‘groen’ werken! Ja, zo kan ik het ook.  De horeca is in alle opzichten heilig in dit concept, zoveel is inmiddels wel duidelijk. Maar daarmee wordt dit verder fraai uitgevoerde boekje ondanks de vele leuke dagtripideeën er helaas vooral een van de gemiste kansen.  Lopen door Limburgs Heuvelland (auteurs: Rob Wolfs en Rutger Burgers), Uitgeverij Gegarandeerd Onregelmatig, 18 wandelingen (lengte 11 tot 18 km), 130 blz., € 17,95.  Nederland zit vol met schitterende plekken, maar er gaat natuurlijk niets boven de adembenemende schoonheid van Zuid-Limburg. Dat uitgeverij Gegarandeerd Onregelmatig onlangs weer een nieuw wandelboek (er waren er al een paar) over het zuidelijkste deel van ons land uitgaf, bezorgde mijn hart dan ook meteen een vreugdesprongetje. Ik koos om te beginnen voor een wandeling vanuit Epen; bewust, omdat ik hier al vaker had gewandeld en benieuwd was of deze route van veertien kilometer mij nog iets nieuws zou brengen. Dat deed het: het gebied blijkt nog mooier dan ik al wist, met een mij nog onbekend stukje langs riviertje de Geul, stille holle wegen en een pittige heuvelklim die deels door het bos voert en prachtige vergezichten oplevert – en dan toch geen mens tegenkomen. Afsluiting op het terras met het mooiste uitzicht van Nederland, de Gerardushoeve, is een must. Daar mijmerden wij nog even na, constaterend dat ook dít wandelboek van Gegarandeerd Onregelmatig weer van een buitengewone klasse is, met een heldere beschrijving en aanwijzingen die telkens weer gewoon blijken te kloppen – met dit boek moet je echt je best doen om verkeerd te lopen. Ook de kaarten zijn goed en geven als er dan toch enige twijfel is snel duidelijkheid welk paadje in te slaan. Van alle tochten is trouwens ook een gps-track te downloaden. Wandeling twee, eveneens veertien kilometer, begint net over de Belgische grens in Kanne, en dit was toch wel de spectaculairste wandeling tot nu toe. Onthoud dit: het fraaie Zuid-Limburg stopt niet bij de landsgrenzen! In dit deel van Wallonië (de Franstalige borden verhogen het vakantiegevoel) zijn de mergelgroeves misschien wel op hun mooist. Van stevig klimmen naar steil dalen gaat het, met een rustiek maar zeer aangenaam deel pal langs de Maas, die hier nog uitbundig begroeide oevers kent; er drijven zelfs grote hoeveelheden waterlelies op de rivier.  De tocht, die wel een redelijke conditie vereist – ook op het laatst, als de benen al vermoeid zijn, volgt nog een stevige klim – voert vlak voor het eindpunt nog over de binnenplaats van een heus kasteel (Neercanne, met horeca), wat deze topdag ook nog een welhaast koninklijk tintje geeft.||https://www.nrc.nl//nieuws/2022/07/07/van-stadsommetjes-tot-on-nederlands-natuurschoon-a4135846
2022-07-08||Minder hoge overbiedingen, meer woningen te koop: wat zeggen de NVM-cijfers?|| Je vóélt dat er verandering in de lucht hangt, zei NVM-voorzitter Onno Hoes donderdag bij de presentatie van de nieuwe kwartaalcijfers. „Maar waar het heen gaat met de woningmarkt, dat valt niet te voorspellen.” De cijfers geven nog geen duidelijkheid. Ze zijn diffuus. Ja, er staan veel meer woningen te koop – een teken dat de markt  aan het afkoelen is. Maar overbieden is nog altijd de norm, de prijzen stijgen  en de gemiddelde verkoop duurt nog steeds slechts 24 dagen.  Hoe de nieuwste NVM-cijfers te interpreteren? Vijf getallen uitgelicht. Zoveel kostte een  ‘bestaande’ woning het afgelopen kwartaal gemiddeld. Dat is 3,5 procent meer dan in het eerste kwartaal, toen de prijs voor het eerst sinds 2019 licht daalde (-2,1 procent). Op jaarbasis is het zelfs een stijging van 10,6 procent. Dat is flink, maar een stuk minder dan de afgelopen kwartalen. Toen waren de huizen vergeleken met een jaar eerder steeds rond de 20 procent duurder. De prijzen stijgen dus nog, maar minder hard. En de regionale verschillen zijn groot. In Alkmaar, bijvoorbeeld, daalde de huizenprijs met 1,5 procent ten opzichte van begin dit jaar. Ook zijn er forse verschillen tussen typen woningen.        Er zijn afgelopen kwartaal bijna 50.000 woningen te koop gezet door NVM-makelaars: 23 procent meer dan een jaar geleden en zelfs 46 procent meer dan in het vorige kwartaal.  Maar zowel de gemiddelde verkooptijd als het aantal transacties is níet toegenomen. Hoe kan dat?  Volgens de makelaarsvereniging zorgen de oorlog in Oekraïne, de oplopende rente en de dreigende recessie ervoor dat mensen de verkoop van hun huis naar voren halen. Het gaat bijvoorbeeld om mensen die een nieuwbouwwoning hebben gekocht die ze pas over een tijdje kunnen betrekken, maar alvast hun huidige woning verkopen. Of mensen die toch eerst willen verkopen voordat ze een nieuw huis kopen. Met andere woorden: mensen zijn bang dat de prijzen gaan dalen, en zetten nog snel hun woning te koop.  Mensen zijn bang dat de prijzen gaan dalen, en zetten nog snel hun woning te koop Dat de gemiddelde verkooptijd nog altijd 24 dagen is, komt volgens de NVM door verschillen tussen typen woningen: terwijl er (onder meer) meer hoekwoningen en 2-onder-1-kapwoningen zijn verkocht, blijft de verkoop van vrijstaande woningen en appartementen juist achter. Oftewel: starterswoningen en woningen in het hogere segment. Het kan ook meespelen dat er vooral de laatste weken meer huizen te koop zijn gezet, waardoor een langere verkooptijd nog niet in de kwartaalcijfers is opgenomen.  Logischerwijs is de krapte op de woningmarkt dus wat afgenomen: gemiddeld heeft een koper nu de keuze uit 2,1 woningen. De NVM maakt nog wel een nuancering: ondanks de flinke stijging in het aanbod is het „een heel normaal tweede kwartaal”. Tussen 2016 en 2020 werden er altijd minimaal 47.000 woningen te koop gezet in dat kwartaal.  Zoveel wordt er nu gemiddeld overboden op een woning. 80 procent van de woningen wordt boven de vraagprijs verkocht; een percentage dat al een jaar ongeveer hetzelfde is. Maar de mate van overbieden neemt wel af: eind vorig jaar was het 9,1 procent van de vraagprijs, vorig kwartaal 8,3 en nu dus nog minder. Mensen overbieden soms nog „uit gewoonte”, zei een hypotheekexpert deze week tegen NRC.         Er zijn het afgelopen kwartaal heel weinig nieuwbouwwoningen en bouwkavels verkocht: bijna de helft minder dan een jaar geleden. Dat is opmerkelijk, gezien de enorme bouwambitie van het kabinet en de populariteit van nieuwbouwwoningen (met gunstige energielabels). De NVM noemde verschillende oorzaken, waaronder een achterblijvende bouwproductie maar ook onzekerheid over de economie. Hierdoor zouden mensen voorzichtiger zijn met grote uitgaven, zeker voor een huis dat ze pas over een paar jaar kunnen betrekken.    Sinds de energieprijzen zo enorm zijn gestegen, is duurzaamheid belangrijker voor kopers. Grappig feitje: het woord ‘zonnepanelen’ komt steeds vaker voor in promotieteksten op Funda. Hoe groener het energielabel, hoe meer een woning stijgt in waarde. Eerder was een duurzame woning zo’n 25.000 euro meer waard dan een niet-duurzame vergelijkbare variant. Sinds de stijging van de energieprijzen is dat toegenomen tot  35.000 euro. „Investering in verduurzaming levert dus ook iets extra’s op”, aldus NVM-voorzitter Onno Hoes.  ||https://www.nrc.nl//nieuws/2022/07/07/minder-hoge-overbiedingen-meer-woningen-te-koop-wat-zeggen-de-nvm-cijfers-a4135845
2022-07-08||Nieuwe gasdeal Gasunie vermindert afhankelijkheid van Rusland||Gasunie heeft een flinke slag geslagen om de afhankelijkheid van Russisch gas te verminderen. Via dochter EemsEnergyTerminal is 7 miljard kubieke meter aan vloeibaar gas (LNG) gecontracteerd dat via twee drijvende terminals in de Groningse Eemshaven in gasvorm aan land wordt gebracht. Eind augustus komen twee recent gecharterde schepen naar verwachting aan in de Eemshaven  en die moeten het nu  gecontracteerde gas aan land brengen. Dergelijke schepen, Floating Storage and Regasification Units (FSRU) genaamd, kunnen elk jaarlijks 4 miljard kubieke meter vloeibaar gas verwerken. Gasunie, die de infrastructuur voor transport en opslag van gas voor Nederland en delen van Duitsland beheert,  stelt dat ook over de levering van de resterende 1  miljard kubieke meter „in de komende maanden” een contract wordt getekend. Over de prijs van het verworven gas zijn geen mededelingen gedaan. De leveranties – per schip – komen van de LNG-dochter van Shell en van het Tsjechische CEZ. Het is de bedoeling dat beide drijvende terminals, Exmar S188 en Golar Igloo, vijf jaar in de Groningse haven actief blijven. De twee drijvende terminals, waarvan er al een in Rotterdam is aangekomen, worden met hun jaarlijkse 8 miljard kuub goed voor zo’n 20 procent van de jaarlijkse gasconsumptie van Nederland. Daarnaast kan de al langer bestaande Gate-terminal in Rotterdam 12 miljard kuub vloeibaar gas naar het vaste leidingnetwerk transporteren. Daarmee is LNG, dat met een temperatuur van min 162 graden wordt vervoerd, goed voor de helft van de Nederlandse consumptie. Door aanpassingen aan de Rotterdamse terminal gaat de capaciteit daar binnen afzienbare tijd naar 16 miljard kuub.  Het nieuws van Gasunie komt aan de vooravond van een mogelijke verdieping van de Europese gascrisis. Komende week gaat gaspijpleiding Nord Stream 1 dicht voor onderhoud, en die verbinding van Rusland naar Duitsland is cruciaal voor de Europese leveranties door Gazprom.  Mogelijk wordt dit onderhoud door Rusland aangegrepen om de leveranties helemaal te staken. Door de grote afhankelijkheid van Duitsland van Russisch gas (60 miljard kuub) zou de sluiting van Nord Stream 1 ook gevolgen kunnen hebben voor Nederland. Volgens Europese afspraken moeten EU-lidstaten elkaar bij urgente gasproblemen helpen. Nederland zelf is voor circa 6 miljard kubieke meter afhankelijk van Russisch gas, maar vorige maand werd al het laatste contract tussen Gazprom en het Nederlandse handelsbedrijf GasTerra door de Russen opgezegd. De rest van de Nederlandse behoefte wordt vervuld door Noors (10 miljard kuub) en binnenlands (circa 6 miljard) aardgas. ||https://www.nrc.nl//nieuws/2022/07/07/nieuwe-gasdeal-gasunie-vermindert-afhankelijkheid-van-rusland-a4135844
2022-07-08||Kabinet-Rutte IV gaat onzeker en bezorgd de zomer in|| De oppositiepartijen mochten állemaal meedoen en meedenken. Dachten ze. Wekenlang hadden premier Mark Rutte en minister van Financiën Sigrid Kaag koffie gedronken met politieke leiders als Jesse Klaver (GroenLinks), Attje Kuiken (PvdA), Joost Eerdmans (JA21) – om steun te krijgen voor de begroting. Het leek er ook even op dat er was geluisterd: er waren misschien wel zés mogelijkheden, zei Kaag half juni in een debat, om nog dit jaar gezinnen te helpen die het zwaar hebben door de hoge energierekening en de stijgende prijzen. Attje Kuiken was zichtbaar opgelucht. Deze week bleek: het kon toch allemaal niet. Op vijfhonderd euro na, extra, voor mensen met de allerlaagste inkomens. In de Tweede Kamer kon je zien wat er gebeurt als je enorme verwachtingen wekt en niets nakomt: de hele oppositie, van links tot rechts, was woedend. En je zou verwachten: dan is het kabinet deemoedig, geeft toe dat het anders loopt dan de bedoeling was. En als iemand in Den Haag deemoedig kan doen, is het Mark Rutte wel.  Maar in de laatste vergaderweek van de Tweede Kamer voor de zomer bleek dat Rutte daar helemaal geen zin in had. Hij deed afwerend, op het chagrijnige af. Hij noemde het „onverantwoord” om de Belastingdienst of het UWV nóg meer plannen te laten uitvoeren. En vond PVV-leider Geert Wilders dat hij in de camera moest kijken en zijn harde boodschap aan de mensen zelf te vertellen? „Kom op, meneer Wilders, bewaart u die instructies maar voor uw fractie. Zo gaat u niet met mij om.” Zei Lilian Marijnissen van de SP dat het kabinet wel geld heeft voor wapens, en om grote bedrijven te helpen? Ze moest, vond Rutte, niet zo „kribbig” doen. In de Eerste Kamer deelt de oppositie de lakens uit En dat voor een premier die niets kan zonder de oppositie: in de Eerste Kamer heeft zijn kabinet géén meerderheid. En over alle ambitieuze plannen die Rutte IV in januari presenteerde – denk aan klimaat en stikstof, wonen – moet ook daar worden gestemd. Nu, aan het eind van het politieke seizoen, kun je alleen maar vaststellen dat de daadkracht van Rutte IV er nog wel is, maar dat die kan omslaan in totale machteloosheid. In het debat van deze week kon je het al even zien toen D66’er Steven van Weyenberg tegen Klaver begon over de begroting van Rutte IV: ging GroenLinks die echt tegenhouden in de Eerste Kamer? Die partij wilde dus géén extra geld voor de kinderopvang, of voor gehandicapten met een Wajonguitkering? Hij klonk oprecht verbaasd. Maar als Van Weyenberg goed om zich heen keek: GroenLinks en PvdA willen sámen optrekken om aan hun kiezers te laten zien dat ze ertoe doen en met z’n tweeën nog meer macht hebben. Aan de rechterkant proberen partijen als JA21 en BBB te bewijzen dat ze serieus aan politiek doen en méé willen doen, ook in de Eerste Kamer. Maar dan willen ze ook serieus worden genomen. „In de Eerste Kamer”, zei Joost Eerdmans van JA21 deze week, „deelt de oppositie de lakens uit.” Zijn partij heeft daar nu al zeven zetels, BBB staat in de peilingen op forse winst, en in maart volgend jaar zijn de Provinciale Statenverkiezingen – die bepalen hoeveel zetels partijen hebben in de Eerste Kamer. Bij de vier coalitiepartijen overheersen vooral zorgen. VVD, D66 en CDA staan in peilingen op flink verlies, en alle drie die partijen worstelen  met zichzelf. D66 is nog aan het bijkomen van affaires die te maken hadden met grensoverschrijdend gedrag. En wat opvalt: in de vorige kabinetsperiode probeerde D66 nog met eigen ideeën en afwijkende standpunten aandacht te trekken, nu helemaal niet. De partij lijkt een plek te zoeken in de luwte. En over ‘nieuw leiderschap’, de campagnebelofte waarmee D66 in 2021 veel zetels won, hoor je Sigrid Kaag nooit meer. Buiten de Tweede Kamer is zij ook nauwelijks zichtbaar. CDA’ers vinden dat hún leider, minister van Buitenlandse Zaken Wopke Hoekstra, zichzelf weleens meer mag laten zien als partijman. Ze denken dat hij geniet van zijn rol in het kabinet, maar hoeveel hart heeft hij voor het CDA? Leden klagen dat ze hem sinds hij partijleider is nooit een inspirerend christen-democratisch verhaal hoorden vertellen. In de partijtop is nu afgesproken dat fractievoorzitter Pieter Heerma maar wat meer het gezicht van het CDA moet worden. Het is nu zíjn opdracht om kiezers te laten zien dat het CDA ook standpunten durft in te nemen die tegen de coalitieafspraken in gaan. Bij de VVD had de partijtop niet zien aankomen hoe groot de onvrede bij de eigen achterban zou worden over de stikstofaanpak. Waar de VVD ook mee zit: als bijna langstzittende premier van Nederland wordt Mark Rutte steeds vaker en feller verantwoordelijk gehouden voor wat er de afgelopen twaalf jaar misging in Nederland. Niet alleen door de oppositie, die kansen ziet om de positie van de VVD in te nemen als het beeld van Rutte steeds negatiever wordt en zijn partij daar in de peilingen onder lijdt. Ook bij de eigen VVD-achterban verliest Rutte volgens onderzoek van EenVandaag fors aan populariteit. De enige coalitiepartij die er in de peilingen wel goed voorstaat, de ChristenUnie, heeft toch ook een probleem. Het wil CU-minister van Landbouw Henk Staghouwer maar niet lukken om boeren het gevoel te geven dat het kabinet ook naar hen luistert, en in het debat over de stikstofplannen, in juni, was overduidelijk dat het geduld van de Tweede Kamer met hem aan het opraken is. De vroegere politiek assistent van Carola Schouten, Staghouwers voorganger op Landbouw, komt Staghouwer nu tijdelijk helpen. Het was allemaal niet zoals het de ministers en staatssecretarissen van Rutte IV voor ogen stond, een half jaar geleden: ze gaan de zomer in met veel meer problemen dan toen. En met veel opdrachten vanuit de Tweede Kamer. Daar werd op donderdag, de laatste vergaderdag, gestemd over honderden moties. Het zou tot ver na middernacht kunnen gaan duren. In de coalitiepartijen klonk cynisch commentaar: „Daarna komt het weer helemaal goed met Nederland.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/07/kabinet-rutte-iv-gaat-onzeker-en-bezorgd-de-zomer-in-a4135842
2022-07-08||Twee nieuwe verdachten moordzaak Peter R. de Vries blijven langer vastzitten||Twee van de drie verdachten die maandag zijn aangehouden op verdenking van betrokkenheid bij de moord op Peter R. de Vries blijven veertien dagen langer vastzitten. Het OM meldt donderdag dat het voorarrest van de 27-jarige Poolse man die maandag in detentie werd aangehouden door de rechter-commissaris met veertien dagen is verlengd. De 27-jarige Nederlandse man die op Curaçao werd aangehouden is overgebracht naar Nederland, voor hem gold al een bevel tot bewaring van veertien dagen. Over de derde verdachte, een 26-jarige Nederlandse man die maandag in Barcelona werd aangehouden, meldt het OM dat hij nog in Spanje zit. Justitie wil hem overbrengen naar Nederland en meldt dat de man „zich niet verzet” tegen zijn overlevering. Mogelijk kan hij volgende week worden overgeleverd, aldus het OM. De verdachte met de Poolse nationaliteit wordt door justitie verdacht van het aansturen van de uitvoerders van de moord op De Vries. Volgens het OM is hij „vermoedelijk” de gebruiker van de Google Pixel telefoon waarmee op 6 juli 2021, de dag dat Peter R. de Vries in Amsterdam werd neergeschoten, is gecommuniceerd met de uitvoerders van de moord. De andere twee mannen zouden filmpjes hebben gemaakt van de aanslag op De Vries en die hebben verspreid op het internet.||https://www.nrc.nl//nieuws/2022/07/07/twee-nieuwe-verdachten-moordzaak-peter-r-de-vries-blijven-langer-vastzitten-a4135836
2022-07-08||‘Premier Johnson, de situatie is onhoudbaar’||Als ware hij niet verslagen, zo monter kondigde Boris Johnson donderdagmiddag aan dat hij opstapt als premier van het Verenigd Koninkrijk. Hij vond het jammer dat hij zijn collega’s niet had kunnen overtuigen dat het „bizar” was om nu te vertrekken, zei hij, maar had zich niet helemaal uit het veld laten slaan. Zo zou hij aanblijven tot er een nieuwe regeringsleider was gevonden. „Boeoeoeoeoe”, klonk het in de verte vanuit het publiek. „Ik weet dat velen van jullie opgelucht zijn dat ik vertrek”, aldus Johnson. „En misschien zullen er ook best een paar teleurgesteld zijn.”     Inderdaad, teleurgesteld. „Teleurgesteld en wanhopig.” Zo was de stemming bij de Britse Conservatieve Partij, zei Tory-prominent Steve Baker donderdagochtend tegen de BBC voor de deur van Downing Street 10, waar de pers uren wachtte tot Johnson naar buiten zou komen om zijn vertrek aan te kondigen. Ik weet dat velen van jullie opgelucht zijn dat ik vertrek. En misschien zullen er ook best een paar teleurgesteld zijn Boris Johnson bij aankondiging van zijn aftreden Maar, gaf Baker desgevraagd toe, het Conservatieve leiderschap was ook wel „een circus” geworden. In minder dan 48 uur hadden  meer dan vijftig regeringsfunctionarissen hun ontslag ingediend, uit onvrede met het leiderschap van de premier. En verspreid over drie dagen was een hele parade van partijleden in de publieke arena voorbij getrokken om Johnson – hetzij met een subtiel zetje, hetzij met een flinke duw – te verstaan te geven dat hij plaats moest maken. Het politieke spektakel dat leidde tot het opstappen van Johnson begon dinsdagavond om 18.02 uur (Britse tijd)  met een tweet waarin minister Sajid Javid (Volksgezondheid) zijn vertrek aankondigde, negen minuten later gevolgd door een soortgelijke tweet van zijn collega Rishi Sunak (Financiën).  Aanleiding voor hun ontslagbrieven was de erkenning van Johnson dat hij wél had geweten van de beschuldigingen van handtastelijkheden aan het adres van partijgenoot Chris Pincher voordat hij hem een belangrijke baan gaf – hetgeen de premier eerder had ontkend.  Maar in de  brieven van Javid en Sunak ging het om meer dan het gedraai rond Pincher. Javid schreef met zoveel woorden dat Johnson niet integer is, en incompetent. Sunak schreef in feite dat hij heeft vastgesteld dat de premier niet eerlijk was, ook niet in zijn communicatie jegens de burger over ’s lands financiën.  Het einde van Johnson was met de kennis van nu  al eerder begonnen. Misschien bij Partygate, het schandaal over de feestjes in de ambtswoning tijdens de coronalockdowns, en het gedraai van Johnson daarover. Of misschien ruim anderhalf jaar geleden al bij Johnsons gedraai rond parlementariër Owen Paterson, die van corruptie was beschuldigd. Pincher was de spreekwoordelijke druppel. En het opstappen van twee belangrijke ministers was het begin van de terminale fase, waarin Johnson sinds dinsdagavond verkeerde. Maar het duurde nog even voor dat tot iedereen was doorgedrongen. Enkele minder bekende partijleden stapten dinsdagavond ook op, maar de partijprominenten hielden zich stil, of schaarden zich volmondig achter de premier. Hij benoemde, in een vlucht naar voren, nog dezelfde avond twee plaatsvervangers. De gerespecteerde minister van Onderwijs, Nadhim Zahawi, werd gepromoveerd naar Financiën.   Woensdagmiddag liet Johnson zichzelf voor het eerst na het ontslag van de ministers zien, bij het wekelijkse vragenuurtje in het Lagerhuis. Geflankeerd door een geamuseerd knikkende Zahawi sprak Johnson, op zijn kenmerkende strijdbare toon, over zijn dagelijkse werkzaamheden, tot hij zelf in lachen uitbarstte – zich kennelijk bewust van de absurde situatie. Voor het vragenuurtje begon waren al vijftien regeringsfunctionarissen opgestapt, binnen dat uurtje vertrokken er nog twee. Toen Johnson na afloop het Lagerhuis verliet, riep één parlementariër plagerig: „Bye Boris!” En toen klonk het uit vele kelen: „Dáááág! Dááág!” Op Johnsons agenda stond woensdagmiddag ook nog een vergadering met de voorzitters van alle commissies van het Lagerhuis. Zij vuurden twee uur lang kritische vragen op de premier af, over de meest uiteenlopende kwesties, die hij amper kon pareren. Hakkelend sleepte hij zich naar het einde.  Na afloop wachtte een volle ambtswoning op hem. Daar hadden vertrouwelingen zich verzameld om Johnson achter de schermen toe te spreken. Er waren woorden van onaflatende steun, van minister Nadine Dorries (Cultuur) bijvoorbeeld. Maar er was ook een stevige delegatie van ministers naar Downing Street gekomen om met Johnson te praten over een enigszins waardige aftocht.   Intussen was  uitgelekt dat minister Michael Gove (Huisvesting), één van Johnsons belangrijkste bondgenoten, die ochtend al bij de premier was langsgeweest om hem te vertellen dat hij moest opstappen. Toen dat naar buiten kwam, gaven de analisten Johnson op. De dreun van Gove zou Johnson niet meer te boven komen. Woensdagavond zou Johnson opstappen, voorspelden ze.  Groot was het ongeloof in Westminister daarom toen ’s avonds uit Downing Street het bericht kwam dat Johnson zich nog altijd tegen zijn vertrek verzette. Gove kreeg een telefoontje van Johnson dat hij ontslagen was.  De doodsteek volgde pas donderdagochtend, uitgerekend van de kersverse minister van Financiën Nadhim Zahawi, die een dag eerder nog aan Johnsons zijde zat in het parlement. Op Twitter was om 08.43 uur voor iedereen te lezen: „Premier, de situatie is onhoudbaar en wordt alleen maar erger: voor u, voor de Conservatieve Partij en bovenal voor het land. U moet nu het juiste doen  en gaan.” Niet lang daarna kwam via de BBC het bericht dat Johnson het opgaf. Maar niet helemaal. In een ultieme poging grip te houden voor hij zijn aftreden officieel bekendmaakte, benoemde hij nog zes nieuwe ministers, met wie hij verder wil regeren tot er een nieuwe leider is gevonden. Tot ongenoegen overigens van veel Tories, die zeggen dat Johnson onmiddellijk moet vertrekken. De leiderschapsstrijd is intussen allang begonnen. Steve Baker, die naar eigen zeggen zo „teleurgesteld” was, had zelfs voor Johnson zijn aftreden bekend had  gemaakt gezegd dat hij  wel premier wilde worden. Andere Conservatieven met die ambitie zouden – niet geheel toevallig – politici zijn die de afgelopen dagen nadrukkelijk van zich hadden laten horen. Sajid Javid wordt genoemd, net als Rishi Sunak, Michael Gove en Nadhim Zahawi. Wie een politieke doorstart wil, trekt  zo snel mogelijk zijn handen van Boris Johnson af.  Baker, de Brexiteer die eerder had geholpen oud-premier Theresa May ten val te brengen en in april al publiekelijk had gezegd dat Johnson moest opstappen, zei het donderdag zo tegen de BBC: „We moeten nu een glimlach opzetten en onze borst vooruit steken.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/07/premier-johnson-de-situatie-is-onhoudbaar-a4135841
2022-07-08||Kamer akkoord met aankoop F-35’s en Reaper-drones ter waarde van ruim een miljard|| Nederland koopt zes extra  F-35-gevechtsvliegen en nog eens vier MQ-9 Reaper-drones. Met de orders, waarvoor de contracten de komende weken worden getekend, is ruim een miljard euro gemoeid. De Tweede Kamer heeft donderdag, op de laatste dag voor het zomerreces, met grote meerderheid goedkeuring gegeven aan de aankopen. De Nederlandse F-35-vloot komt daarmee op 52 exemplaren, genoeg voor drie complete squadrons. De Reaper-drones, die niet alleen verkenningswerk doen maar ook raketten kunnen afvuren, verdubbelen in aantal. Het  parlementaire jawoord is het sluitstuk van een unieke spoedprocedure. Normaal gesproken zou de Kamer de aankopen hebben gewogen tijdens de behandeling van de defensiebegroting voor volgend jaar.  Door alvast ja te zeggen tegen de extra F-35’s en Reapers heeft de Kamer nu het zogeheten budgetrecht versneld uitgeoefend – een parlementaire primeur. De Kamer heeft dit gedaan op verzoek van staatssecretaris Christophe van der Maat (Defensie, VVD), die in een brief van 24 juni tot spoed maanden. Als de bewindsman de contracten niet snel zou tekenen, zo zei hij,  zou Nederland bij de fabrikanten achteraan in de rij komen. Dan dreigde een vertraging van jaren, terwijl Nederland nu juist snel vijf miljard extra aan defensie wil uitgeven. Vrijwel alle partijen zijn hierin meegegaan. Alleen Kamerlid Jasper van Dijk (SP) wilde de aankopen pas dit najaar bespreken met de rest van defensiebegroting. Bij het ingelaste debat van maandag wees Van Dijk erop dat er bijvoorbeeld nog geen juridisch kader is voor de inzet van bewapende drones. Zijn collega Sietse Fritsma (PVV) richtte zijn pijlen vooral op de F-35, die nog altijd honderden tekortkomingen heeft. Hun moties voor uitstel (SP) of afstel (PVV) kregen donderdag vrijwel geen steun. Voor veel partijen zijn de extra aankopen nog maar het begin van veel meer investeringen. Kamerlid Peter Valstar (VVD) wees er maandag bijvoorbeeld op dat het aantal van 52 Nederlandse F-35-toestellen nog altijd kleiner is dan dat van Finland (64), of veel minder dan de 200 F-16-vliegtuigen die Nederland had aan he einde van de Koude Oorlog.||https://www.nrc.nl//nieuws/2022/07/07/kamer-akkoord-met-aankoop-f-35s-en-reaper-drones-ter-waarde-van-ruim-een-miljard-a4135840
2022-07-08||Lokale verduurzaming stagneert. In Bernheze blijkt waarom||Als een rustige mozaïek  is het Noord-Brabantse gebied De Bleeken verdeeld tussen landbouwgrond, wegen, bebossing en slootjes. Aan de grens van de gemeente Bernheze regeert de rust van een kabbelend beekje, een grazende koe en een grasmaaiende boer. In de verte klinkt de snelweg A59.  Zo is het al tientallen jaren. Als het aan Bernheze had gelegen, was dat zicht aangevuld met drie reusachtige windmolens en het gehoor met het gezwiep van de ronddraaiende wieken. 250 meter, zo hoog hadden ze kunnen worden, als wolkenkrabbers in een niemandsland. In één klap zou de gemeente daarmee voldoen aan haar opdracht om in 2030 0,06 terawattuur aan duurzame energie op te wekken. In de rest van de gemeente zou er geen windmolen  of rijen zonnepanelen meer aan te pas hoeven komen.  
 Toch komen de windmolens er voorlopig niet. Lokaal verzet leidde tot twijfel bij de gemeenteraad; een uitspraak van de Raad van State over milieu- en omgevingsnormen leidde tot verder uitstel – als het geen afstel wordt.  Daarmee stagneert de verduurzaming van de gemeente, die onderdeel is van de Regionale Energiestrategie (RES) Noordoost-Brabant. Alle Nederlandse gemeentes zijn verenigd in zulke RES-regio’s, die volgens het klimaatakkoord in 2030 samen 35 terawattuur aan duurzame energie moeten opwekken. De gemeentelijke ambities tellen zelfs op tot 55 terawattuur.  Het bereiken van die doelen kan in gevaar komen, bleek donderdag uit een tussentijdse rapportage van alle regionale plannen. De uitwerking is complex en loopt op veel plekken stroef. De verduurzaming van Nederland is een ruimtelijke puzzel waarin veel stukjes niet op elkaar dreigen aan te sluiten. Bestuurlijke processen en een gebrek aan ruimte op het energienet zorgen voor verdere vertraging. Een jaar nadat Noordoost-Brabant zijn klimaatplannen vastlegde, is nog niet de helft ingevuld - voor de overige helft ontbreekt het aan realistische plannen. Net als op veel plekken botsen de ambities met de realiteit van schaarse ruimte – en met lokaal verzet.  Op het erf van Lydia Fraaije aan de rand van Heesch, één van de dorpen van Bernheze, laadt een elektrische auto op. Vanuit een stacaravan stuurt ze de bouw van een klimaatneutraal huis aan. Dat huis, zegt Fraaije in een kleine kas die als entree en eetkamer van haar caravan dient, „is onderdeel van het ecosysteem, in plaats van een verstoring ervan”. Het wordt gebouwd van duurzame materialen en gaat stikstof en CO2 opnemen.  Toen vorig najaar een brief in de bus viel waarin de gemeente windmolens aankondigde, keek Fraaije toch raar op. „Ik ben het eens met de energietransitie, maar niet alles is heilig”, zegt ze. Inmiddels is ze betrokken bij het lokale verzet tegen de bouw van windmolens in Bernheze.  Fraaije is niet per se tégen windmolens, benadrukt ze. Sterker: ze zouden in haar voortuin mogen komen.  Ze moeten wel passen in de omgeving. „Dat is hier niet het geval.”  Actievoerder Lydia Fraaije is niet per se tégen windmolens, benadrukt ze, maar ze moeten wel passen in de omgeving.  Foto Merlin Daleman „Bernheze betekent letterlijk water en bos”, vertelt ze tijdens een wandeling door het gebied. „Dat heb je hier nu nog. De hoge windmolens zouden dat verstoren.” Langs waterloop de Grote Wetering, door gras dat tot boven de knie groeit en grond waarin schoenen wegzakken, houdt ze ineens stil. Je hoort alleen de wind die door bebossing raast. Ze wijst naar de eindeloze weilanden verderop: „Daar zouden ze komen. Kun je het je voorstellen?” Al jaren denkt Bernheze na over de bouw van windmolens. En al jaren wordt er gekeken naar De Bleeken. Twintig jaar geleden stonden er elf windmolens ingetekend, de hele horizon zou ermee gevuld worden. Dat plan ging niet door. Toen vorig jaar duidelijk werd hoeveel duurzame energie Bernheze moet opwekken, zetten onderzoekers alles nog eens op een rij. Ogenschijnlijk heeft de gemeente ruimte genoeg: Bernheze bestaat behalve uit dorpen vooral uit natuur en landbouwgrond. Maar er moet bij  het plaatsen van windmolens rekening worden gehouden met de ‘inpassing’ in het landschap, de natuur die verstoord wordt, de cultuurhistorische waarde van grond, de aansluiting op het elektriciteitsnet, de radarzone van nabijgelegen vliegbasis Volkel en de financiële haalbaarheid. Van de negentig vierkante kilometer bleek één klein strookje landbouwgrond geschikt: De Bleeken.  Pech: Bernheze is wat ze noemen „windluw gebied”, waardoor de onderzoekers concludeerden dat alleen de hoogste  windmolens rendabel zouden zijn, en alleen op die plek realiseerbaar. Die zijn  hoger dan de Euromast, slechts dertig meter korter dan de Eiffeltoren. Toeval: het enige bruikbare gebied is aan de grens van de gemeente, naast het dorp Vinkel, onderdeel van de gemeente Den Bosch. In dat dorpje groeide vanaf de eerste bewonersavond het verzet. Fraaije was erbij en sloot zich aan. „Bijna íedereen in Vinkel heeft de petitie tegen de windmolens ondertekend”, zegt ze trots. De boodschap was duidelijk: niemand in Vinkel wilde de windmolens. In zijn kantoor met uitzicht over het dorpsplein van Heesch tilt wethouder Rien Wijdeven de handtekeningen op. Ze zijn verkleurd, liggen al tijden in een plantenbak in de vensterbank. Wijdeven: „Ik snap de zorgen heel goed. Maar we móeten duurzame energie opwekken. En dat kan in dat gebied het beste.” Lokaal klimaatbeleid is een taai dossier dat leeft van technische termen die het zicht van burgers op wat er gaande is vertroebelen. De RES 1.0, de plannen die gemeenten momenteel maken. De RES 2.0, de plannen die vanaf volgend jaar gemaakt worden. SDE-subsidies, niet te verwarren met SDE II-subsidies. Terawatturen. Netcongestie.  In de kern komt het hierop neer: de afspraken in het Parijse klimaatakkoord zijn uitgewerkt in het Nederlandse klimaatakkoord en belandden  uiteindelijk op het bureau van de wethouder van Bernheze. Wat onder anderen door toenmalig president Obama en president Xi Jinping werd bekrachtigd, wordt mede uitgevoerd door Rien Wijdeven, al 24 jaar wethouder in Bernheze en net herbenoemd voor nog eens vier jaar.  Wethouder Rien van de Wijdeven: „Ik snap de zorgen heel goed maar we móeten duurzame energie opwekken. En dat kan in dat gebied het beste.” Gemeenten hebben daarmee een grote rol gekregen in de verduurzaming van Nederland. Ze moesten zich inschrijven op het aantal terawattuur duurzame energie die ze in 2030 wilden opwekken.  Achteraf, zegt Wijdeven, dacht Bernheze er veel te gemakkelijk over. 0,06 terawattuur moest het opwekken, hoe moeilijk kon dat zijn?  Nou, moeilijk dus, kwam Wijdeven al snel achter. De discussie over de windmolens die in één keer de ambities zouden vervullen, werd volgens de wethouder met „emoties” en „oneigenlijke argumenten” gevoerd. „Er wás nog helemaal geen besluit over de hoogte van windmolens”, zegt hij.  Dat in het haalbaarheidsrapport gerekend werd met molens van 250 meter hoog, was volgens hem slechts „een fictief voorbeeld” dat „een eigen leven is gaan leiden”. Toch concludeert het rapport dat die 250 meter hoogte „noodzakelijk is om nog een financierbaar project te kunnen realiseren”.  Wijdeven: „200 meter, 220 meter of 250 meter: het had ook niks uitgemaakt. Mensen wilden überhaupt geen windmolens.”  Maar niet alleen door lokaal verzet staan de windmolens in de wacht. Een uitspraak van de Raad van State legde vorig jaar een bom onder de verduurzaming van Nederland. Normen over onder meer de afstand tot woonhuizen, de slagschaduw en het geluid dat windmolens maken moeten opnieuw bepaald worden, oordeelde de hoogste bestuursrechter. Sommige gemeenten maken nu zelf normen. Maar de meesten wachten op nieuwe normen van het kabinet, die pas op z’n vroegst in de loop van 2023 zijn ingevoerd. Begin dit jaar besloot ook de Bernhezense raad daarop te wachten. Het duurt vervolgens nog jaren eer nieuwe windmolens ingepland, goedgekeurd en gebouwd zijn.  Net als veel gemeenten kijkt Bernheze nu naar zonneweides als alternatief. Met 26 hectare aan zonnepanelen wordt evenveel duurzame energie opgewekt als met drie grote windmolens. Dan wordt de klimaatambitie alsnog gehaald. Ogenschijnlijk is op de 9.000 hectare grond genoeg ruimte te vinden. Maar Wijdeven twijfelt: „In het buitengebied is een strijd gaande om de ruimte. We hebben grond nodig voor woningbouw, voor industrie, voor landbouw, voor de aanleg van meer natuur én voor zonneweiden. Ik denk dat het kan. Maar de puzzel met die vijf factoren moet wel gelegd worden.”  De verkleurde handtekeningen van tegenstanders van de windmolens liggen op kantoor van de wethouder.   Foto Merlin Daleman En zelfs al zou de 0,06 terawattuur duurzaam opgewekt worden, dan kan het stroomnetwerk dat nog niet aan. Het netwerk in Noord-Brabant zit vol en het zal nog jaren duren voordat er genoeg ruimte is. Praktisch betekent het dat Bernheze bedrijven die gesubsidieerde zonnepanelen op het dak hebben gelegd niet op het net kan aansluiten. Een verplichting om op een nieuw bedrijvenpark zonnepanelen te plaatsen is losgelaten. „We moeten landelijk 35 terawattuur opwekken, maar met ons prehistorische energienetwerkje kan dat nog niet”, constateert Van de Wijdeven.  Ook een gebrek aan regionale samenwerking verhindert snellere verduurzaming, klagen raadsleden. „Het heet de Regionale Energiestrategie, maar er zit niks regionaals in. Níks”, zegt Jesse Jansen van Progressief Bernheze. „Het is een opdracht van het Rijk aan de regio. Vervolgens krijgt elke gemeente een eigen opdracht. Je zoekt het zelf maar uit.” Gemeenten kunnen samenwerken. Ze kunnen het ook niet doen. „Iedereen kijkt naar zijn eigen eilandje”, ziet CDA-fractievoorzitter Mart Smits. Hij wijst naar plannen van Den Bosch en Oss om samen windmolens te bouwen in een polder ten noorden van Bernheze. Maar Bernheze zélf mag daar niet bij. In Oss speelt het volle stroomnet bovendien minder een rol en de wethouder denkt dat Oss wel iets van de Bernhezense opdracht kan overnemen. Smits ziet het niet gebeuren: „Gemeenten willen hun eigen inwoners niet belasten met een samenwerking.” Het gevolg is versnippering, waarschuwt hij. Als uit de hemel gegooid strooigoed zullen over een aantal jaar overal in het Noordoost-Brabantse landschap clustertjes windmolens en zonneweides staan.  Bewoner Fraaije ziet wel wat in de zonneweiden. Beter nog: „Agrosolar, zodat ónder de zonnepanelen landbouw kan plaatsvinden. Dat past in deze omgeving.” Omdat ze niet alleen tegen wil zijn, heeft ze ook een eigen plan: meer bomen planten. „Je moet niet blind sturen om méér energieopwekking”, zegt ze. „Er moet ook energie bespaard worden. Bomen helpen daarbij, omdat ze voor afkoeling zorgen.” Na aanvankelijk geen gehoor te krijgen bij de gemeente, is er nu sympathie voor haar initiatief. Tegelijkertijd zegt raadslid Jansen: „Ik heb nog nooit een boom energie zien opwekken, en dat is wel de opgave waar we nu voor staan.” De RES draait nu vooral om opwekking, niet besparing. Wethouder Wijdeven: „Als je veertig tot zestig hectare bos wilt aanleggen, zit je weer met de strijd in het buitengebied. Boeren kijken naar het rendement van hun grond. Een zonnepaneel levert ze veel meer op dan een boom.” Hij slaakt een diepe zucht. „2030 gaat ’m niet worden.” Gemeenten, zegt hij, „proberen nu het laaghangend fruit te plukken, door windmolens en zonnepanelen te plaatsen waar dat relatief gemakkelijk kan. En zelfs dat gaat al moeizaam. Na 2030 is dat fruit op, maar moet er wel nóg meer duurzame energie opgewekt gaan worden”.  Lukt het Bernheze niet de klimaat-ambitie in te vullen, dan kan de provincie ingrijpen. Wijdeven: „Zíj bepalen dan waar  windmolens komen.” Hij schudt zijn hoofd. „Dan ben je de regie kwijt, de zeggenschap, en de winsten vloeien weg. Dus: zélf regelen”. En hij slaat met zijn hand op tafel. ||https://www.nrc.nl//nieuws/2022/07/07/verzet-in-bernheze-tegen-windmolens-hoger-dan-de-euromast-a4135839
2022-07-08||Levenslang en vrijspraak in omvangrijk liquidatieproces Eris||Ferrel T.(36) heeft levenslang gekregen voor betrokkenheid bij de moord op Justin Jap Tjong. Een andere verdachte, Guyno O. (30), is vrijgesproken omdat het OM niet kon bewijzen dat hij wist van de liquidatie. Dat heeft de rechtbank Midden-Nederland donderdag geoordeeld. De uitspraak is onderdeel van het megaproces Eris. T. lokte de 25-jarige Jap Tjong begin 2017 in de val, wat leidde tot zijn dood in de Amsterdamse wijk Osdorp. Daar overleed hij aan tientallen pistoolschoten. Het OM eiste in april tegen beide mannen levenslang. Jap Tjong werd volgens justitie in opdracht van Ridouan Taghi vermoord als vergelding voor zijn betrokkenheid bij de vergismoord op Hakim Illi, kort voor de moord op Jap Tjong. Illi was een telg uit een invloedrijke Utrechtse onderwereldfamilie en bekende van Taghi. Zijn familie zou geëist hebben dat de moord werd vergolden. De hoofdverdachte voor de moord op Jap Tjong, de 57-jarige Roël T., werd in 2020 voorlopig vrijgelaten. Hij werd er door het OM van verdacht de trekker te hebben overgehaald. De rechtbank Midden-Nederland veroordeelde Ferrel T. en Guyno O. begin 2019 tot celstraffen van 26 jaar voor de zogenoemde Utrechtse vergismoord op Hakim Changachi en een poging tot moord op een ander, twee dagen later. T. ging in beroep en werd door het gerechtshof in Arnhem veroordeeld tot 21 jaar cel. Het deelonderzoek naar T. en O., dat Charon II heet, is onderdeel van het omvangrijke liquidatieproces Eris. Dit dossier telt ruim 50.000 pagina’s en er staan negentien verdachten in terecht, onder wie kopstukken en leden van de motorclub Caloh Wagoh. Zij worden naast vijf moorden  binnen acht maanden tijd – die op Jap Tjong is daarvan de eerste – verdacht van tien pogingen tot moord, verboden wapenbezit en afpersing. De rechtbank Midden-Nederland legde dinsdag al drie keer levenslang op in het Eris-liquidatieproces. Onder de levenslang veroordeelden is hoofdverdachte Delano R., oprichter van de Haagse straatbende The Crips en president van motorclub Caloh Wagoh.||https://www.nrc.nl//nieuws/2022/07/07/levenslang-en-vrijspraak-in-omvangrijk-liquidatieproces-eris-a4135822
2022-07-08||Een miljoen moslims beginnen hadj in Mekka||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/07/een-miljoen-moslims-beginnen-hadj-in-mekka-a4135817
2022-07-08||Wat vindt NRC | Johnson heeft zijn forse meerderheid verspeeld||Na 39 uur heeft Boris Johnson uiteindelijk de conclusie getrokken die zijn belangrijkste collega in het kabinet, minister van Financiën Rishi Sunak, dinsdagavond al trok: de Britten „verlangen terecht dat het kabinet fatsoenlijk, bekwaam en serieus handelt”.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Johnsons vertrek was weinig waardig. Hij ging niet zonder tegenstribbelen. Woensdagmiddag, toen elk nieuw uur partijprominenten ontslag namen met verwijzingen naar „het landsbelang”, zei hij uitdagend in het Lagerhuis dat hij niet aan opstappen dacht.  Hij verwees naar zijn „enorme mandaat” van 14 miljoen stemmen dat hij zou hebben, daarmee voorbijgaand aan het feit dat hij slechts gekozen is door 25.351 Engelsen in zijn eigen kiesdistrict. Een Britse premier wordt niet door de kiezers gekozen, maar door de eigen partijleden. Een primus inter pares.  Een maand geleden won Johnson een vertrouwensstemming in zijn fractie, met 59 procent van de stemmen. Hij noemde die uitslag toen „extreem goed, positief, beslissend”. Hij zal zich ook veilig hebben gevoeld. Volgens de regels die in de Conservatieve fractie gelden, zou hij tot juni 2023 veilig zijn. Hij negeerde de waarschuwingen dat een nieuw schandaal een nieuwe dynamiek zou opleveren. Dat het verliezen van twee zetels bij tussentijdse verkiezingen, waarvan één al bijna honderd jaar in Conservatieve handen was, de stemming in de achterban zou beïnvloeden. Dat het Johnsons lakse omgang met de waarheid is – en/of zijn beroerde geheugen voor details – die leidde tot zijn ontslag, is toepasselijk. Twee eerdere banen eindigden ook nadat hij op onwaarheden werd betrapt. Dat hij die met flair en charme brengt, zorgde er tegelijk voor dat hij ook steeds werd gepromoveerd. En dat hem veel werd vergeven: van het schrijven van nonsens over de EU als journalist tot het geven van feestjes tijdens de lockdown als premier. Achteraf had hij altijd spijt. Zoals nu: het was „achteraf gezien” niet goed geweest om een partijgenoot een belangrijke functie te geven terwijl diens seksueel wangedrag was bewezen en Johnson dat wist.  De Conservatieve ministers, staatssecretarissen en andere partijfunctionarissen die de afgelopen dagen het zinkende schip verlieten, kenden zijn verleden. Wisten dat zijn morele kompas niet altijd naar het noorden wijst. En steunden Johnson tóch twee jaar lang, namen het steeds voor hem op. Hij was immers het Brexit-stemmenkanon.  Johnsons getrouwen wijzen erop dat hij de Brexit voor elkaar heeft gekregen. Ook daar zijn vragen over te stellen. Het grensgeschil over Noord-Ierland is niet opgelost, het rommelt in Schotland waar de nationalisten inzetten op een referendum over onafhankelijkheid. Onderwijl kampt het Verenigd Koninkrijk met personeelstekorten, stakingen, hoge inflatie. Zoals ook elders, maar verergerd door de impact van Brexit.  De premier had een forse meerderheid in het parlement, had zijn fractie naar zijn hand gezet nadat  Remainers vertrokken. Dat heeft hij niet gebruikt om bijvoorbeeld de economie in Noord-Engeland te stimuleren, zijn verkiezingsbelofte uit 2019. Noch om grootste wetsvoorstellen door het Lagerhuis te loodsen, waar de Tories trots op konden zijn. Johnson wijst op zijn coronabeleid en steun aan Oekraïne. Maar er zijn sinds het referendum zes jaar verloren gegaan waarin post-Brexit Brittannië vorm had kunnen krijgen. En het zal onrustig blijven met een nieuwe leiderschapsstrijd bij de Conservatieven. Dat is Johnson aan te rekenen.||https://www.nrc.nl//nieuws/2022/07/07/johnson-heeft-zijn-forse-meerderheid-verspeeld-a4135837
2022-07-08||NPO geeft Ongehoord Nederland sanctie voor schenden journalistieke code||De Raad van Bestuur van de NPO heeft omroep Ongehoord Nederland (ON) een financiële sanctie opgelegd van 2,5 procent van het jaarbudget voor 2023. Dat meldt de NPO donderdag. Het gaat om een bedrag van ruim 93.000 euro. Het bestuur spreekt van een „stelselmatige schending” van de journalistieke code van de publieke omroep door ON. De NPO maakte de sanctie dinsdag al bekend aan de nieuwe omroep. De financiële sanctie volgt op een uitgebreid onderzoek door Margo Smit, ombudsman van de publieke omroepen, naar het journalistiek handelen van het programma Ongehoord Nieuws. Zij concludeerde – na veel klachten van kijkers – dat de omroep de journalistieke code van de publieke omroep schendt door interviews uit te zenden die onvoldoende kritisch zijn, waardoor onjuiste informatie onweersproken het publieke domein kan bereiken. Daarmee schendt de omroep volgens de raad ook de „integriteit van het gehele bestel”. In juni maakte de NPO al bekend een sanctie te willen opleggen aan ON. De sanctie voor ON had op grond van de Mediawet kunnen oplopen tot 15 procent van het jaarlijkse budget. De NPO geeft een relatief lage sanctie omdat ON „een relatief nieuwe omroep is” en omdat „de sanctie redelijkerwijs draagbaar moet zijn voor de omroep in kwestie”.  De Raad van Bestuur verwacht van ON dat het „maatregelen zal nemen om de journalistieke code van de publieke omroep te respecteren” en „voldoende bereidheid zal tonen tot samenwerking binnen het publieke bestel”. ON ondertekende de code eerder wel, net als alle andere omroepen. Respecteert de omroep de code niet, dan volgt er mogelijk een hogere sanctie. Na twee gegeven sancties volgt er volgens de NPO een „ander traject”. ON-directeur Arnold Karskens laat weten dat de omroep zich beraadt op juridische stappen. Hij zegt het „principieel oneens” te zijn met de sanctie „omdat wij bepaalde, blijkbaar ongewenste, meningen hebben laten horen over bijvoorbeeld de enorme massa-immigratie en de gevolgen van de doorgeslagen klimaat-en milieumaatregelen”. Karskens zegt ook tegen „iedere censuurmaatregel” te zijn.||https://www.nrc.nl//nieuws/2022/07/07/npo-geeft-ongehoord-nederland-sanctie-voor-schenden-journalistieke-code-a4135828
2022-07-08||Opinie | Houd vrouwensport eerlijk,  laat trans vrouwen niet toe||De Internationale Wielerbond (UCI) heeft in haar vergadering op 16 juni de regels voor transgender rensters in de wedstrijdsport verscherpt. Voortaan mag het testosteron-niveau van een transgender renster niet boven de 2.5 nmol/L zijn, de bovengrens van biologische vrouwen. Dat was voorheen 10 nmol/L, de ondergrens voor mannen. Christine  Karman is  softwaremaker en transgender wielrenster.  De UCI motiveert haar besluit met een document van prof. Xavier Bigard, sportarts verbonden aan de UCI en aan Val-de-Grace Medical School. Bigard stelt dat er een keuze moet worden gemaakt tussen inclusie van transgender personen en eerlijkheid voor vrouwen. Hij schrijft: „It may not be necessary, or even possible, to eliminate all individual advantages held by a transgender.” Eerlijkheid is misschien niet nodig en wellicht niet mogelijk. Daarna schrijft hij: „It is paramount, however, that all athletes competing have a chance to succeed, albeit not necessarily an equal chance and in line with the true essence of sport”, wat neerkomt op ‘eerlijkheid kunnen we niet garanderen’.  Op 18 juni werd bekend dat wereldvoetbalbond FIFA waarschijnlijk zou besluiten trans vrouwen zonder beperkingen toe te laten tot de vrouwensport. Op 19 juni besloot de internationale zwemfederatie FINA om trans vrouwen uit te sluiten van topsport, behalve zij die vóór de puberteit een volledige transitie hebben gedaan. Op 20 juni werd bekend dat de FIFA haar regels gaat evalueren, gezien het besluit van FINA, en Sebastian Coe uitte zich in het weekend in vergelijkbare woorden namens World Athletics, de wereldatletiekfederatie. De Internationale Rugby bond had al eerder besloten dat trans vrouwen niet bij de vrouwen mogen meedoen, omdat trans vrouwen in het rugby te vaak ernstige verwondingen veroorzaken bij vrouwelijke tegenspelers.  Grote chaos dus in de internationale sportwereld in de discussie over trans vrouwen in de wedstrijdsport.  Een discussie verloopt beter als je weet waar je het over hebt. ‘Transgender’ is niet voor iedereen duidelijk gedefinieerd. Tot een jaar of tien geleden hadden we het over transseksuele mensen, mensen die met operaties en medicijnen van geslacht zijn veranderd. Daar waren er weinig van in de sport.  Nu gaat het over transgender vrouwen, dat zijn meestal mensen met een 100 procent  mannelijk lichaam. Voor deze transgender vrouwen zijn regels opgesteld voor het maximaal testosteron-niveau in het bloed.  Je kunt je afvragen waarom er in de sport een aparte vrouwen-categorie is. Het antwoord is dat mannen significant sterker en sneller zijn dan vrouwen: om vrouwen een eerlijk speelveld te geven is er vrouwensport voor mensen met een vrouwelijke fysiek. Al het andere is niet relevant: in de sport ben je alleen vrouw als je XX-chromosomen hebt met de bijbehorende lichaamsbouw. De weinige trans sportvrouwen die er zijn domineren de sport wel degelijk Er is heel wat wetenschappelijke literatuur over het voordeel van trans vrouwen in de sport, zoals onder anderen beschreven door Emma Hilton en Tommy Lundberg in Sports Med.  Daaruit kun je eenvoudig concluderen dat trans vrouwen een voordeel hebben in de vrouwensport wegens hun mannelijke fysiek.  Van trans vrouwen hoor ik het argument: „als dat zo is, waarom domineren trans vrouwen dan niet de sport?” Het antwoord daarop is dat er weinig trans vrouwen in de sport zijn en dat het feit dat trans vrouwen gemiddeld veel sterker en sneller zijn niet betekent dat alle trans vrouwen sneller en sterker zijn dan alle vrouwen. Bovendien domineren de weinige trans sportvrouwen die er zijn de sport wel degelijk: kijk naar Lia Thomas, Emily Bridges, Fallon Fox, Rachel McKinnon, Lucia Roberts, Laurel Hubbard, Kate Weatherly en anderen die sinds hun transitie wedstrijden winnen. NOC-NSF was tot nu toe voorstander van trans vrouwen in de vrouwensport, maar nu zegt directeur André Cats in de Volkskrant dat de FINA gelijk heeft. Hij zegt ook dat de richtlijnen in de breedtesport inclusiever moeten zijn dan in de topsport. Ik ben dat pertinent met hem oneens. Als je oneerlijkheid introduceert in de vrouwensport valt de bodem uit de sport. Dat geldt ook voor de jeugd: je wilt niet tegen je dochter moeten zeggen: „zet ’m op, je kunt nog derde worden achter die twee jongens.” Bigard en anderen stellen dat we inclusiviteit moeten afwegen tegen eerlijkheid. Maar welke inclusiviteit? Trans vrouwen worden niet uitgesloten van deelname aan sport. Ze mogen alleen niet meedoen in de categorie die is bedoeld voor mensen met XX-genen en een vrouwelijk lichaam omdat ze die genen noch dat lichaam hebben.  Het is belangrijk dat er een open debat is. Teamgenoten van de Amerikaanse Lia Thomas, die zwemt in het team van de University of Pennsylvania, kregen te horen dat ze geen kritiek mochten hebben op haar deelname, op straffe van verwijdering uit het team (en dus verlies van studiebeurs). Ik hoor dat er Nederlandse sportsters zijn die zich niet durven uitlaten over het onderwerp, uit angst voor repercussies. Zoiets moet toch niet kunnen in 2022. Ik stel voor dat we vrouwensport eerlijk houden. Ik stel voor dat we deelname in de categorie ‘vrouwen’ voorbehouden aan vrouwen met een vrouwelijk spierstelsel en fysiek. Vrouwen die als vrouw zijn geboren.||https://www.nrc.nl//nieuws/2022/07/07/houd-vrouwensport-eerlijk-laat-trans-vrouwen-niet-toe-a4135832
2022-07-08||Maker van Japanse strip Yu-Gi-Oh! dood  in zee gevonden||De  60-jarige Japanse mangastriptekenaar Kazuki Takahashi, bedenker van de wereldwijd populaire Yu-Gi-Oh! ruilkaarten en tv-serie, is woensdag overleden.  Zijn lichaam werd in de zee gevonden bij de Japanse stad Nago, op het zuidelijke eiland Okinawa. Hij had een snorkeluitrusting bij zich. De politie doet  onderzoek naar zijn overlijden.  Dat meldt de publieke omroep van Japan, Nippon Hoso Kyokai (NHK). Takahasi bedacht en tekende de  Japanse mangastripreeks Yu-Gi-Oh! De reeks leverde een populair kaartspel en een televisieserie op.  Takahashi (1963) werd geboren in Tokyo. Als kind was hij erg vaak ziek, waardoor hij zijn jonge jaren veel in bed lag. Hij keek daar naar  anime (Japanse tekenfilm) series en hij begon  met het tekenen van manga’s (Japanse strips). Begin jaren 80 startte hij als professioneel manga-artiest, maar pas eind jaren 90 brak hij internationaal door met Yu-Gi-Oh!   Het mangastripverhaal, dat in 1996 voor het eerst verscheen, gaat over een jongen met stekelachtig haar, Yugi, die met behulp van zijn kaartspel monsters kan oproepen om zo te duelleren met tegenstanders. Het kaartspel uit de serie werd in het echt uitgebracht als spel en was populair onder jongeren over de hele wereld. Warner Bros bracht in 2004 een Yu-Gi-Oh! bioscooptekenfilm uit (die alleen door fans gewaardeerd werd).    In 2011 werd het spel door Guiness World Records erkend als ’s werelds best verkochte ruilkaartspel.  Tussen 2000 en 2004 was de anime, de Japanse tekenfilm-reeks, over Yugi’s avonturen ook zeer geliefd onder animefans.  In 2015 kreeg Takahashi nog de Inkpot Award van Comic-Con International in Amerika voor uitmuntende bijdragen aan comics, sciencefiction en fantasy, film, televisie, animatie, en fandom. Momenteel worden er nog steeds games gemaakt met de bekende animefiguren. ||https://www.nrc.nl//nieuws/2022/07/07/maker-van-japanse-strip-yu-gi-oh-dood-in-zee-gevonden-a4135831
2022-07-08||Ouders op de foto: steeds ouder, steeds brozer||Het ontroerendste werk in de tentoonstelling Ouders is misschien wel dat van Deanna Dikeman, de Amerikaanse fotografe die 27 jaar lang vanuit de auto haar vader en moeder voor het ouderlijk huis fotografeerde terwijl die haar uitzwaaiden na een bezoekje of een logeerpartij. Kijk ze daar staan, op de oprit van hun suburban bungalow in Sioux City, Iowa, die eerste keer in 1991 dat Dikeman haar camera pakte om dit afscheidsritueel vast te leggen; haar dan al bejaarde moeder in een fuchsia bloesje en een blauwe korte broek, vader iets op de achtergrond. Liefdevol zwaaien ze hun dochter gedag en blijven dat doen, jaar in jaar uit, vaak gearmd, de sneeuw soms een meter hoog, vader plots met een stok, steeds ouder en steeds brozer – tot we in  2009 ineens alleen haar moeder op de foto zien. Nog acht jaar zal zij haar dochter uitzwaaien, de allerlaatste foto in de serie Leaving and Waving maakt Dikeman in 2017; we zien een lege oprit, de garagedeur gesloten, de deuren dicht. Ze neemt ’m op de dag na de begrafenis van haar moeder en voor de eerste keer, zo schrijft ze op haar website, „was er niemand die terugzwaaide”.   Dat in de tentoonstelling Ouders van conservator Wim van Sinderen – hij neemt  dit jaar na twintig jaar afscheid van het Fotomuseum Den Haag – de dood opvallend vaak aanwezig is, zal niet verbazen.   Pieter Hugo:  Lize and Gideon Hugo, 2009.  Pieter Hugo De bijna veertig kunstenaars die hier hun werk laten zien zijn volwassen, hun ouders dus al enigszins op leeftijd of, zoals bij Dikeman, die aan haar serie begon toen  ze ver in de dertig was, al bejaard.  Met het ouder worden gaat onherroepelijk verlies gepaard – van vitaliteit, van gezondheid, van het leven, uiteindelijk.  Nina Berman: Ouders, New York City, 2014   Nina Berman Die unieke blik van kinderen op hun eigen ouders levert bijzonder werk op, zoals een liefdevol moederzoonportret van Paul Blanca, die, zelf bloot, zijn  fragiele naakte moeder in zijn armen draagt (2014). Of de installatie Unfinished Father (2015) van Erik Kessels, waarin hij de klassieke Fiat 500 laat zien die zijn vader aan het restaureren was tot hij daar door een beroerte niet mee verder kon.  Pippilotta Yerna vroeg haar voluptueuze moeder bij haar op schoot te komen liggen, in zwart ondergoed en een oranje panty,  (Pietá, 2020) – een manier voor Yerna om zich alvast voor te stellen hoe dat eruit zal zien als haar moeder straks, ooit, later, sterven zal.  Colin Pantall: Mijn ouders in Woolley (Engeland) 2013    Colin Pantall Er is ook lichter en luchtiger werk: de vader van Melanie  Bonajo die een kloeke handstand doet tegen de muur, de ouders van de Britse fotograaf Colin Gray die hij blijkbaar zo gek heeft gekregen dat ze  meespelen in zijn vrolijke en kleurrijke fantasiebeelden waarin ze, in onderbroek en nachthemd,  koddige scènes naspelen in hun woonkamer.  Corbino: Mijn vader in de studio, 2002.   Corbino Dat ouders zo vaak het onderwerp zijn van fotografen verbaast natuurlijk niet –  in  de schilderkunst maar zeker  in de literatuur vinden we ontelbaar veel voorbeelden, niet zelden overigens ook over de verstikkende en negatieve invloed die ouders  kunnen hebben.  Eddo Hartman vluchtte op zijn veertiende, met zijn moeder en zijn broer en drie koffers, op een zaterdagnamiddag het ouderlijk huis uit, weg van zijn gewelddadige vader. Pas decennia later keert hij er terug, om in  Hier woont mijn huis (2012) de ontluisterende staat vast te leggen waarin zijn vader het huis heeft achtergelaten. Ook dat is ouderschap. Fototentoonstelling Ouders, van 2 juli t/m 13 november in Fotomuseum Den Haag. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/07/ouders-op-de-foto-steeds-ouder-steeds-brozer-a4135826
2022-07-08||‘Amerika’s Stonehenge’, geliefd onderwerp van complottheorieën, is niet meer|| Een geheimzinnig  monument in de Amerikaanse staat Georgia is woensdag op even mysterieuze wijze aan zijn einde gekomen. De Georgia Guidestones, ook wel bekend als ‘Amerika’s Stonehenge’, werden in de vroege ochtend door onbekenden opgeblazen en later op de dag door de autoriteiten uit voorzorg helemaal neergehaald. Mogelijk zitten complotdenkers achter de bomaanslag.  Het monument bestond uit enorme granietblokken, waarvan er vier bijna zes meter hoog recht overeind stonden met één deksteen er liggend bovenop. Het werd in 1980 neergezet en  in vier decennia is nooit  duidelijk geworden wie er achter hun oprichting zat. Opdrachtgever van de bouw is ene Robert C. Christian, maar het monument zelf meldde dat dit een alias is van iemand die een „kleine groep loyale Amerikanen” vertegenwoordigt. Speculaties wie dit zouden kunnen zijn, variëren van de Rozenkruisers of een arts met Ku Klux Klan-sympathieën tot mediamagnaat Ted Turner.  De stenen waren zo opgesteld dat ze een soort zonnewijzer vormden. En er waren tien geboden ingegraveerd die de mensheid een ‘Tijdperk van de Rede’ moesten binnenleiden. In wereldtalen zoals het Engels, Spaans, Hebreeuws, Arabisch, Chinees, Russisch, Hindi en Swahili riepen ze op om de wereldbevolking na een  apocalyps voortaan onder de 500 miljoen mensen te houden. Dit om een „eeuwigdurend evenwicht” met de natuur te bereiken.  De Georgia Guidestones in  2017.    Foto Harrison McClary/Reuters Om te zorgen dat mensen niet opnieuw „een kanker” voor de planeet worden, zou voortplanting gericht moeten zijn op betere geschiktheid en grotere diversiteit. Passie, geloof en traditie zouden volgens de tekst beter gematigd ingezet kunnen worden. Waarheid, schoonheid en liefde moesten juist beloond worden. Verder moesten landen hun geschillen in een wereldrechtbank beslechten en konden overbodige regeltjes en functionarissen teruggedrongen worden. Al tijden komt het monument voorbij in de meest uiteenlopende samenzweringstheorieën. Onder meer de bekende Amerikaanse complotvlogger Alex Jones bracht de Guidestones  in verband met de geheimzinnige schaduwregering die stiekem de hele wereld zou bestieren. Deze  kliek van politici, artiesten, journalisten en andere satanistische pedofielen  zou de mensheid  willen uitdunnen met onder meer coronavaccins, 5G of microchips. Het in steen gebeitelde  gebod  van een kleinere wereldbevolking riep daarom ook argwaan op in complotdenkerskringen. Een radicaal-rechtse Republikeinse politica in Georgia die bij voorverkiezingen een gooi deed naar de post van gouverneurskandidaat, voerde dit jaar actief campagne met de belofte het monument  te vernietigen.  Deze Kandiss Taylor noemde de stenen vorige maand een symbool van een ‘satanisch regime’ en ‘luciferiaanse kliek’ . Toen het nieuws over de bomaanslag woensdag binnenkwam, juichte ze dit op Twitter  toe als goddelijke interventie. „God is God, gemaakt door Hemzelf. Hij kan ALLES doen wat Hij wil. Daartoe behoort ook het neerhalen van de Satanische Gidsstenen.” ||https://www.nrc.nl//nieuws/2022/07/07/amerikas-stonehenge-geliefd-onderwerp-van-complottheorieen-is-niet-meer-a4135825
2022-07-08||Commissariaat voor de Media begint onderzoek rond belangenverstrengeling NPO||Het Commissariaat voor de Media gaat onderzoek doen naar de „borging van processen” tegen belangenverstrengeling bij de publieke omroep, kondigt de organisatie donderdag aan. Aanleiding zijn recente onthullingen door BNR Nieuwsradio over mogelijke belangenverstrengeling tussen het ministerie van Onderwijs, Cultuur en Wetenschap en de top van de NPO. BNR meldde begin juni dat een klokkenluider in 2020 vertrouwelijke gesprekken voerde met Marjan Hammersma, secretaris-generaal van het ministerie van Onderwijs, Cultuur en Wetenschap. De anonieme NPO-medewerker wilde problemen rondom de salarisplafonds voor presentatoren aankaarten, maar wist niet dat Hammersma een „innige band” onderhield met de toenmalige NPO-bestuursvoorzitter Shula Rijxman. „Had ik geweten van de privérelatie, dan had ik het gesprek nooit gevoerd”, zei de klokkenluider volgens BNR.  Dat nieuws was het „belangrijkste signaal van de afgelopen periode”, zegt een woordvoerder van het Commissariaat, maar hij benadrukt dat het onderzoek niet over specifieke incidenten gaat. „Het gaat om de bredere processen: welke afspraken zijn er om belangenverstrengeling te voorkomen? Hoe werken die in de praktijk? Daar kunnen ook casussen uit komen die om verder onderzoek vragen.” Wanneer het onderzoek klaar is, is nog niet bekend. Deze donderdag meldde BNR daarnaast dat Rijxman niet alleen een privéband had met Hammersma, maar ook met Sander Dekker, de toenmalige staatssecretaris van Media. Volgens gedragsregels voor NPO-bestuurders had Rijxman een vakantie met de staatssecretaris mogelijk moeten melden. Minister Robbert Dijkgraaf (Onderwijs, Cultuur en Wetenschap, D66) heeft de Auditdienst Rijk ook gevraagd om de kwestie te onderzoeken, schreef hij half juni aan de Tweede Kamer. Het Commissariaat neemt de uitkomsten van dat onderzoek mee in zijn eigen onderzoek. ||https://www.nrc.nl//nieuws/2022/07/07/commissariaat-voor-de-media-begint-onderzoek-rond-belangenverstrengeling-npo-a4135816
2022-07-08||&#8216;Merendeel middelbare scholen vraagt onrechtmatig extra bijdrage van ouders&#8217;||Het overgrote deel van de middelbare scholen communiceert niet duidelijk genoeg over de vrijwilligheid van de bijdrage die ouders kunnen betalen voor bijvoorbeeld bijles of schoolreisjes, terwijl dit sinds vorig jaar verplicht is. Dat concludeert de Inspectie van het Onderwijs op basis van een peiling, zo bevestigt een woordvoerder aan NRC na berichtgeving van de Volkskrant. Scholen die niet aangeven dat de ouderbijdrage vrijwillig is, overtreden hiermee de wet.  De Inspectie van het Onderwijs onderzocht bij wijze van steekproef de schoolgids van 160 middelbare scholen. Daaruit bleek dat de meerderheid van de scholen niet voldeed aan de eisen wat betreft transparantie over de vrijwillige aard van ouderbijdragen. Zo bleek dat in sommige schoolgidsen „dwingend geformuleerde zinnen” te zien zijn, „die ouders ten onrechte de indruk kunnen geven dat de bijdrage niet vrijwillig is”.  De Inspectie van het Onderwijs is naar eigen zeggen zo geschrokken dat er direct een brief is verstuurd naar alle middelbare schoolbesturen. Het onderzoek wordt pas in het najaar gepubliceerd. In de brief worden scholen verzocht hun schoolgidsen „nog extra kritisch te bezien”. Volgens een woordvoerder van de Inspectie van het Onderwijs is de brief nu al gestuurd zodat scholen de tijd hebben om hun gidsen voor aankomend schooljaar aan te passen. Eerder dit jaar bleek al uit onderzoek van NRC dat lang niet alle scholen zich aan de wetswijziging hielden. Op 1 augustus 2021 is een wetswijziging ingegaan die scholen verbiedt kinderen van activiteiten uit te sluiten als hun ouders de daarvoor gevraagde bijdrage niet hebben betaald. Eerst mochten scholen een vervangende activiteit aanbieden voor deze groep. Scholen worden met deze wetswijziging ook verplicht om expliciet in de schoolgids te melden dat het betalen van de ouderbijdrage vrijwillig is. Door de bijdrage vrijwillig te maken, moet worden voorkomen dat kinderen uit armere huishoudens worden buitengesloten.  Gaby van den Biggelaar, directeur van Stichting Leergeld die ouders financiële steun biedt voor schoolkosten, merkt dat veel scholen de omvang van de nieuwe wet niet beseffen. „Het gaat hier niet alleen over één ouderbijdrage, maar over alle activiteiten waar scholen om een bijdrage van ouders kunnen vragen.” Bijdrages kunnen gevraagd worden voor bijvoorbeeld bijles, kerstviering, tweetalig onderwijs of excursies. ||https://www.nrc.nl//nieuws/2022/07/07/merendeel-middelbare-scholen-vraagt-onrechtmatig-extra-bijdrage-van-ouders-a4135812
2022-07-08||Als het koud is, krimpt het bereik van elektrische auto’s. Een nieuw type batterij biedt wellicht soelaas||Op een koude winterdag krimpt het bereik van elektrische auto’s. Net als de batterij in een telefoon of laptop is de accu van een elektrische auto gevoelig voor extreme temperaturen. Kou en hitte zijn slecht voor de levensduur, opslagcapaciteit, laadsnelheid en zelfs de veiligheid van een accu. Onderzoekers van de University of California San Diego (UCSD) hebben daarom een batterij ontwikkeld die goed werkt bij vrieskou (-40°C) en zinderende hitte (50°C) en die, tijdens tests in het lab, verder nauwelijks onderdoet voor de huidige batterijen. Hun resultaten verschijnen deze week in het wetenschappelijke tijdschrift PNAS. De meestgebruikte batterijen voor elektronica en elektrische auto’s zijn lithium-ionbatterijen. Die zijn licht en efficiënt en ze werken bij 0 tot 40°C. Dat betekent dat je in landen met koude winters, zoals Noorwegen, een verwarmingssysteem nodig hebt. In een warm klimaat is koeling nodig. De nieuw ontwikkelde batterijen zouden die koel- en verwarmingssystemen niet nodig hebben, dankzij een nieuw type elektrolyt. Batterijen bestaan uit twee elektrodes (anode en kathode) waartussen een stroom kan lopen. Die worden van elkaar gescheiden door een elektrolyt – een vloeibaar materiaal waar positief geladen deeltjes (meestal lithium-ionen) doorheen kunnen bewegen tijdens het op- of ontladen. De UCSD-onderzoekers gebruiken een elektrolyt die bestaat uit een vaker gebruikt lithiumzout en een nieuw type oplosmiddel: monodentaat dibutylether. Het oplosmiddel heeft een belangrijke rol. Het beïnvloedt hoe snel de ionen door het elektrolyt kunnen bewegen en dus hoe snel je een batterij kunt op- en ontladen. En het vries- en kookpunt van het middel bepalen bij welke temperaturen een elektrolyt werkt. Onder het vriespunt bevriest de stof, waardoor de lithium-ionen niet meer goed door het elektrolyt kunnen bewegen. Dat belemmert het op- en ontladen. Boven het kookpunt verdampt het oplosmiddel waardoor de batterij beschadigd kan raken. Dibutylether heeft een dusdanig laag vriespunt en hoog kookpunt dat het zowel bij -40°C al bij 50°C vloeibaar is. Naast de temperatuurbestendigheid heeft dibutylether nog een voordeel. Het combineert goed met veelbelovende lithium-zwavelbatterijen, waarbij de kathode bestaat uit goedkoop zwavel in plaats van kostbaar kobalt, zoals in de huidige lithium-ionbatterijen. Lithium-zwavelbatterijen kunnen per gram twee keer meer energie opslaan dan de huidige lithium-ionbatterijen. Dit kan het bereik van elektrische auto’s verdubbelen bij gelijk gewicht van de accu. Lithium-zwavelbatterijen worden nog niet gebruikt omdat zowel de kathode als de anode zo chemisch reactief zijn dat ze tijdens het gebruik beschadigd raken waardoor de batterij al na enkele tientallen keren opladen kapot gaat. Hoe warmer het is, hoe sneller dit gaat. De elektrolyt met dibutylether blijkt de reactiviteit in de lithium-zwavelbatterij te verminderen – ook bij kou en hitte – door goed samen te werken met zowel de anode als de kathode bij het oplossen en afgeven van de lithium-ionen. Uit tests bij UCSD bleek dat lithium-zwavelbatterijen met de nieuwe elektrolyt bij extreme temperaturen meer laadcycli aankunnen dan met een meer een meer gebruikelijke elektrolyt. „Dit onderzoek is een belangrijke stap vooruit in het ontwerp van elektrolyten”, zegt materiaalwetenschapper Peter Ngene van de Universiteit Utrecht, die niet betrokken was bij het onderzoek. Maar hij is niet erg onder de indruk van de zogenoemde coulomb-efficiëntie – die vertelt hoe veel laadcycli er mogelijk zijn voordat de batterij niet goed meer werkt en dus vervangen moet worden. „De gedemonstreerde coulomb-efficiëntie van hun lithium-zwavelbatterijen met dibutylether-elektrolyt is hoog, maar bij de extreme temperaturen is het nog niet hoog genoeg voor een levensduur die vergelijkbaar is met de beste lithium-ionbatterijen. Dat moet verbeterd worden.” Volgens de onderzoekers is dit een van de vervolgende stappen, met het opschalen van de batterijchemie.||https://www.nrc.nl//nieuws/2022/07/07/zonder-laadstress-elektrisch-rijden-in-de-kou-of-in-de-hitte-a4135819
2022-07-08||Een lijk in een trein met een SS-dolk in de nek||Wéér een  Tweede-Wereldoorlogthriller die feit en fictie vervlecht met een onconventionele en humoristische speurder in de hoofdrol. Na de Bernie Gunther-reeks van de Britse auteur Philip Kerr (1956-2018) moet je maar durven. Journalist John Kuipers bedacht naar eigen zeggen al eind jaren tachtig  de dwarsige weduwnaar Charlie Swie-ninck, chef van het Bureau Bijzonder Delicten van de Haagse politie. In 1989 verscheen   het eerste deel van Kerrs fenomenale reeks historische thrillers over nazi-Duitsland: March Violets (Een Berlijnse kwestie). Gevraagd naar de opvallende overeenkomsten tussen Gunther en Swieninck antwoordt Kuipers met een grap: „Kerr is met mijn idee aan de haal gegaan.” John Kuipers: Musserts schaduw. Cargo, 384 blz., € 21,99 Kuipers (Den Haag, 1955) debuteert als thrillerauteur met Musserts schaduw. Hij schreef het boek al meer dan tien jaar geleden. Sterker nog: hij voltooide sinds 2010 al tien manuscripten met de boomlange inspecteur Swieninck in de hoofdrol.   Pas toen hij het tiende manuscript had voltooid  benaderde hij misdaadschrijver Tomas Ross, Nederlands bekendste faction-schrijver (deels fictie, deels realiteit), die als adviserend redacteur verbonden is aan uitgeverij Cargo (een imprint van De Bezige Bij). Ross raakte enthousiast  en de uitgeverij denkt na over de publicatie van vervolgdelen. Musserts schaduw begint op 29 juni 1940 in Den Haag. De koninklijke familie is naar Londen gevlucht maar de Haagse bevolking grijpt de eerste koninklijke verjaardag, die van prins Bernhard, aan voor een aanhankelijkheidsbetuiging. Huisvrouwen hangen wasgoed op in de volgorde van de Nederlandse vlag, en bij paleis Noordeinde worden bloemen gelegd en wordt  het Wilhelmus gezongen.  Op deze ‘Anjerdag’ buigt inspecteur Swieninck zich in een trein op station Hollands Spoor over het lijk van een man met een SS-dolk in zijn nek. Het gaat om Marnix Maas, juridisch adviseur van Anton Mussert, de leider van de Nationaal-Socialistische Beweging (NSB) die heulend met de Duitsers zijn best deed om tot de leider van Nederland te worden uitgeroepen.  Het onderzoek leidt al snel tot vermakelijke (gefingeerde) ontmoetingen met  NSB-prominenten als Mussert, Kees van Geelkerken en Meinoud Rost van Tonningen. De zaak wordt complex als onbekenden Swieninck afrossen met de bedoeling hem van het onderzoek te houden. Het land is bezet, maar op elke bladzij valt wel iets te glimlachen Kuipers demonstreert hoe je van historische feiten en personages een spannend, intelligent én geestig boek kunt maken. Het land is bezet en er woedt een oorlog, maar op elke bladzij valt wel iets te glimlachen.  De adremme Swie-ninck is een geslaagd personage en de ontluikende band met zijn nieuwe buurvrouw, een actrice, geeft het verhaal een extra laag.   Ieder deel uit zijn reeks heeft een eigen thema, zegt Kuipers: het verzet, de Jodenvervolging, de zwarte handel. In het volgende deel, onthult hij,  is een moord gepleegd in het Mauritshuis. Kerr mag een snippertje vileiner en geestiger zijn dan Kuipers, dit debuut mag er zijn en smaakt naar meer.||https://www.nrc.nl//nieuws/2022/07/07/een-lijk-in-een-trein-met-een-ss-dolk-in-de-nek-a4135818
2022-07-08||Een zelfbeeld via de ogen van andere mannen||Hij is advocaat bij een groot kantoor in Amsterdam. Af en toe denkt Marcel (62) al na over zijn pensioen: wat zal hij dan gaan doen? Een paar mooie reizen maken, eindelijk die dikke biografie gaan lezen? „Het leven is niet meer zo spannend als het vroeger was”, zegt hij.    We zitten te praten in zijn fraai ingerichte appartement met uitzicht over het IJ. Klassieke muziek speelt op de achtergrond, er hangt kunst aan de muur. Echt het huis van een estheet.  „Kijk, dit ben ik als student.” Hij laat me een foto zien van een blonde jongeman met een strak T-shirt aan en een arbeiderspet schuin op zijn hoofd. Ik merk op hoe stoer en zelfverzekerd hij oogt.    „Dat was een pose”, zegt Marcel. „Zo stoer voelde ik me niet. Ik was nog maar net uit de kast. En in mijn puberteit zat ik onder de puistjes, daar had ik het idee aan overgehouden dat ik lelijk was. Maar dat zelfbeeld is op een dag radicaal veranderd.”   Ik kijk hem vragend aan.    „Ik zal ik je een geheim vertellen. Rond de tijd dat deze foto gemaakt werd, eind jaren zeventig, heb ik een tijdje in de prostitutie gewerkt. Ik had een advertentie gelezen in Vrij Nederland: ‘Herenclub zoekt gastheren.’ Het leek me wel een spannende manier om wat geld te verdienen. Ik heb opgebeld en moest naar een souterrain aan de Mauritskade komen. Veel rood pluche, rococo meubilair, echt een bordeelsfeertje. Tijdens het sollicitatiegesprek zei ik dat ik overal voor in was en toen werd ik meteen aangenomen. Ik wist helemaal niet of ik overal voor in was, maar ik dacht: dat is iets wat je hoort te zeggen.”     Dezelfde avond kon Marcel beginnen. Hij sloeg meteen vier klanten aan de haak. „Ik ging helemaal opgetogen naar huis. Dat ik zoveel succes had, was geweldig voor mijn zelfvertrouwen. Ik was dus niet zo lelijk als ik dacht. En ik had drie- à vierhonderd gulden in mijn zak, ook niet onbelangrijk.”     Aanvankelijk voelde hij geen tegenzin als hij werd benaderd  mannen die hij niet aantrekkelijk vond.   „Zo kwam er eens een oude meneer in de club. Ik vroeg me af wat ik met hem moest beginnen, maar toen bleek dat hij alleen wilde toekijken terwijl ik met mezelf speelde. Dat bleek voldoende voor mij om opgewonden te raken.” Ik begin het te begrijpen: in de ogen van de mannen die hem begeerden, zag Marcel zijn eigen schoonheid terug. En dat nieuwe zelfbeeld werd een verslaving voor hem.       „Maar na een half jaar had het werk toch zijn glans verloren”, zegt hij. „Ik hoefde niet meer zo nodig die bevestiging te krijgen. En ik had steeds meer alcohol nodig om in de stemming te komen.  Het werd tijd om ermee te stoppen.”  Peinzend kijkt Marcel naar de foto van de mooie blonde student die voor hem op tafel ligt. „Ik merk dat ik ouder word”, zegt hij, „want seks interesseert me steeds minder. Ik kijk met bevreemding naar iedereen die er zo manisch mee bezig is. Ja, ook naar de jongen die ik toen was.”||https://www.nrc.nl//nieuws/2022/07/07/een-zelfbeeld-via-de-ogen-van-andere-mannen-a4135815
2022-07-08||Johnson kondigt aftreden als premier aan||Boris Johnson is opgestapt als leider van de Britse Conservatieve Partij. Hij zal binnenkort ook aftreden als premier van het VK, zo heeft hij donderdag bekendgemaakt tijdens een persconferentie. Het aftreden van Johnson was onvermijdelijk nadat deze week tientallen leden van zijn kabinet hun vertrouwen in hem opzegden. Meer dan vijftig bewindslieden dienden binnen 48 uur hun ontslag in. Johnson gaf tijdens zijn toespraak aan dat het duidelijk was dat de Conservatieve Partij een andere leider en dus een andere premier wil. „Ik ben het ermee eens dat het moment daar is om een nieuwe leider te kiezen”, zei hij. Hij is naar eigen zeggen „ongelooflijk trots” op wat hij heeft bereikt. Johnson noemde onder andere de Brexit, waarbij het VK volgens hem „de macht terugkreeg” om eigen wetten te maken. Maar hij roemde ook de manier waarop het kabinet met de coronapandemie is omgegaan. Tot slot sprak de aftredend premier ook over de leidende rol van het VK in de strijd tegen de agressie van Poetin. Hij zei tegen inwoners van Oekraïne dat het VK het land zal blijven steunen. De afgelopen dagen heeft Johnson geprobeerd zijn collega’s ervan te overtuigen dat een kabinetswissel nu niet de juiste oplossing zou zijn. „Ik vind het jammer dat ik ze niet heb kunnen overtuigen.” Johnson zei ook dat in de politiek niemand „onvervangbaar” is. „Een andere leider zal net zo toegewijd zijn als ik om het land door moeilijke tijden heen te helpen.” De aftredende premier sprak ook het Britse volk toe: „Ik weet dat veel mensen opgelucht zullen zijn en misschien een paar teleurgesteld. Ik wil dat jullie weten hoe teleurgesteld ik ben dat ik de mooiste baan ter wereld moet opgeven. Het is niet anders.” Tot slot zei Johnson: „Zelfs als de dingen nu donker lijken is onze toekomst samen nu goud.” Een groep vooraanstaande kabinetsleden probeerde Johnson er sinds dinsdag van te overtuigen dat hij de eer beter aan zichzelf kon houden, maar Johnson zei toen niet aan opstappen te denken. Daarbij verwees hij naar de grote verkiezingswinst van 2019, waarbij de Conservatieve Partij dankzij hem een meerderheid van tachtig zetels binnenhaalde. Dat ziet hij als zijn persoonlijke mandaat van de Britse bevolking. „De reden dat ik de afgelopen dagen zo hard heb gevochten, was niet omdat ik dat zo graag wilde”, zei Johnson tijdens de persconferentie. „Maar omdat ik voelde dat het mijn baan en mijn plicht was om te doen wat we in 2019 hebben beloofd.” De Britse oppositieleider Keir Starmer zei donderdagochtend op Twitter dat het verwachte aftreden van Johnson „goed nieuws voor het land” was. Hij vindt dat er meer nodig is dan alleen een nieuwe ‘Tory’ als leider. „We hebben een flinke verandering van de regering nodig. Een nieuwe start voor het Verenigd Koninkrijk.”  De Schotse premier Nicola Sturgeon verwacht dat er een „gevoel van opluchting” zal zijn als de chaos van de afgelopen maanden tot een eind komt. Volgens haar was Johnson „altijd” al duidelijk ongeschikt als premier en hadden de Tories hem nooit zo lang in functie moeten houden. De directe aanleiding van de kabinetscrisis in het VK is het grensoverschrijdende gedrag van Conservatief Lagerhuislid Chris Pincher. Johnson wist hiervan, maar benoemde hem toch in zijn kabinet. Hij ontkende ervan op de hoogte te zijn, maar moest later toegeven dat hij dat wel was. Het was voor de Conservatieve Partij het zoveelste bewijs van gedraai van de Britse premier. Ook na ‘partygate’, het houden van feestjes tijdens de coronalockdowns, klonk de roep om het vertrek van Johnson. De premier is daarvoor beboet.||https://www.nrc.nl//nieuws/2022/07/07/johnson-zal-aftreden-als-premier-na-opstappen-tientallen-bewindslieden-a4135800
2022-07-08||Ook boerenorganisatie LTO weigert met bemiddelaar Remkes te praten||Boerenbelangenorganisatie LTO is niet van plan in gesprek te gaan met Johan Remkes, die door het kabinet is aangesteld om te bemiddelen tussen boeren en de overheid. Volgens LTO valt onvoldoende met Remkes te praten over de inhoud van het kabinetsbeleid, zo schrijft de organisatie donderdag in een brief aan ministers Christianne van der Wal (Natuur en Stikstof, VVD) en Henk Staghouwer (Landbouw, Natuur en Voedselkwaliteit, CU). Eerder lieten Agractie en Farmers Defence Force, die te boek staan als radicalere organisaties dan LTO, al weten weinig te voelen voor een gesprek met Remkes over de stikstofdoelen van het kabinet.   LTO schrijft dat het „in beginsel” en „onder heldere voorwaarden” openstaat voor een gesprek met Remkes. Daarbij stelt de organisatie met name een gesprek over de inhoud van de stikstofplannen te willen. Desalniettemin heeft LTO naar eigen zeggen moeten concluderen dat de ministers definitief niet over het „échte probleem” willen spreken: het kabinet zou niet willen praten over de „doelen en uitgangspunten” van het stikstofbeleid van het kabinet. „Daarmee blijven de kernbezwaren van LTO overeind; het geheel blijft een dictaat en we vrezen met dergelijke grootschalige ingrepen op korte termijn kaalslag op het platteland.” Het kabinet maakte enkele weken geleden de regionale doelen voor de reductie van stikstofuitstoot bekend, noodzakelijk om beschermde natuurgebieden in Nederland te behouden. Dat leidde tot veel protest onder boeren: hoewel de provincies nog moeten uitvogelen hoe de stikstofuitstoot omlaag gebracht moet worden, is duidelijk dat de veestapel landelijk met zeker 30 procent moet krimpen. De afgelopen weken protesteerden boeren meermaals. In sommige gevallen ging dat gemoedelijk, in andere werden er snelwegen of distributiecentra geblokkeerd.  Om de gemoederen te bedaren, stelde het kabinet Remkes afgelopen zondag aan als gespreksleider tussen boerenorganisaties en het kabinet. In een vierregelig briefje spraken ministers Van der Wal en Staghouwer over een „onafhankelijk gespreksleider” die voor „verbinding” moet zorgen tussen kabinet en boeren in het steeds explosiever wordende stikstofprobleem. Veel duidelijkheid over de precieze opdracht waarmee Johan Remkes wordt belast, gaven zij niet.  Boerenorganisaties zeiden direct daarna te twijfelen aan Remkes als bemiddelaar. Eén belangrijk probleem is dat hij het stikstofbeleid zelf heeft geschreven in opdracht van het kabinet. Maandag gaf Sjaak van der Tak, voorzitter van LTO Nederland, tegen nieuwszender BNR al aan weinig te verwachten van Remkes.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/07/ook-boerenorganisatie-lto-weigert-met-bemiddelaar-remkes-te-praten-a4135806
2022-07-08||De 40 beste boeken van 2022 tot dusver volgens NRC||Dit jaar verschenen al talloze romans. Welke zijn écht de moeite waard? Dit zijn, in willekeurige volgorde, 20 romans die vier of vijf ballen kregen in NRC: In de nieuwe roman van Nina Polak verhuizen twee stadse vrouwen naar het platteland. Maar zijn die rust en ruimte echt zaligmakend? Het boek heeft de spanningsopbouw van een thriller, en de verwachting die dat creëert wordt volledig ingelost. Prometheus, 238 blz. € 20,99 Waar geef je aandacht aan? Dat is de centrale vraag in het boek Waarom vogels van Edzard Mik. Een warme roman over een stel vogelaars, die toch geen rechtlijnige natuurbeschermersroman is. Querido, 302 blz. € 22,99 Thomas Heerma van Voss heeft in zijn nieuwe verhalenbundel een opvallende controle over wat hij bij de lezer aanricht. Hij weet precies wat hij je aandoet. In de onontkoombare verhalen van Passagiers/achterblijvers betoont hij zich een meester van de suggestie. Das Mag, 224 blz. € 21,99 Is elke ongelukkige verliefdheid ongelukkig op zijn eigen wijze? In Emy Koopmans meeslepende autobiografische roman houdt ze haar verliefdheid tegen het licht – en misschien niet alleen de hare. Een absolute tip voor wie op zoek is naar een boek over de liefde.  Prometheus, 383 blz. € 21,99 Een van de meest aangrijpende romans in lange tijd, noemt onze recensent De Zwemmers van Julie Otsuka. Wat eerst een wel érg opzichtige parabel lijkt rondom een zwembad, groeit uit tot een boek over dementie en ontreddering, dat je eraan herinnert dat je leeft. Vert. Lucie Schaap. Lebowski, 142 blz. € 21,99 Het is even wennen, de roman Zee nu van Eva Meijer, over de oprukkende zee in Nederland. Het heeft een danig gebrek aan leestekens en hoofdletters en nauwelijks een hoofdpersoon, misschien de zee zelf. Maar de stijl en inhoud vallen op een unieke manier samen. Cossee, 240 blz. € 22,99 Een verhalenbundel met niet één slecht verhaal, dat zie je niet vaak. De rozentuin van de Iers-Amerikaanse Maeve Brennan is er zo een. Ze schrijft hard en indringend over de hogere middenklasse in New-York. Met bijvoorbeeld het terugkerende personage van een uitgerangeerde toneelcriticus die in het geheim neerkijkt op al zijn gespreksgenoten.  Vert. Rosalien van Witsen. Athenaeum – Polak & Van Gennep, 384 blz. € 24,99 Het gezin is soms een gevangenis. Dat laat Rebecca West zien in De familie Aubrey, waarin ze haar publiek verleidt om zich te verlustigen aan het excentrieke Britse familieleven. Volgens onze recensent schrijft ze wild, gothic, en steengoed.  Vert. Anke ten Doeschate en René van Veen. Signatuur, 608 blz. € 25,99 Een kind dat met geweld opgroeit, houdt daar zijn leven lang last van. In Huffs ontroerende roman maakt het zelfonderzoek indruk, niet vanwege de kale feiten maar dankzij de geraffineerde literaire constructie. Prometheus, 287 blz. € 22,50 Bij de verschijning van haar debuutroman in 1974 zag niemand hoe geraffineerd Fran Ross zich tegen het hokjesdenken van haar tijd keerde. Men vond het maar een maf boek, een beetje melig zelfs. Toen het boek herontdekt werd, kreeg het een cultstatus.  Vert. Anna Helmers-Dieleman. Met een voorwoord van Marlon James en een nawoord van Danzy Senna. Cossee, 224 blz. € 27,50 Onze recensent had nog altijd geen goede coronaliteratuur gelezen. Tot ze de nieuwe roman las van Sarah Hall, waarin een liefdespaar zich verschanst in een atelier. Vernieuwende literatuur van een beeldschone intensiteit.  Vert. Karina van Santen en Martine Vosmaer Ambo Anthos, 192 blz. € 20,99 Voor velen was het janken geblazen toen ze Hanya Yanagihara’s roman Een klein leven (2015) lazen. Van dat boek werden in Nederland alleen al 300.000 exemplaren verkocht. En nu is er een nieuwe zinderende roman van haar hand: Naar het paradijs. Het verhaal gaat onder meer over het Amerika van 2093, dat verdeeld is in verschillende kampen en geteisterd wordt door pandemieën. Vert. Inger Limburg en Lucie van Rooijen. Nieuw Amsterdam, 670 blz. € 24,99 In een familieroman over de moordenaar van president Lincoln gaat Karen John Fowler naast het echte drama zitten. Precies die aanpak maakt het tot een waanzinnig boek.  Penguin US, 480 blz. € 22,99 Het blijft een klein wonder, om zo omver te worden geblazen door een boek dat 132 jaar geleden verscheen, schrijft onze recensent over Honger van de Noor Knut Hamsun. De vloeiende nieuwe vertaling maakt het lezen tot een ronduit ontstellende ervaring. Vert. Adriaan van der Hoeven en Edith Koenders. Oevers, 272 blz. € 22,50 Veranderen: methode is de nieuwe roman van Édouard Louis (1992) en ja, die gaat weer over hetzelfde als zijn vorige vier boeken, namelijk zijn eigen ontworsteling aan het arbeidersmilieu van zijn jeugd – en nee, dat hindert niet. Hij raakt aan universele vragen over identiteit, afkomst en verandering. Onze recensent vond het geweldig.  Vert. Reintje Ghoos en Jan Pieter van der Sterre. De Bezige Bij, 303 blz. € 22,99 Een archivaris die zich ongeschikt voor het leven acht, dat is de hoofdpersoon uit deze vroege roman van László Krasznahorkai. Het boek bevat de kern van zijn latere oeuvre. Michel Krielaars vond het prachtig. Vert. Mari Alföldy. Wereldbiliotheek, 336 blz. € 27,50 Een selectie van 80 van Pirandello’s verhalen in een geweldige nieuwe vertaling van Yond Boeke en Patty Krone. Ze gaan over de  onzinnigheid  van het  leven, over de waanzin en de weemoed van het bestaan. Ze laten je met een bittere glimlach achter.  Vert. Yond Boeke en Patty Krone. Van Oorschot, 832 blz. € 45,- Een stille en ambitieloze kapper is alleen en vindt dat wel best. Het klinkt niet als het spannendste uitgangspunt voor een roman. Maar De kapperszoon is volgens onze recensent even meesleepend als onweerstaanbaar. Bakker laat zien dat hij een van de beste schrijvers van ons land is. Cossee, 299 blz. € 24,99 Het begint met een jonggestorven schrijfster à la Emily Brontë, maar daar blijft het niet bij. De gigantische roman van Anjet Daanje, in elf episodes, is een bijna onbevattelijk knap en levendig boek over het raadsel van leven en dood. Als onze recensent voor één keer zes ballen mocht geven, had hij het gedaan. Passage, 655 blz. € 34,- In haar uiterst originele roman De maarschalk vertelt Zora del Buono het verhaal van haar grootmoeder, die een avontuurlijk leven leidde als steenrijke communiste in het Italië van Mussolini. Onze recensent verklaart het boek direct een klassieker.  Vert. Michel Bolwerk. Meulenhoff, 336 blz. € 22,99 Welke non-fictie boeken die dit jaar tot dusver verschenen zijn het lezen waard? We zetten er, in willekeurige volgorde, twintig voor je op een rij, die positief besproken zijn in NRC.  In zijn boek Achtervolgd door de staatsmaffia doet Bill Browder verslag van de rechtszaken die hij voerde tegen de Russische staat. Het leest als een thriller van John le Carré. Wat blijkt de ware motivatie van Poetin? Hij wil zijn gestolen miljarden veiligstellen. Vert. Nannie de Nijs-Bik Plasman en Arjanne van Luipen. Atlas Contact, 336 blz. € 24,99 Tomeloos en aanstekelijk schrijft Roel Bentz van den Berg in dit boek vol jongensachtige branie en verwondering over schrijvers en muzikanten. Hoewel de muziek dominant is, is de filosofie nooit ver weg. Atlas Contact, 288 blz. € 22,99 Hebben we een vrije wil? En zo niet, wat zijn de gevolgen voor onze ideeën over straf en beloning? Filosoof Jurriën Hamer won onlangs de Socratesbeker met zijn boek Waarom schurken pech hebben en helden geluk. Hij bepleit een radicale omslag in ons denken, en won daar de Socratesbeker 2022 mee. De Bezige Bij, 175 blz. € 20,99 In zijn geschiedenis van de Joodse Raad probeert Bart van der Boom begrip te wekken voor de gruwelijke keuzes van de leidinggevenden van die organisatie, die de Duitse bezetter bijstond bij het deporteren van de Joden.  Met veel details laat van der Boom zien dat de vraag ‘wat zou ik zelf doen’ nooit eenvoudig te beantwoorden is.  Boom, 391 blz. € 29,90 Graeber en Wengrow zetten in een kolossaal boek onze opvattingen over het verloop van de geschiedenis op zijn kop. De geschiedenis van de beschaving was nooit zo lineair en wetmatig als vroeger werd gedacht. Vert. Rogier van Kappel en Bart Gravendaal. Maven, 655 blz. € 35,- Malaparte kon als geen ander schrijven over de vreemde en huiveringwekkende schoonheid van een bevroren soldaat, ziet Michel Krielaars in De Wolga ontspringt in Europa. De Italiaanse schrijver en oorlogscorrespondent versloeg van 1941 tot 1943 de oorlog tegen de Sovjet-Unie en raakte geleidelijk aan onder de indruk van de Russen. Vert. Jan van der Haar. Koppernik, 288 blz. € 25,50 Waarom willen mensen schrijver worden? Annie Dillard weet het niet, zegt ze in haar essaybundel Schrijversleven. Schrijven is niet iets ‘erbij’, wat veel schrijvers in spe volgens haar denken. Schrijven, zegt Dilllard, is ‘onverdiende genade’.  Vert. Henny Corver. Atlas Contact, 120 blz. € 21,99 Schrijfster Niña Weijers beschouwt mensen graag als personages die in de pas lopen met een vooraf bedacht scenario. Zo ook zichzelf, lezen we in haar essaybundel Zelf doen, al verzet ze zich zo lang mogelijk tegen allerlei etiketten: meisje, millennial, moeder. Atlas Contact, 325 blz. € 22,99 Dichteres Julia Cimafiejeva beschrijft in haar prachtige, poëtische dagboek haar ervaringen tijdens de zomer van 2020, toen Wit-Rusland zinderde van verandering.  Atlas Contact, 133 blz. € 19,99 De Britse koning George III heeft geen al te beste reputatie. In zijn nieuwe biografie probeert historicus Andrew Roberts het beeld van een domme, bezitterige vorst bij te stellen. Was het nou echt zo’n laffe, ongelikte beer van een tiran? Vert. Mario Molengraaf. Prometheus, 875 blz. € 50,- In Geef nooit op, beschrijft Bernardine Evaristo hoe ze opgroeide in een groot gemengd gezin in Zuid-Londen. Ze beheerst met haar losse schrijfstijl de kunst om het tragische met het humoristische te verbinden, en wil toekomstige generaties een hart onder de riem te steken. Vanuit de zoektocht naar haar eigen identiteit kan ze nu bijdragen aan een groter bewustwordingsproces: wat het betekent om gezien te worden als ‘de ander’ of ‘onzichtbaar’ te zijn. De Geus, 236 blz. € 20,- Suze Zijlstra trekt alles uit de kast om eindelijk het verhaal van haar voormoeders te vertellen. Van overgeleverde recepten tot een oud cassettebandje met geluid van een familiefeest. Ze schrijft zo een prachtige, ontroerende alternatieve geschiedenis van Nederlands-Indië.  Ambo Anthos, 320 blz. € 24,99 Een Sinterklaasviering met fatale gevolgen. Dat is de centrale gebeurtenis in het boek Hemelrijk van de Vlaamse journalist Chris de Stoop. In een zorgcentrum raken zo veel ouderen besmet met corona dat een groot aantal sterft. De Stoop stelt de vlammende vraag: Hoe kan het dat bejaarden in de eerste lockdown bij duizenden stierven maar de maatschappij haar ogen sloot?  De Bezige Bij, 191 blz. € 21,99 Wie op een slavenschip weigerde te eten, kreeg voeding onder dwang met de speculum oris. Dat is een schaarvormig instrument waarmee iemands mond gewelddadig kon worden geopend. Het is een van de gruwelijke details uit Het slavenschip van Marcus Rediker. Aan de hand van ooggetuigenverslagen toont hij het slavenschip als een drijvende hel.  Vert. Rob de Ridder. Spectrum, 480 blz. € 32,99 Een onderduiker en een onderduikgever hielden, zonder dat ze het van elkaar wisten, allebei een dagboek bij. Tom Rooduijn schreef er een boek over dat bewijst dat er nog altijd historische schatten over de Tweede Wereldoorlog te vinden zijn.  Thomas Rap, 416 blz. € 24,99 Spreken over vrijheid vraagt om een obsessieve nieuwsgierigheid naar de ander, schrijft Maggie Nelson in haar nieuwe boek In kunst, seks, drugs en klimaat. Het leest als een oefening in vrijdenken.  Vert. Nicolette Hoekmeijer. Atlas Contact, 320 blz. € 24,99 Onze recensent slaakte een kreet van vreugde bij het lezen van dit boek. Homo poëticus bevat autobiografische stukken, polemieken en essays van Danilo Kiš (1935-1989). Het werk is van een ongekende literaire grootsheid.  Vert. Reina Dokter en Pavle Trkulja. De Arbeiderspers, 296 blz. € 23,99 De gedurfde feministische essaybundel The Right to Sex van Oxford-filosoof Amia Srinivasan is  een bestseller in Groot-Brittannië. Ze stelt dat het feminisme nog een lange weg heeft te gaan en vraagt zich af: hoe kunnen we ervoor zorgen dat seks werkelijk vrij is? Vert. Isabel Goethals, Anne Marie Koper en Laura Weeda. De Geus, 358 blz. € 24,50 De hoofdrol van het boek De paddenstoel aan het einde van de wereld is weggelegd voor de matsutake. Een delicatesse die Japanners associëren met familie, natuurschoon en het verleden. In het bijzondere boek van antropologe Anna Lowenhaupt Tsing fungeert hij als symbool van het ‘leven op de ruïnes van het kapitalisme’. Het boek bezorgde haar wereldfaam, en ook onze recensent is diep onder de indruk.  Vert. Janne Van Beek. Octavo, 432 blz. € 29,50 In zijn reisboek Afropeaan trekt de Britse schrijver Johny Pitts door Europa, op zoek naar de zwarte gemeenschappen. Hij maakte zelf de foto’s van de mensen hij tegenkwam, maar zijn zoektocht naar een gemeenschappelijk kenmerk van de Afropeanen, blijkt tevergeefs. Vert. Robert Dorsman. De Geus, 464 blz. € 22,50 Het aanbod aan streamingdiensten is overweldigend en het is bijna onmogelijk om alle series te bekijken die verschijnen. Welke zijn écht de moeite waard? In deze gids zet NRC de beste series van 2022 tot nu toe voor je op een rij. Naast het werken aan eigen producties als Mijn schuld luistert de audioredactie van NRC talloze podcasts van anderen. We hebben de 15 beste podcasts van 2022 tot dusver voor je verzameld voor veel luisterplezier in de zomer. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/07/40-van-de-beste-boeken-voor-in-de-zomer-a4135697
2022-07-08||Wereldwijd 71 miljoen mensen extra in armoede door stijgende prijzen||Het aantal arme mensen in ontwikkelingslanden is in drie maanden tijd met 71 miljoen toegenomen. Dat staat in een donderdag gepubliceerd rapport van het VN-ontwikkelingsprogramma UNDP. De „schokkende snelheid in armoede en hongersnood” is een direct gevolg van de oorlog in Oekraïne, de Russische blokkades van de graanexport en de economische gevolgen van de coronapandemie.  Het onderzoek naar de toenemende armoede werd gedaan in 159 landen.  Sinds de oorlog zijn de kosten in grondstoffen en algemeen levensonderhoud hard gestegen, waardoor veel arme huishoudens in ontwikkelingslanden nog minder kunnen kopen. Woensdag publiceerde de VN een rapport waaruit blijkt dat tien procent van de wereldbevolking niet genoeg voedsel heeft, een stijging van 150 miljoen mensen ten opzichte van 2019.  Rijke landen hebben geprobeerd de ergste gevolgen van de crisis te verzachten door onder meer korting op belastingheffingen en algemene subsidies. Toch adviseert het rapport dat het gericht overmaken van geld effectiever is. Algemene subsidies op energie kunnen op korte termijn helpen, zegt de UNDP, maar op langere termijn voor ongelijkheid zorgen en de klimaatcrisis verergeren. Ook verzachten ze de directe klap van de sterk gestegen inflatie niet zo goed als het direct storten van geld. „Ze bieden enige verlichting als een onmiddellijke pleister, maar kunnen na verloop van tijd erger letsel veroorzaken”, zegt rapportauteur George Gray Molina. De schulden in ontwikkelingslanden zijn opgelopen tot de hoogste in vijftig jaar, wat gelijk staat aan twee en een half keer hun inkomsten, zegt de Wereldbank. De meest ingrijpende gevolgen van de crisis zijn in Armenië en Oezbekistan in Centraal-Azië; Burkina Faso, Ghana, Kenia, Rwanda en Soedan in Sub-Sahara Afrika; Haïti in Latijns-Amerika; en Pakistan en Sri Lanka in Zuid-Azië. In Ethiopië, Mali, Nigeria, Sierra Leone, Tanzania en Jemen kunnen de gevolgen bijzonder zwaar zijn voor de allerarmsten, net zoals in Albanië, Kirgizië, Moldavië, Mongolië en Tadzjikistan.||https://www.nrc.nl//nieuws/2022/07/07/wereldwijd-71-miljoen-mensen-extra-in-armoede-door-stijgende-prijzen-a4135802
2022-07-08||‘Boer Boris’- illustrator Philip Hopman wint Max Velthuijs-prijs voor zijn oeuvre||Illustrator Philip Hopman is de laureaat van de Max Velthuijs-prijs 2022, een grote oeuvreprijs voor kinderboekillustratoren. Dat heeft de organisator van de driejaarlijkse prijs, de Stichting P.C. Hooft-prijs, donderdagochtend bekendgemaakt. Hopman (1961) ontvangt een geldbedrag van 60.000 euro. Philip Hopman is een van de meest productieve en bekende illustratoren in de Nederlandse kinderliteratuur, die meer dan 300 boeken illustreerde en de beeltenissen schiep bij vele geliefde kinderboekpersonages, van schrijvers als Hans Hagen (Jubelientje), Tjibbe Veldkamp, Bibi Dumon Tak en Daan Remmerts de Vries. Het bekendst is hij inmiddels van de prentenboekenreeks Boer Boris, die hij de afgelopen tien jaar met Ted van Lieshout maakte en die tot bestsellers uitgroeiden. De jury kenschetst hem als „een illustrator die nergens voor terugdeinst”, die zijn verhalen „in alle warmte, breedte en kleur naar kinderen” toe brengen. Die twee kanten zijn cruciaal in Hopmans tekenwerk: het artistieke en technische lef combineert hij met toegankelijkheid en gevoel.  Zijn tekeningen zijn vol en vaak compositorisch gedurfd: Ted van Lieshout mag hem bijvoorbeeld in de Boer Boris-serie graag uitdagen met het tekenen van agrarische voertuigen of anatomisch ingewikkelde boerderijdieren, en Hopman weet daar steevast een aantrekkelijk beeld van te maken, waar een warm floers overheen hangt, dikwijls in gele, zachtgroene en roze tinten.  Evenzeer daagde Hopman zichzelf graag uit met waanzinnige composities: voor Annie M.G. Schmidts Wiplala (2007), een van de hoogtepunten in zijn oeuvre, tekende hij het Paleis op de Dam en de omgeving in een duizelingwekkend gedetailleerd vogelvluchtperspectief, dat klopte én sprankelde.  Zijn tekenstijl is uitgesproken dynamisch: zijn lijnvoering is eerder schetsmatig en los dan hard en gedecideerd, wat de kracht en uitbundigheid van de prenten toch niet in de weg zit. „Het werk getuigt van een schijnbare moeiteloosheid, waar echter veel meesterschap achter zit: gedurende de hele loopbaan toont zich de kwaliteit, kundigheid en artisticiteit van deze tekenende verteller”, aldus de vakjury, die wordt voorgezeten door Volkskrant-journalist en kunsthistoricus Wieteke van Zeil. Hopman reageerde „euforisch” op de toekenning van de Max Velthuijs-prijs, aldus een persbericht van de uitreikende stichting. „Als mensen kwaliteiten van je werk gaan benoemen, dan is het net alsof het over iemand anders gaat. En eerlijk gezegd ben ik altijd vrij onzeker geweest over mijn werk.” Hopman, die opgroeide als zoon van een bollenboer in Egmond aan den Hoef, werd als illustrator opgeleid op de Rietveld Academie, als leerling van onder meer Thé Tjong-Khing. In het begin van zijn carrière liet hij zich inspireren door het romantische warmte in het werk van Alma-Tadema, Millais, en de krachtige Jugendstil van Klimt en Schiele; als kinderboekenmaker hoorde hij, samen met vakgenoten als Annet Schaap en Georgien Overwater, tot de generatie die sterk beïnvloed werd door de flitsende en humoristische tekeningen van de Britse tekenaar Quentin Blake. Sinds de jaren tachtig is Philip Hopman actief als kinderboekillustrator, en ontving enkele malen een Vlag en Wimpel en eenmaal een Zilveren Penseel – het Gouden Penseel, de jaarlijkse hoofdprijs voor een kinderboekillustrator, viel hem nog niet toe. De Max Velthuijs-prijs wordt in november voor de zesde keer toegekend, Hopmans voorgangers waren onder meer Mance Post, Dick Bruna en Sylvia Weve.  Illustratie van Philip Hopman uit ‘Mikis de ezeljongen’||https://www.nrc.nl//nieuws/2022/07/07/boer-boris-illustrator-philip-hopman-wint-max-vetlhuijs-prijs-voor-oeuvre-a4135803
2022-07-08||Ondanks de badmuts vol elektroden is het mager wat  Brein van de bedrieger boven water haalt||De docuserie In het brein van de bedrieger (KRO-NCRV) ziet er erg Amerikaans uit, maar het is toch echt een Nederlands programma, gemaakt door regisseur Robert Oey. In de reeks laat hij bekende oplichters onderzoeken door een forensisch psycholoog, een gedragswetenschapper en een neuroloog, om te begrijpen hoe hun psyche werkt. De eerste patiënt is de Amerikaanse hypotheekfraudeur Matthew Cox.  De onderzoekers ondervragen hem, letten op zijn non-verbale reacties, en meten zijn hersenactiviteit. Ze zien een „flits woede over zijn gezicht” gaan. Ze constateren dat Cox een slimme man is, met een bovengemiddelde mensenkennis, erg op zijn hoede, die zich goed kan voordoen als een doorsnee burger. „Faking average” noemen ze het. Verder is Cox een adrenalinejunkie en lijdt hij aan „angst voor onbeduidendheid”. Een en ander is terug te voeren op zijn vader, een alcoholist die hem vernederde. Cox is een erg makkelijke patiënt: hij praat graag over zijn misdaden, is er zelfs trots op, levert de duiding er zelf bij. Hij heeft ook al vaker zijn verhaal gedaan in de Amerikaanse media. Volgens het programma zit hij een gevangenisstraf uit van 26 jaar, en komt hij vrij in 2030.  We zien grimmige beelden van een gevangenisbus en geketende gevangenen in oranje werkpakken. Als Cox in de cel zit, hoe kan hij dan een paar dagen vrij krijgen voor dit programma?  Een snelle Google-check geeft het antwoord: Cox is al drie jaar geleden uit de gevangenis ontslagen. Je wordt er wantrouwig van. Probeert Robert Oey mij te bedriegen? Het gevoel dat  In het brein van de bedrieger zelf een scam is, komt vooral door de enscenering. Oey vertelt niet waar het programma is opgenomen. Eén keer valt het woord „instituut”. Eén keer krijgen we een kort shot van een brutalistisch betonnen gebouw. We zien beelden van een auto die door  een sneeuwlandschap rijdt. Wie gaat daar? Waar zijn we? Verder zien we vooral een kale, koude studio. Veel beton, antraciet, duisternis. Alles is zwaar gestileerd. Ook vreemd: theatermaker Basak Layic heeft de rol van gastvrouw, maar wordt niet aan ons voorgesteld. Vanwaar al die geheimzinnigheid? Officieel is dit een documentaireserie. Dan verwacht je toch wat meer openheid. De duistere, kille overstilering werkt tegen het programma. Cox komt niet sympathiek over, en de onderzoekers ook niet. Het is allemaal zo afstandelijk en hard boiled. Wat de wetenschappers boven water krijgen, is nogal mager. Als ze een paar artikelen over Cox hadden gelezen, dan waren ze tot dezelfde conclusies gekomen. Vooral de neuroloog voegt weinig toe. Het ziet er wel fotogeniek wetenschappelijk uit, zo’n badmuts vol elektroden, maar Cox’ brein reageert heel gemiddeld. De grootste ontdekking is dat de oplichter geen psychopaat is, zoals hij zichzelf graag voorstelt. Tja. Als ze het hem vragen, zegt Cox meteen zelf dat het woord ‘psychopaat’ puur voor de show is. Om zijn beroep wat meer cachet te geven. Volgens het programma hebben wij allemaal bewondering voor dit soort virtuoze con artists. Misschien werk het daarom niet voor mij: ik deel de bewondering van Robert Oey niet. Ik ben wel gefascineerd door Cox’ levensverhaal, maar daar kreeg ik dan weer te weinig van te horen. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/07/ondanks-de-badmuts-vol-elektroden-is-het-mager-wat-in-het-brein-van-een-bedrieger-boven-water-haalt-a4135801
2022-07-08||Huizenprijzen weer gestegen in tweede kwartaal, ook ruimer aanbod op markt||De daling van huizenprijzen heeft zich in het tweede kwartaal van dit jaar niet doorgezet. De gemiddelde verkoopprijs voor een bestaande woning was 448.000 euro; een toename van 3,5 procent vergeleken met de drie maanden daarvoor, toen de huizenprijzen voor het eerst in jaren licht daalden. Vooralsnog lijkt dat op een eenmalige trendbreuk, zo blijkt donderdag uit de jongste cijfers van de Nederlandse Vereniging van Makelaars (NVM). Op jaarbasis zijn de woningprijzen in het tweede kwartaal met ruim 10 procent „nog altijd stevig” toegenomen, aldus de NVM, die over het meest gedetailleerde inzicht van de huidige huizenmarkt beschikt. Toch komt de vereniging ook met hoopvol nieuws voor huizenzoekers: er is meer aanbod voor hen ontstaan, het aantal bezichtigingen per woning afgenomen en het gemiddelde verschil tussen vraag- en verkoopprijs is licht afgenomen.  NVM-voorzitter Onno Hoes stelt dat kopers nog altijd te maken hebben met „een krappe woningmarkt”, waar wel „meer lucht” in is gekomen. In het tweede kwartaal van dit jaar stonden ruim 54 procent meer nieuwe huizen te koop dan in de eerste drie maanden. Aan het einde van de onderzochte periode stonden 25.300 woningen te koop.  Vooraf was het de vraag welk effect de hypotheekrenteontwikkeling op de huizenprijzen zou hebben. Tussen 2013 en 2021 verdubbelden de prijzen van woningen; in datzelfde tijdsbestek nam de hypotheekrente juist flink af. Daarover stelt Hoes dat „het huidige sentiment op de woningmarkt” sterk is beïnvloed door de „explosief gestegen” hypotheekrente en energieprijzen.  Sinds begin dit jaar begon de hypotheekrente weer te stijgen en na de Russische invasie in Oekraïne nam het percantage verder toe. De gemiddelde hypotheekrente bedroeg in juni bijna 4 procent, terwijl deze in september vorig jaar nog op 1,42 procent lag. Door de hogere rente kunnen huizenkopers minder lenen voor een gemiddeld duurdere woning dan in het begin van het jaar. Een hogere rente betekent ook meer maandlasten voor woningbezitters. In het tweede kwartaal werden 36.000 woningen verkocht (24 procent meer dan de drie maanden ervoor). De prijzen van onder meer appartementen zijn toegenomen, gemiddeld kosten die 377.000 euro. Ook 2-onder-1-kapwoningen zijn in prijs gestegen, naar een gemiddelde van 482.000 euro; vrijstaande woningen stonden te koop voor gemiddeld 663.000 euro.  Er werden in het tweede kwartaal bijna de helft minder nieuwbouwhuizen en bouwkavels verkocht ten opzichte van vorig jaar. Met een kleine 5.000 nieuwbouwwoningen ligt dat aantal op het laagste punt sinds 2014. Daarbij speelt de prijs mogelijk een rol: gemiddeld kost een nieuw opgeleverde woning 483.000 euro. Ondanks dat de gemiddelde huizenprijs is toegenomen, constateert Lara Gerssen, voorzitter van de vakgroep Wonen, dat „de absolute gekte” in dit kwartaal „wat lijkt af te nemen”. Dat komt volgens haar onder meer omdat het gemiddeld aantal bezichtingen per woning lager ligt. Ze stelt daarnaast dat er „minder extreme biedingen” zijn gedaan, hoewel kopers nog steeds bij acht van de tien woningen boven de vraagprijs hebben geboden.  In absolute zin zijn meer huizen beschikbaar gekomen op de markt, al is er nog geen sprake van een „structureel ruim woningaanbod”. Zo blijft er veel vraag naar eensgezinswoningen. Die zijn volgens de organisatie voor een „groeiende groep” onbetaalbaar „door de sterk gestegen bouw en grondkosten”. Ook betaalbare nieuwbouw is onvoldoende beschikbaar. Gerssen: „We zijn nog ver verwijderd van een evenwichtige markt.”||https://www.nrc.nl//nieuws/2022/07/07/huizenprijzen-weer-gestegen-in-tweede-kwartaal-ook-ruimer-aanbod-op-markt-a4135738
2022-07-08||Temperaturen tot boven de 40 graden; zo teistert de droogte Zuid-Europa||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/07/temperaturen-tot-boven-de-40-graden-zo-teistert-de-droogte-zuid-europa-a4135703
2022-07-08||Energieprijzen vlakken iets af, prijs van voedsel blijft stijgen||De prijs van voedsel is in juni verder gestegen. Voedingsmiddelen waren vorige maand 11,2 procent duurder dan in dezelfde periode een jaar geleden. In mei van dit jaar ging het nog om 9,1 procent. Dat meldt het Centraal Bureau voor de Statistiek (CBS) donderdag op basis van nieuwe inflatiecijfers. De inflatie was in juni 8,6 procent, iets minder dan de 8,8 procent een maand eerder. Voedingsproducten zijn sinds september 2021 elke maand duurder geworden. De stijging komt vooral door duurdere zuivelproducten en vlees. Maar ook de meeste andere producten, zoals granen, oliën en vetten, groente, vis en fruit, zijn duurder geworden.  De prijsstijging van energie was in juni minder groot dan in mei, blijkt verder uit de cijfers. Dat zorgde voor een daling van de inflatie. Waar energie (elektriciteit, gas en stadsverwarming) in mei nog 105 procent duurder was dan een jaar geleden, was dat in juni 84 procent. Benzine en diesel waren in juni 34,8 procent duurder dan een jaar eerder. In mei was dat 27,3 procent. De hogere energieprijzen betekenen niet per se dat elk Nederlands huishouden meer gaat betalen. Het CBS kijkt per maand naar de afsluiting van nieuwe contracten voor berekening en gaat ervan uit dat die prijs voor een jaar geldt. Wie een lange termijncontract heeft, merkt de stijging niet direct.||https://www.nrc.nl//nieuws/2022/07/07/energieprijzen-vlakken-iets-af-prijs-van-voedsel-blijft-stijgen-a4135797
2022-07-08||Zorguitgaven met 7,6 procent gestegen, vooral door testen en vaccineren||De zorg kostte vorig jaar 125 miljard euro, 8,8 miljard meer dan in 2020. Het gaat om een toename van 7,6 procent, meldt het Centraal Bureau voor Statistiek (CBS) donderdag op basis van voorlopige cijfers. Per persoon werd er 7.116 euro uitgegeven aan zorg, een stijging van 466 euro. De coronacrisis is de belangrijkste reden voor de toename. De bonus voor zorgmedewerkers en de financiële steun voor zorgaanbieders kostten weliswaar minder dan in 2020, maar testen op en vaccineren tegen het coronavirus kostte meer. De test- en prikkosten gingen in 2021 van 1,4 naar 6,7 miljard euro, schat het CBS, vooral omdat de vaccinatiecampagne dat jaar begon. De uitgaven aan „therapeutische middelen”, waar ook mondkapjes en zelftesten onder vallen, stegen in 2021 met 837 miljoen euro.  De gestegen uitgaven komen voor het grootste deel uit de overheidskas, schrijft het CBS. Per persoon gaf de overheid vorig jaar 243 euro meer uit. Er kwam ook meer geld uit het fonds voor langdurige zorg, de zorgverzekeringswet en andere bronnen, maar die bedragen groeiden relatief minder hard. „Ik heb zelden zo’n hoge groei van de zorguitgaven gezien”, zegt Gijsbert Werner, die als onderzoeker bij de Wetenschappelijke Raad voor het Regeringsbeleid meeschreef aan een recent onderzoek over dat onderwerp. „Maar de context is ook uitzonderlijk. Zulke groei hoeft niet per se de nieuwe werkelijkheid te zijn als corona weg is.” Volgens Werner is de belangrijkste vraag of de zorguitgaven sneller groeien dan de economie. „Dat heeft gevolgen voor de publieke middelen die we aan andere taken zoals klimaat en onderwijs kunnen uitgeven, en dat heeft op zijn beurt gevolgen voor de gezondheid van burgers.” Het bredere verschijnsel van zorguitgaven die sneller stijgen dan de economie zal blijven spelen, zegt Werner, of de coronacrisis een uitschieter is of niet. „Zijn we als samenleving bereid die kosten te dragen en te verdelen? Dat is een heel politiek vraagstuk.” Als het om die vraag gaat, zijn de CBS-cijfers niet het meest geschikt, zegt volgens Patrick Jeurissen, hoogleraar Betaalbaarheid van de zorg aan het RadboudUMC. Het CBS hanteert volgens Jeurissen een erg brede definitie van zorguitgaven, waar ook zaken onder vallen die niet op rekening van de overheid komen. „Bijvoorbeeld de aanvullende verzekeringen, waar de overheid zich niet mee bemoeit.” Of de zorguitgaven vanwege de coronacrisis op de lange termijn hoger blijven, durven de twee onderzoekers niet te zeggen. Jeurissen: „Je zou kunnen zeggen dat een pandemie incidenteel is, maar ook dat is maar de vraag. Daarnaast is het onduidelijk wat precies de kosten zijn van mensen die vanwege long covid langere tijd zorg nodig hebben.”||https://www.nrc.nl//nieuws/2022/07/07/zorguitgaven-met-76-procent-gestegen-vooral-door-testen-en-vaccineren-a4135798
2022-07-08||Negentien demonstranten aangehouden bij boerenprotest Bleiswijk||De politie heeft woensdagavond negentien mensen aangehouden die niet wilden weggaan bij distributiecentra in Bleiswijk. Dat meldt de Rotterdamse politie donderdagochtend op Twitter. De ME is ingezet om de demonstranten weg te halen. De acties vonden plaats op de Facetlaan en de Laan van Mathenesse in Bleiswijk. In die omgeving zitten distributiecentra van Hoogvliet, Jumbo, Aldi en Albert Heijn. „Een groep actievoerders blokkeerden [sic] voor de derde nacht op rij het terrein.” Toen de demonstranten na meerdere waarschuwingen alsnog niet weg wilden gaan, besloot de politie hen aan te houden. De tractoren zijn ergens anders heen gebracht. NU.nl meldt op basis van de politie dat er ook negen minderjarigen onder de arrestanten zijn. Tegen NRC zegt een woordvoerder dat er inderdaad minderjarigen bij de protesten betrokken waren, maar of die ook zijn aangehouden weet hij niet. De brandweer is woensdagavond ook uitgerukt om hooibalen te blussen die boeren langs de weg in brand hadden gestoken. Beelden van 112 Groene Hart laten rokende resten zien op de rand van het bedrijventerrein in Bleiswijk. Een woordvoerder van de Veiligheidsregio Rotterdam-Rijnmond bevestigt dat de brandweer rond negen uur ‘s avonds is „gevraagd om wat bluswerk te doen”.||https://www.nrc.nl//nieuws/2022/07/07/negentien-demonstranten-aangehouden-bij-boerenprotest-bleiswijk-a4135796
2022-07-08||Vluchtelingenwerk dreigt met juridische stappen als opvang asielzoekers niet verbetert||Vluchtelingenwerk Nederland stapt naar de rechter als het Rijk en het Centraal Orgaan opvang asielzoekers (COA) de opvang van asielzoekers niet voor 1 augustus hebben verbeterd. Dat heeft de stichting donderdag bekendgemaakt. Vluchtelingenwerk stelt het Rijk en het COA aansprakelijk „voor de schadelijke en inhumane omstandigheden in de asielopvang”.  Vluchtelingenwerk hoopt met de rechtsgang de „bestuurlijke impasse” te doorbreken. „Er is geen gebrek aan oplossingen voor het tekort aan opvangplekken. Maar door een impasse tussen het Rijk en gemeenten ontbreekt daadkracht”, zegt voorzitter Frank Candel in een persbericht. De aandacht gaat volgens hem nu vooral naar het vinden van extra bedden om het aanmeldcentrum in Ter Apel te ontzien. „Voor vluchtelingen zelf is het probleem niet opgelost als ze in Ter Apel in een bus stappen naar een tent met stretchers. Het sluiten en vermijden van schadelijke opvanglocaties moet net zoveel prioriteit krijgen als het ontzien van het aanmeldcentrum in Ter Apel.” Daarnaast zijn de tijdelijke opvanglocaties volgens de stichting niet tijdelijk gebleken en ontbreekt na negen maanden nog steeds het zicht op verbetering voor duizenden asielzoekers. De opvang is daardoor „structureel” onder de maat, zegt Candel. Volgens Vluchtelingenwerk is deze asielcrisis „juridisch verwijtbaar”, omdat de oorzaak dit keer niet ligt in het hoge aantal asielverzoeken, maar komt door onder andere bezuinigingen van het Rijk en het sluiten van asielzoekerscentra. Vluchtelingenwerk wil dat het Rijk voor begin augustus aan de wettelijke minimumnormen voldoet. Woensdag maakte staatssecretaris Eric van der Burg (Asiel, VVD) bekend een tweede aanmeldcentrum in het Flevolandse Bant te willen openen, om de druk op Ter Apel te verlichten. De locatie zit overvol en in de afgelopen maanden moesten asielzoekers meermaals (buiten) op stoelen slapen. Ze overplaatsen naar andere opvanglocaties lukte dikwijls niet, omdat die plekken ook vol zitten. Over de noodopvanglocaties zegt Vluchtelingenwerk dat de omstandigheden daar „door de humanitaire ondergrens” zakken en „schadelijk” zijn. Eind juni stemden de voorzitters van de 25 veiligheidsregio’s in met een plan om de komende weken 7.500 statushouders een tijdelijke woning aan te bieden. Ook moet elke veiligheidsregio 225 extra opvangplekken regelen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/07/vluchtelingenwerk-dreigt-met-juridische-stappen-als-opvang-asielzoekers-niet-verbetert-a4135795
2022-07-08||De risico’s van meer levenslang veroordeelden||Meer criminelen dan ooit zitten een levenslange celstraf uit in een van de Nederlandse gevangenissen. Het Europees Hof voor de Rechten van de Mens noemt die levenslange opsluiting onmenselijk, door een gebrek aan perspectief. Daarom pleiten juristen voor een verandering van dit systeem. Misdaadverslaggever Bram Endedijk verdiepte zich in deze discussie: kun je iemand wel voor de rest van zijn leven opsluiten? Lees ook:||https://www.nrc.nl//nieuws/2022/07/07/de-risicos-van-meer-levenslang-veroordeelden-a4135794
2022-07-08||Wat vindt NRC | Houd de bewapening van de Oekraïense strijdkrachten op peil||De oorlog in Oekraïne is een uitputtingsslag, en ook dat is inmiddels een uitgehold begrip. Na maanden van zware gevechten kreeg het Russische leger dit weekeinde de stad Lysytsjansk – en daarmee de hele provincie Loehansk – in handen. Een mijlpaal, volgens het Kremlin, want als straks hetzelfde is bereikt in  de provincie Donetsk, is de hele regio Donbas „bevrijd”.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Een Russische verovering van de hele Donbas is echter verre van zeker. Rusland moet steden vaak goeddeels verwoesten om ze te veroveren, en dit tegen een hoge prijs  – in mensenlevens en munitie. Daarnaast kampt het  met een tekort aan manschappen en met slechte discipline. Oekraïne zegt bovendien zich slechts tijdelijk te hebben teruggetrokken uit Lysytsjansk. Het enige wat op dit moment duidelijk lijkt, is dat Rusland alleen met heel veel strijd heer en meester over de Donbas kan worden. Strijd die maar al te vaak de vorm van oorlogsmisdaden aanneemt en hoe dan ook elke dag burgerslachtoffers maakt. En wat gebeurt er als Poetin de Donbas heeft veroverd? Hoewel hij na de mislukte inname van Kiev verkondigde dat dit nu zijn doel is, lijkt het er niet op dat hij er genoegen mee neemt. Ook na de inname van Lysyntsjansk verklaarde een hoge Kremlinfunctionaris dat Rusland doorvecht tot  burgers in heel Oekraïne zijn behoed voor „genocide” en het land is „gedenazificeerd”. Het zijn  precies de argumenten die Poetin aan het begin van de invasie gebruikte. Andersom probeert het Oekraïense leger de al vroeg gevallen zuidelijke stad Cherson te heroveren. En zo is niets zeker tot de strijd een keer stopt. Analisten trekken al parallellen met de uitzichtloosheid van de Eerste Wereldoorlog. Ook voor de rest van de wereld heeft een eindeloze strijd gevolgen: zo lang als de oorlog sleept, zo lang zullen inflatie, graantekorten en de opvang van vluchtelingen op andere landen  drukken. Op papier is Rusland de partij om de  oorlog uiteindelijk te winnen: meer manschappen, meer pantservoertuigen en artillerie, een grotere economie. Maar het hóéft niet zo te gaan.  Oekraïense militairen weten opmerkelijk goed om te gaan met de zware wapens die NAVO-landen hun leveren.  De draagbare Stinger- en Javelin-raketten hielpen bij het stuiten van de Russische opmars in de beginfase, momenteel bewijzen  MLRS-lanceersystemen en  Himar-precisiewapens hun nut in de Donbas. Nederland draagt onder andere bij met  pantserhouwitsers.  Veel westerse wapens zijn doelmatiger dan de Russische, die vaak verouderd zijn. Ruw geschetst gaat het om kwaliteit versus kwantiteit en het is denkbaar dat  het kwaliteitsverschil eens de doorslag zal geven.  Maar dan moeten die westerse wapens er wel zijn. Steeds opnieuw doet president Zelensky een dringend beroep op NAVO-landen om meer steun. Nu is het een oud gegeven dat een generaal op het slagveld nooit tevreden is over zijn middelen, maar Oekraïne heeft recht van klagen, zo bevestigt een Duitse denktank die de westerse wapenhulp bijhoudt. Het aantal nieuwe toezeggingen neemt af en de pakketten worden kleiner. Het instituut constateert ook een „groot gat” tussen beloftes en  leveranties.  Het is  moeilijk om de wapenstroom op gang te houden. De voorraden van NAVO-landen raken aangetast, de wachtrij bij de defensie-industrie is lang en de kosten lopen in de miljarden, maar het begint bij politieke wil. Dit is het moment om door te pakken. De oorlog  is nog lang niet voorbij.  ||https://www.nrc.nl//nieuws/2022/07/07/houd-de-bewapening-van-de-oekraiense-strijdkrachten-op-peil-a4135759
2022-07-08||Hoop voor JET: Amazon koopt zich in bij dochter VS||Eindelijk eens goed nieuws voor Just Eat Takeaway (JET). Grubhub, het Amerikaanse dochterbedrijf van de  maaltijdbezorger dat al een tijdje met financiële problemen kampte, heeft een akkoord gesloten met  Amazon. De Amerikaanse webwinkel krijgt een belang in Grubhub dat in de toekomst kan oplopen tot circa 15 procent.       Amazon begint met een belang van 2 procent. Dat loopt op als er  nieuwe klanten worden  aangetrokken. Prime-leden van Amazon krijgen een gratis jaarabonnement op de maaltijdbezorger en hoeven geen bezorgkosten te betalen als ze bij een bij Grubhub aangesloten restaurant een bestelling plaatsen van 11,70 euro of meer. Grubhub hoopt met Amazon aan zijn zijde eindelijk de markt in de VS te kunnen veroveren. Op de Amsterdamse beurs is positief gereageerd op het nieuws:  het aandeel van Just Eat Takeaway veerde op met ruim 15 procent.        Voor Just Eat Takeaway komt  de overeenkomst goed uit. Het nam Grubhub vorig zomer over voor omgerekend 6,4 miljard euro, maar   incasseerde de afgelopen tijd de ene na de andere tegenvaller. Grubhub kan tot nu toe niet op tegen sterke Amerikaanse concurrenten als UberEats en Doordash.  Het is   amper een jaar na de aankoop nog maar een vijfde van de aankoopprijs waard. Tijdens een recente aandeelhoudersvergadering kreeg JET-topman Jitse Groen de wind van voren over de slechte prestaties van de Amerikaanse dochter.     De overeenkomst komt niet  als een verrassing. Eind vorig jaar drong een activistisch aandeelhouder aan op de verkoop van Grubhub, wat toen onbespreekbaar was. Tijden  een aandeelhoudersvergadering een klein halfjaar later – in april dit jaar – was er een kentering:  JET bleek ineens  „actief op zoek” te zijn naar een strategische partner, óf te kijken naar een gedeeltelijke of gehele verkoop van Grubhub. JET, zei Groen destijds, werd regelmatig benaderd met voorstellen. „We kijken of dat zinvol is voor ons bedrijf.” Die partner is nu gevonden.    Het akkoord met Amazon is mogelijk alsnog een eerste stap richting de definitieve verkoop. JET benadrukte woensdag in een persbericht nog steeds te zoeken naar  kopers die Grubhub (deels) willen overnemen. In datzelfde persbericht benadrukt het bedrijf dat de marktwaarde van Grubhub inmiddels weer op peil is, en ruim 6,5 miljard euro zou bedragen.||https://www.nrc.nl//nieuws/2022/07/07/hoop-voor-jet-amazon-koopt-zich-in-bij-dochter-vs-a4135780
2022-07-08||Column | De zomer van 2022 wordt aan de hete kant||Het kán nog, dat het  een rustige zomer wordt in de internationale economie en op de beurzen. Dat iedereen – beleggers, beleidsmakers, bankiers en brigadegeneraals – op vakantie gaat, de boel de boel laat en eind augustus weer eens rustigjes kijkt hoe de vlag erbij hangt. Maar groot is die kans niet.  Natuurlijk, als er veel actoren weg zijn, zijn er misschien ook minder impulsen om de financiële markten in beweging te brengen. Maar aan de andere kant: juist in een markt met relatief weinig handel en liquiditeit kunnen de koersschommelingen extra groot uitpakken.  De explosieve beursweek van vier weken terug ligt nog vers in het geheugen. Toen daalden de koersen van aandelen en staatsleningen tegelijkertijd, stegen de langetermijnrentes en liep het renteverschil tussen Duitsland en Italië zo ver op (tot ruim 2,5 procent) dat de Europese Centrale Bank er een spoedvergadering over belegde. De uitkomst: er zou een nieuw ‘instrument’ komen om te grote renteverschillen tussen de eurolanden (de ‘spreads’) te temmen. Lees: het verschil tussen Italië en Duitsland.  Op 21 juli is de eerstvolgende vergadering van de ECB, dan gaat het precies dáár weer over. Want voor dat moment is het  nieuwe instrument beloofd. Dat wordt nog lastig. Deze nieuwe ‘bazooka’ moet groot genoeg zijn om zoveel indruk te maken dat de financiële markten niet eens meer proberen om de Italiaanse en Duitse rentes uit elkaar te drijven. Net als de ‘Outright Monetary Transactions’ (OMT) waarmee toenmalig ECB-baas Mario Draghi dreigde tijdens de eurocrisis van 2012. Dat programma hield in dat de ECB zonder limiet staatsleningen zou kunnen opkopen van eurolanden. „Whatever it takes”, zei Draghi destijds. OMT hoefde nooit te worden gebruikt. Maar hoe groter het wapen, hoe groter de weerstand bij de noordelijke landen. Want zoiets moet geen vrijbrief worden voor Italië om zijn economie en begroting niet op orde te krijgen.   Minister Sigrid Kaag van Financiën en premier Mark Rutte uitten vorige week al nauw verholen kritiek op dit soort vangnetten. De noordelijke centrale banken, waaronder die van Nederland, zitten op dezelfde lijn. Dat is geen loos verzet: de OESO, de denktank van industrielanden, schat de Italiaanse staatsschuld dit jaar op maar liefst 150 procent van het bruto binnenlands product. Dat percentage is driemaal zo hoog als het Nederlandse.  Bovendien:  wat definieer je als ECB eigenlijk als een ‘te grote spread’ die verdedigd moet worden? Een bepaald percentage, zeg 2,5 procent, biedt duidelijkheid. Dat was het renteverschil dat een maand geleden tot de ECB-spoedvergadering leidde. Maar centrale bankiers weten nog dat zo’n getal meedogenloos door beleggers zal worden getest. Dat liep in 1992 in het toenmalige Europese Monetaire Stelsel slecht af, toen miljardair George Soros  het Britse pond naar de kelder joeg door te blijven inbeuken op de maximaal toegestane koersschommeling van het pond tegenover de Duitse mark.  Dat wordt over twee weken nog spannend. Want als het idee van de ECB slecht valt, is de beer los. Zeker omdat de nervositeit tegen die tijd toch al oploopt:  een week later vergadert  de Amerikaanse centrale bank óók, die een nieuwe reuzenstap omhoog met de rente kan nemen.  De euro daalt inmiddels snel, richting pariteit met de dollar: een koers van 1 op 1. En de aanwijzingen voor een recessie stapelen zich op in de VS.  Je zou er bijna je vakantie voor opschorten.     Dit is trouwens, na een jaar of tien, de laatste column in deze vorm. Na de zomer verandert hij in een  groter verhaal met meer ruimte voor uitleg, minder mening en meer munitie – en met véél grafieken. En voor de rest: tja, zonder Menno Tamminga hè. Blijft wennen.    
Nieuwsbrief
		NRC Economie
	 
		De belangrijkste ontwikkelingen in de economie, op de beurzen en in het zakenleven
	||https://www.nrc.nl//nieuws/2022/07/07/de-zomer-van-2022-wordt-aan-de-hete-kant-a4135783
2022-07-08||Gastekort afgewend door beëindiging stakingen bij Noors staatsenergiebedrijf||De Noorse overheid heeft dinsdag met een interventie een einde gemaakt aan stakingen bij het staatsenergiebedrijf Equinor. Dat hebben het ministerie van Arbeid van Noorwegen en vakbond Lederne bekendgemaakt. Het einde van de stakingen — inzet: hogere lonen — is goed nieuws voor de Europese energievoorziening. Als de stakingen waren doorgegaan als gepland, kon grootleverancier Noorwegen vanaf zaterdag 56 procent minder gas exporteren. Dinsdag legden werknemers van drie gas- en olievelden van Equinor hun werkzaamheden neer. Personeel van zeven andere locaties was van plan zich daar deze week bij aan te sluiten. Dat zou nog eens vier gas- en olievelden stilleggen op woensdag, en drie op zaterdag. Voordat de staking werd beëindigd, stegen de Europese gasprijzen tot het hoogste niveau in vier maanden; de laatste jaren haalde de EU tussen de 20 en 25 procent van haar gas uit Noorwegen. Dinsdagmiddag zei de Noorse overheid nog dat ze niet van plan was zich te mengen in het loongeschil. Dat is nu toch gebeurd. Volgens arbeidsminister Marte Mjøs Persen was dat vanwege de „dramatische gevolgen” die stakingen „in het kader van de huidige Europese situatie” dreigden te hebben. Het is volgens haar belangrijk dat Noorwegen zijn reputatie als betrouwbare en voorspelbare energieleverancier behoudt. De regering heeft nu bepaald dat een derde partij moet bepalen of en in hoeverre Equinor-personeel loonsverhoging toekomt. (NRC)||https://www.nrc.nl//nieuws/2022/07/07/gastekort-afgewend-door-beeindiging-stakingen-bij-noors-staatsenergiebedrijf-a4135779
2022-07-08||Opinie | Omdraaien||Onlangs had ik (advocaat-stagiair) mijn allereerste zitting in de rechtbank. Ik liet een van de drie beveiligers bij de entree mijn advocatenpas zien. „Even omdraaien”, zei hij. Ik draaide braaf een rondje om mijn eigen as. De collega-beveiligers lachten me vierkant uit en hij zei: „Mevrouw, ik bedoelde de pas.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/07/omdraaien-a4135764
2022-07-08||Column | Autarkie||Vrijdag kwam het nieuws naar buiten dat het kabinet dit jaar toch geen aanvullende tegemoetkoming van 500 euro zorgtoeslag zou verstrekken aan de armste huishoudens, omdat uitvoeringsorganisaties niet nog meer veranderingen kunnen verwerken in hun systemen. Het was geen onwil, maar gewoon technisch onvermogen, aldus Rutte. Over de 1,2 miljoen huishoudens die volgens de laatste berekeningen van het CPB vanaf het najaar dan niet meer de energierekeningen en zorgverzekeringen konden betalen, had de premier het verder niet, want tja, die systemen, hè. Gelukkig trok de oppositie dinsdagavond aan de noodrem en beloofde het kabinet met gemeenten in gesprek te gaan zodat de laagste inkomens dit jaar alsnog die 500 euro extra krijgen. Goed nieuws, maar een gevoel van onvrede blijft. Over hoe makkelijk men vrijdag nog zei van nou, technisch kan het niet, dus dan doen we het niet. Pech voor de honderdduizenden gezinnen die hierdoor hun rekeningen niet meer kunnen betalen. Een tijd geleden viel ik in op een middelbare school. Een surveillant wees van tevoren twee leerlingen aan die extra aandacht nodig hadden. „Ah, rugzakjes?” vroeg ik. De surveillant vertelde dat hun ouders sinds kort in de schuldsanering zaten. De leerlingen konden zich de laatste tijd minder goed concentreren dan de rest, maar waren verder wel heel slim.  Armoede is loodzwaar voor volwassenen en voor kinderen is het domweg traumatisch. Je staat machteloos. De spanningen thuis nemen toe, er zijn ruzies, je wilt je ouders helpen maar je kunt het niet. Aangezien steeds meer Nederlanders het financieel niet meer redden, krijgen ook steeds meer jongeren hiermee te maken. Je zou haast een burgerinitiatief willen oprichten, waarmee degenen die nog wel het hoofd boven water kunnen houden, een gezin in de bijstand adopteren. Een soort Foster Parents in eigen land, waarbij de ene groep de andere groep helpt, zodat minder mensen gebukt gaan onder betalingsachterstanden en minder jongeren thuis stress hebben. Desnoods ouderwets met de collectebus langs de voordeuren, tot je voor jouw gezin genoeg geld hebt ingezameld zodat ze weer wc-papier, paracetamol en avondeten kunnen kopen. Toen ik dit idee deelde met een vriend, lachte hij schamper. „De zoveelste poging tot autarkie in de oligarchie”, schamperde hij. „Alleen al het feit dat je dit bedenkt toont het failliet van het huidige bestel.” Ik was pissig vanwege zijn cynisme, ik bedoelde het toch goed? Maar toen ik er langer over nadacht, besefte ik dat ik er niets tegenin kon brengen. Helemaal niets.||https://www.nrc.nl//nieuws/2022/07/07/autarkie-a4135755
2022-07-08||Sudoku van donderdag 7 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/07/sudoku-a4135752
2022-07-08||Forel en aardappels||Gerookte forel met komkommer en aardappels. Verwarm de oven voor tot 220 °C. Snijd de snackkomkommers in 6 mm dikke plakjes. Snijd de krieltjes doormidden. Hussel op een bakplaat met opstaande rand de aardappels met 2 flinke scheuten olie en bestrooi de aardappels met zout en peper. Leg de aardappels met de snijkant naar beneden op de bakplaat en rooster ze ongeveer 25 minuten tot ze gaar zijn en niet langer aan de bakplaat vastkleven. De aardappels zouden mooi goudbruin moeten zijn. Laat ze afkoelen tot ze bijna op kamertemperatuur zijn. Meng in een grote kom de crème fraîche met mosterd en de rasp en het sap van de citroen. Breng de dressing op smaak met zout en peper. Voeg de geroosterde aardappels toe aan de dressing in de kom. Breek de forel met een vork of met je vingers in eenhaps stukken en voeg ze toe aan de aardappels in de kom. Voeg de komkommers en dille toe, hussel goed en proef of de salade op smaak is. Verdeel de rucola en zuring over de borden of serveerschaal en schep voorzichtig het forelmengsel op de bladgroenten. Besprenkel de salade met meer dille en voeg desgewenst een beetje forelkuit toe om dit gerecht echt bijzonder te maken. Voor 2 – 4 personen als maaltijd Jess Damuck Salade Freak Good Cook 272 blz. €27,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/07/thuiskok-forel-en-aardappels-a4135745
2022-07-08||In het midden||Horizontaal 1.  Handel 6.  __ kikker 10.  Daar zitten problemen tussen 11.  Lichamelijke afwijking 13.  Man en paard 15.  Speelde vroeger veel met Henny 17.  IJslands epos 18.  Eilandbewoner 23.  Kunsttaal 24.  Op de top zie je Tokio 25.  Orang-__ 27.  Gaan Japanners zondag heen 30.  Ruth __, zangeres 31.'Tweede aanmeldcentrum asielzoekers komt in __  32.  Kunstvoet 33. The Prince of __, animatiefilm  Verticaal1.  Hoort bij NSF  2.  Ongeschreven regels 3.  Past voor deren of dieren 4.  Nieuwe club van Onana 5.  Kazen, kaarsen, pijpen 6.  Beetje mislukte figuur 7.  Past voor gezellig of soep 8.  __ Morricone, componist 9.  'Kabinet belooft __ energietoeslag voor lage inkomens' 12.  Is de ideale hond 14.  Treedt op in de plaats van een ander 16.  Beslissende slag 19.  Strijkplant 20.  Maling 21.  '__ positief over EU-lidmaatschap Albanië' 22.  Houding van een egoïstische tuinbezitter 26.  Visvoer 28. Band die een hit had met Kristallnaach 29.  __ Paul's Cathedral Oplossing puzzel 6 juli. Horizontaal: 1. GALGJE 6. SULKY 10. ALEA 11. ISN’T 13. ALE 14. ADELEN 15. EEMNES 16. NIPO 17. DRUP 19. DIT 22. EPE 25. MULO 26. OKER 29. WESPEN 30. STAAND 31. ETS 32. LEGE 33. LIGA 34. GROET 35. SYDNEY Verticaal: 1. GAANDEWEG 2. ALDI 3. LEEP 4. GALOP 5. EINDTUNE 6. STEP 7. LAND 8. KLEI 9. YESTERDAY 12. NEUROSES 18. REL 20. EMELT 21. ROALD 23. PETR 24. ESSO 27. KAIN 28. ENGE In het midden: PETER R||https://www.nrc.nl//nieuws/2022/07/07/in-het-midden-a4135744
2022-07-08||Column | Pieter Omtzigt voelt zich constant schuldig||Het was op een vrijdagochtend, mei vorig jaar. VVD’er Bas van ’t Wout, minister van Economische Zaken in het demissionaire kabinet-Rutte III, werd wakker en wist dat hij naar de vergadering van de ministerraad zou gaan, zoals elke vrijdag. Maar waar het over ging, en wat híj zou zeggen? Hij had, zegt hij nu, geen idee. „De computer liep vast, zo voelde het in mijn hoofd.” Esther Ouwehand van de Partij voor de Dieren stond op de Hooigracht in Leiden, november 2015. Ze was op weg naar natuurwinkel De Brandnetel en wilde oversteken, maar ze wist opeens niet meer hoe dat moest. Naar links kijken, en dan? Hoe kon je weten wanneer een auto dichtbij was? Ze hadden hun enorme vermoeidheid allebei wel voelen aankomen. Maar Ouwehand groeide op in Katwijk, haar vader was metselaar. Je bleef alleen thuis als het écht niet ging. Van ’t Wout dacht aan de honderdduizenden ondernemers die in de coronacrisis afhankelijk waren van zíjn beslissingen. Deze donderdag is de laatste vergaderdag van de Tweede Kamer, vrijdag begint het reces. In de gang hoor ik Kamerleden zuchtend zeggen dat ze vast nog moeten terugkomen voor extra debatten. Over stikstof, mest, de NAVO. Er zijn er ook die al een tijdje thuis zitten of het niet de hele dag volhouden. Kamerleden raken soms uitgeput door voortdurende drukte en de spanning van media-aandacht. En ook wel door onzekerheid en angst als die aandacht er niet is. Eind juni, in een lang debat over stikstof, vroeg Pieter Omtzigt of hij eerder mocht spreken dan een paar anderen. Vorig jaar zat hij vijf maanden thuis. „Ik werk nog niet 100 procent en wilde naar huis.” Door een trein die uitviel, was hij toch pas om vier uur ’s nachts in Enschede. Als ik vraag hoe hij het volhoudt in zijn eentje en of hij uitkijkt naar het zomerreces, begint hij over de 1,2 miljoen gezinnen die in de problemen raken door de inflatie en de hoge energierekening. „Er voltrekt zich een ramp.” Deze zomer werkt hij aan vier initiatiefnota’s. Hij zegt ook dat hij zich „constant schuldig” voelt omdat hij e-mails en brieven soms niet beantwoordt. Esther Ouwehand haalt uit een hoek van haar werkkamer een meditatiekussen tevoorschijn. In de Tweede Kamer komt ze weinig aan mediteren toe, thuis wel. Ze was bijna een jaar ziek en vertelde in 2016 eerst niet wat ze had gehad. „Ik voelde me kwetsbaar, het leek een zwakte.” Ze kende ook geen andere politici die overwerkt thuis hadden gezeten. Nu wel, het taboe is weg. Al zijn er Kamerleden die denken dat hun partij oververmoeidheid nog steeds als een zwakte ziet. En kom je dan bij de volgende verkiezingen op de kandidatenlijst? Bas van ’t Wout is weer „boven Jan”. Dit voorjaar was hij formateur van het college in Breda. Maar hij komt zelf niet terug in de politiek. „Ik voel het vlammetje niet meer.”||https://www.nrc.nl//nieuws/2022/07/07/pieter-omtzigt-voelt-zich-constant-schuldig-a4135791
2022-07-08||Protesten na politieschoten op trekker in Heerenveen|| Tientallen boeren en sympathisanten hebben woensdag in Leeuwarden geprotesteerd tegen de beschieting van een rijdende trekker door de politie dinsdagavond en de daarop volgende arrestatie van de 16-jarige bestuurder.  Bij een protestactie van boeren tegen het stikstofbeleid van het kabinet  bij Heerenveen ontstond volgens de politie dinsdag rond 22.40 uur „een dreigende situatie”.  Door trekkerbestuurders werd  „geprobeerd in te rijden op agenten en dienstvoertuigen”. De politie stelt waarschuwingsschoten te hebben gelost en gericht te hebben geschoten. Een trekker werd daarbij geraakt.   In die trekker, zo bleek uit  verklaringen uit boerenhoek, reed de 16-jarige Jouke. Justitie verdacht hem, en twee anderen die bij het protest aanwezig waren, van poging tot doodslag.    Voor het provinciehuis in Leeuwarden en het verderop gelegen cellencomplex  waar de 16-jarige  vast zou zitten, verzamelden zich  woensdag tientallen boeren met trekkers, en andere demonstranten. Zij eisten tevergeefs de vrijlating van Jouke en uitten hun onvrede over de lezing van de politie van het incident.  Uit videobeelden  blijkt volgens hen namelijk dat de trekker niet op de politie inreed.  Op de beelden is te zien hoe een rode trekker, die niet vooruit kan omdat een politiewagen de doorgaande weg blokkeert, over de stenen middenberm rijdt en afslaat naar  links op de verkeerde weghelft. Op enkele meters afstand staan  twee agenten met getrokken pistool. Terwijl de trekker langs hen rijdt en kort daarop uit beeld verdwijnt, klinken twee  schoten.   De twee mannen en de jongen zijn woensdagavond weer vrijgelaten, meldde het Openbaar Ministerie. „Er is geen aanleiding de verdachten langer vast te houden op de verdenking van poging doodslag.” Farmers Defence Force-voorzitter Mark van den Oever stelde woensdag in een vlog dat de schietende agent „achter de tralies” hoort omdat er „helemaal geen levensbedreigende situatie” was.  De trekkerbestuurder  hield volgens Van den Oever voldoende afstand en reed niet op de agenten in terwijl er wel van  achter op zijn  cabine werd geschoten. Minister van Justitie Dilan Yesilgöz  (VVD) zei woensdag  dat speculeren op basis van internetfilmpjes geen zin heeft.   Ze wees erop dat de Rijksrecherche, zoals gebruikelijk bij vuurwapengebruik door de politie, onderzoek doet.  Een deel van de Tweede Kamer toonde zich  op basis van de videobeelden desalniettemin  bijzonder geschokt. Tweede Kamerlid Caroline van der Plas van de BoerBurgerBeweging plaatste een foto op Twitter  van een vermoedelijk kogelgat in  een  deur van een trekker. Ze vroeg om een spoeddebat met de premier en minister van Justitie.  Het verzoek, dat onder meer  door Forum voor Democratie werd gesteund, kreeg echter niet voldoende steun.   ||https://www.nrc.nl//nieuws/2022/07/07/protesten-na-politieschoten-op-trekker-in-heerenveen-a4135790
