2022-07-04||Speelt straks iedereen op het heilige gras van Wimbledon?||Wie de poorten van Wimbledon voor de eerste keer binnenloopt, wordt gegrepen door de tennisbanen van natuurgras. Perfect geprepareerd, op acht millimeter gemaaid, met de karakteristieke donkergroene en lichtgroene stroken. Het is de tennishemel, voorbehouden aan de elite: twee weken voor profs  die zich kwalificeren voor Wimbledon en een aantal maanden voor de leden van de All England Lawn Tennis and Croquet Club (AELTC). Dat gras moet straks ook bereikbaar worden „voor de massa”, vertelde Neil Stubley,  ‘head of courts and horticulture’ van de AELTC vorige week in Londen aan journalisten. Het meest prestigieuze tennistoernooi ter wereld denkt met moderne technieken de religie van het grastennis verder te kunnen verspreiden over de wereld. Tennissen op gras moet niet elitair blijven, maar ook voor recreanten beschikbaar worden. „We willen overal in de wereld grastoernooien. Zodat gras voor junioren niet een soort vreemde ondergrond is. Daar willen we bij helpen”, zegt Stubley. Het klinkt ambitieus, maar is  een logische stap. Tennis is van origine  een  grassport, waar spelers  met houten rackets elkaar bestookten met slice ballen  en service-volley. Het gras dicteert speelsheid, omdat de stuit zo snel en ongelijkmatig is. Het is een karakteristiek die liefhebbers soms missen. Drie van de vier grandslamtoernooien werden vroeger op gras gespeeld. De Australian Open en US Open zijn overgestapt op hardcourt. Toch blijft Wimbledon het populairst, met de meeste uitstraling. Misschien wel dankzij het gras.  Grasbanen  staan alleen synoniem voor heel veel onderhoud, en vooral veel arbeid. Dat is  wat iedereen in de tenniswereld zegt. Stubley weet er alles van. Hij is sinds 1995 werkzaam op Wimbledon. „Mijn hele leven kijk ik al naar gras, of naar de hemel om te kijken wat voor weer het wordt”, zegt hij. Stubley is de innemende groundsman, die je je voorstelt als je aan Wimbledon denkt. Iemand die onophoudelijk over het weer praat en wat goed is voor ‘zijn’ gras.  Warme zomers zijn een nachtmerrie voor zijn prachtige banen, veel regen ook. Zo’n 21 graden met een lauw zonnetje, dat is perfect voor het raaigras dat op Wimbledon ligt, vertelt de expert. Dan kan het gras ook goed tegen die extra dag belasting, die er nu is. Afgelopen zondag werd er voor het eerst officieel op Wimbledon op  ‘Middle Sunday’  gespeeld.   Het geheim van grastennnis voor de grote massa, legt Stubley uit, is gras mengen met stukjes kunstgras – artificial stitching. Met het doorweven van kunstmatige stukjes kan het gras meer water aan en kan de baan sneller worden klaargemaakt als het weer droog is. Dan kan het Engelse grasseizoen langer duren dan van mei tot september.  Al sinds 2016 doet Wimbledon samen met het Sports Turf Research Institute proeven. Het gaat om hybride banen in Londen, die voor 95 procent uit echt gras bestaan en voor vijf procent uit versterking met een kunstmatige vezel. Een techniek die uit het voetbal komt, die sport loopt met  grasinnovaties vijftien jaar voor op het tennis, volgens Stubley. Ook cricketclubs kijken naar de mogelijkheden.  Wimbledon experimenteert ook met andere grassoorten, van de duizenden varianten waaruit ze kunnen kiezen. Sterk gras met goede speeleigenschappen voor warmere klimaten. Zowel in Londen als in Brisbane, Australië lopen er op dit moment proeven met zes verschillende grassoorten.  Die proeven duren vier jaar, waarbij tennissers hun feedback geven over het spelplezier op de grasbanen, de hoogte en snelheid van de stuit van de bal. „Stop vooral niet met deze proeven. Ga door. Dat is de feedback die we krijgen”, zegt Stubley. „Ik heb er vertrouwen in dat we heel mooi gras kunnen produceren.” De Nederlandse tennisbond kijkt geïnteresseerd naar deze ontwikkelingen. De KNLTB heet niet voor niets de Koninklijke Lawn Tennis Bond, waarbij lawn  voor gras staat, waar in 1899 nog op gespeeld werd. De enige goede grasbanen die Nederland heeft, zijn de grasbanen bij Autotron, voor het ATP- en WTA-toernooi van Rosmalen.  Leon van Leeuwen, hoofd accommodatie – denkt dat grasbanen in Nederland voorlopig vooral een „niche” kunnen zijn in Nederland. „Echt gras is voor een reguliere club niet te onderhouden. Dat is voor de breedtesport geen serieuze optie, dat zie je al aan de slijtage op Wimbledon na twee weken intensief tennissen. Het gras van Wimbledon en Rosmalen is niet haalbaar voor een reguliere club. Als je dat wilt doen met recreanten, sta je voornamelijk op klei te tennissen”, denkt Van Leeuwen. Volgens de banenexpert is gras – hoe fantastisch ook om op te spelen – een realistisch alternatief als de hybride velden echt goed zijn. Daarnaast denkt hij dat „particuliere initiatieven”  levensvatbaar kunnen zijn „Als je een groepje mensen hebt vanuit de private sector die iets moois willen creëren. Een unieke beleving voor recreanten, om op  gras te spelen, dan zou het wellicht kunnen. Wellicht dat de mooie prestaties van Tim van Rijthoven en Botic van de Zandschulp  nu  meespelen dat we het hier over hebben.” Voor de liefhebber die een hele grote tuin heeft en een Wimbledon-baan zou willen namaken, is er goed nieuws: het ‘raaigras’ van het Engelse toernooi is te bestellen bij de groothandel. De particulier moet alleen wel tijd hebben om het onderhoud van de baan te kunnen doen.  Grasexpert Stubley van Wimbledon vertelt dat twee weken op vakantie gaan prima kan als je een grasbaan hebt in de tuin, maar dat die grasbaan twee weken later dan onbespeelbaar is. Elke twee dagen maaien is het minimum onderhoud. Maar dan waan je je thuis wel op het meest prestigieuze tennistoernooi ter wereld. ||https://www.nrc.nl//nieuws/2022/07/04/iedereen-op-heilig-gras-a4135553
2022-07-04||‘Hulp komt pas na een verzoek van Oekraïne’||Het Zwitserse Lugano is het decor voor een grote conferentie over de wederopbouw van Oekraïne. De Ukraine Recovery Conference is niet bedoeld om geld op te halen, maar om te bespreken hoe het herstel van Oekraïne er uit zou moeten zien als de oorlog eenmaal voorbij is. De conferentie werd maandag geopend door president Zelensky   via een videoverbinding, deze dinsdag delen alle deelnemende landen en organisaties hun ideeën. Nederland wordt vertegenwoordigd door Liesje Schreinemacher, namens de VVD minister voor Buitenlandse Handel en Ontwikkelingssamenwerking. Minister Liesje Schreinemacher (Rotterdam, 1983) begon in 2009 als  medewerker bij de Tweede Kamerfractie van de VVD, werkte tussen 2016 en 2019 als advocaat-stagiair en was van 2019 tot begin dit jaar lid van het Europees Parlement. Half mei had het kabinet nog geen concrete plannen voor wederopbouwprojecten in Oekraïne. Zijn die er nu wel? „We hebben nog geen uitgewerkte plannen. Oekraïne moet eerst zelf aangeven waar behoefte aan is, dat is gepland voor oktober. Wij  kijken naar de grootste nood op korte termijn. Oekraïne komt nu maandelijks 5 miljard dollar tekort op de begroting. Daarom geeft Nederland 200 miljoen euro aan liquiditeitssteun, als lening via het IMF. Dat is een flinke duit in het zakje.” Nederland gaf tot nu toe 265 miljoen euro aan Oekraïne, zowel voor humanitaire als militaire steun. Tsjechië, Portugal, Estland en Griekenland gaven meer. Is dat niet raar, voor een rijk land als Nederland? „Die vergelijking van landen betreft bilaterale bijdragen. Nederland is een van de grootste donoren aan de VN en de Wereldbank. Het Nederlandse aandeel vanuit die instellingen zie je niet terug in die lijstjes per land.” Zelensky wil graag dat westerse landen een stad of regio in Oekraïne adopteren om te herstellen. Vindt u dat een goed idee? „Ik vind het een sympathiek idee, maar we moeten eerst kijken naar waar de nood het hoogst is. Ook op lokaal niveau zijn er bij mijn weten nog geen plannen om één-op-één een stad te adopteren.” Een andere optie is dat Nederland zich richt op een bepaalde sector, landbouw bijvoorbeeld. „In een aantal sectoren hebben we veel kennis en kunde te bieden: landbouw, water,  gezondheidszorg. Maar ook daar geldt: het initiatief ligt bij Oekraïne. We gaan niet bilateraal hulp aanbieden, dat aanbod loopt via internationale organisaties.” Volgens de Oekraïense regering is er nu al, terwijl de oorlog nog bezig is, 750 miljard dollar nodig voor de wederopbouw. Kan dat deels worden gefinancierd door Russische tegoeden, zowel van oligarchen als van de overheid, in beslag te nemen? „Dat is een sympathiek plan, maar het is de vraag of het uitvoerbaar is. Moreel valt er veel voor te zeggen, maar juridisch is het heel moeizaam. Dat schijnt heel ingewikkeld te zijn.” Bij de grote bedragen die nu richting Oekraïne gaan, ligt corruptie op de loer. Hoe voorkomt de EU dat? „Zowel de EU als de Oekraïense regering zijn zich bewust van dat risico. De Oekraïense premier heeft hier in Lugano gezegd dat hij zich realiseert dat steun afhankelijk is van verdere hervormingen van financiële transparantie en de  rechtsstaat.” Nederlandse bedrijven kunnen baat hebben bij opdrachten uit Oekraïne. Uw portefeuille omvat zowel handel als hulp. Welke van de twee weegt hier zwaarder? „Het ene sluit het andere niet uit. De primaire vraag is: wat is de behoefte van Oekraïne? We zien dat  de sectoren waar Nederland goed in is hard nodig zullen zijn. Ik wil bedrijven helpen, bijvoorbeeld met leningen, om aanbestedingen van de Wereldbank te winnen. Ik zie een kans voor Nederland om Oekraïne te helpen, maar ook een kans voor Nederlandse bedrijven om geld te verdienen.”||https://www.nrc.nl//nieuws/2022/07/04/hulp-komt-pas-na-een-verzoek-van-oekraine-a4135557
2022-07-04||Uitstel van operaties tijdens de coronapandemie zorgt voor ‘groot verlies aan gezonde levensjaren’|| Het uitstellen van operaties tijdens de eerste twee coronajaren heeft „aanzienlijke effecten” op de gezondheid van patiënten. In 2020 en 2021 zijn meer dan 305.000 operaties uitgesteld of  afgezegd. Daardoor zijn naar schatting 320.000 gezonde levensjaren verloren gegaan. Dat berekende het RIVM. De kans is groot dat dit verlies permanent is, aldus het RIVM: slechts een deel  kan door inhaalzorg worden teruggewonnen. Jaarlijks worden  in Nederland zo’n 900.000 ‘planbare operaties’ uitgevoerd. Dat  zijn operaties die langer dan een maand kunnen wachten, zoals knie-, heup- en  staaroperaties. Omdat de behandeling van coronapatiënten de afgelopen jaren vaak voorrang kreeg, maar ook omdat patiënten soms zelf besmet waren, werd een deel  van die ingrepen afgezegd of uitgesteld. Tot eind 2021 ging het om zeker 305.000 operaties, al ligt het totale aantal hoger, omdat een deel van de uitgestelde operaties voor 31 december 2021 alsnog is ingehaald. Het RIVM  berekende wat de gevolgen daarvan zijn.  De onderzoekers gebruiken als maat de QALY (quality-adjusted life year), één QALY staat gelijk aan een levensjaar in perfecte gezondheid. Iemand met staar heeft bijvoorbeeld een kwaliteit van leven van 0,7 QALY. Na een operatie gaat dat getal omhoog. Het RIVM concludeert dat naar schatting 320.000 gezonde levensjaren verloren gingen: een vijfde  van de gezondheidswinst die alle operaties  normaal gesproken zouden hebben opgebracht. Het gaat om een schatting met een ruime bandbreedte: want het effect van een uitgestelde operatie verschilt in werkelijkheid van patiënt tot patiënt. Het maakt uit of je een jonge, fitte patiënt laat wachten, of iemand die ouder is, met meer kwalen.  „Wij vinden de gevolgen voor de gezondheid toch wel heel groot”, zegt gezondheidseconoom Ardine de Wit, die het onderzoek leidde.   „We hebben alleen gekeken naar planbare ingrepen”, niet naar uitgestelde kritieke operaties,   zoals kankerbehandelingen, niet naar gemiste diagnoses. „Het gaat om operaties die best even kunnen wachten.      Je denkt: dat kan wel even lijden. Maar nu zie je hoe groot het verlies is, en hoeveel mensen dit treft.” Het grootste effect had het uitstellen van staar-, knie- en heupoperaties. Zo zijn er in twee jaar tijd  maar liefst 12.000 heupoperaties minder uitgevoerd, en 54.000 staaroperaties minder.  Het onderzoek werpt de vraag op hoe ziekenhuizen in de toekomst moeten omgaan met beperkte operatiecapaciteit: hoe kun je die bij schaarste nu het beste inzetten? Zelfstandige behandelcentra die ook heup- en knie-operaties doen, hebben in twee coronajaren 20 procent meer operaties uitgevoerd. Zonder die ingrepen was het verlies aan gezonde levensjaren aanzienlijk hoger geweest (47.000 meer verloren jaren). Dat zou in tijden van schaarste vaker moeten gebeuren, concludeert het RIVM. Het RIVM, dat ook gesprekken met artsen voerde, zag dat er „financiële barrières”  waren om zorg naar die centra te verplaatsen - ziekenhuizen verdienen ook aan die behandelingen.  Duitsland zou patiënten kunnen overnemen, suggereert het RIVM. En het zou  „nuttig” zijn als er tussen de specialismen overeenstemming komt over de vraag welke operaties noodzakelijker zijn dan andere.    Het RIVM pleit ervoor   voorrang te geven aan operaties met meer gezondheidswinst. Een niertransplantatie met een bekende donor levert meer gezonde levensjaren op dan het verwijderen van een goedaardige moedervlek. „Ga opnieuw naar de urgentielijsten voor operaties kijken. Wij denken dat dit rapport  handvatten biedt.  Want ook de komende tijd blijft er schaarste in de zorg.”||https://www.nrc.nl//nieuws/2022/07/04/groot-verlies-aan-gezonde-levensjaren-a4135561
2022-07-04||Klimaatplannen Nederlandse bedrijven onvoldoende, Milieudefensie start juridisch vooronderzoek||De klimaatplannen van 29 grote Nederlandse bedrijven brengen hun uitstoot van broeikasgassen onvoldoende terug. Dat stelt Milieudefensie naar aanleiding van onderzoek dat de organisatie dinsdag publiceert.  Met de huidige voornemens zouden  de onderzochte bedrijven hun uitstoot in 2030 met minder dan 20 procent hebben verlaagd. Een reductie van zeker 45 procent is noodzakelijk om te forse opwarming van de aarde te voorkomen. Van de onderzochte groep bedrijven „presenteert geen enkele onderneming concrete en inzichtelijke plannen” die leiden tot voldoende uitstootreductie, aldus het onderzoek. Opvallend is volgens de onderzoekers dat bedrijven aandacht hebben voor hun ‘eigen’ uitstoot – zoals energieverbruik en vliegreizen van personeel – en veel minder voor de uitstoot die hun producten of diensten veroorzaken. Dat laatste loopt van winning van grondstoffen, transport naar de klant en consumptie of gebruik, tot uiteindelijk het recyclen van een product. Het onderzoek werd uitgevoerd door het NewClimate Institute, een Duitse organisatie bestaande uit  veertig klimaatwetenschappers en beleidsanalisten. Met de bevindingen van het instituut wil Milieudefensie het Nederlandse bedrijfsleven onder druk zetten om scherper klimaatbeleid te voeren. De organisatie noemt rechtszaken daarbij „een middel en geen doel”, maar sluit juridische procedures niet uit. Vorig jaar dwong Milieudefensie energie-concern Shell via de rechter tot strenger klimaatbeleid.  De bevindingen in de Klimaatcrisis-index passen in een serie eerdere onderzoeken naar het klimaatbeleid van bedrijven. Eerder dit jaar onderzocht  hetzelfde NewClimate Institute de 25 grootste uitstoters ter wereld en toen bleken de ambities van onder meer voedingsmiddelenfabrikant Nestlé en energieconcern EON om de uitstoot te beperken weinig solide te zijn. Grote mondiale beleggers die zich verenigd hebben in Climate 100 Plus kwamen in 2021 tot vergelijkbare conclusies. Van de 159 bedrijven die 80 procent van de wereldwijde emissies voor hun rekening nemen, liet geen enkele onderneming zien hoe ze in 2050 klimaatneutraal kan zijn. Met de uitkomsten van het onderzoek onder Nederlandse bedrijven hoopt Milieudefensie materiaal te verzamelen dat de organisatie op een later moment bij rechtszaken kan inzetten om hogere klimaatambities te eisen. Vorig jaar kreeg Milieudefensie voor elkaar dat Shell door de Haagse rechtbank werd verplicht  om de uitstoot veel radicaler terug te brengen – 45 procent in 2030 – dan het energiebedrijf zelf van plan was. Shell moet daarbij niet alleen de eigen uitstoot bij de productie van bijvoorbeeld benzine reduceren, maar wordt ook verantwoordelijk gesteld voor de uitstoot als de benzine in de auto van de klant wordt verbruikt.  Onder de 29 onderzochte bedrijven bevinden zich onder meer supermarktgroep Ahold Delhaize, chemieconcern AkzoNobel, bouwbedrijf BAM, energieconcern BP Nederland en levensmiddelenproducent Unilever Nederland. Veelal richt de kritiek van de onderzoekers zich op onvoldoende duidelijkheid over de uitstoot die wordt veroorzaakt. „Beloftes van ‘netto-nul’ uitstoot waarbij bedrijven relevante vormen van emissies uitsluiten, kennen het  risico van greenwashing van koolstof-intensieve activiteiten”, schrijven de onderzoekers. Zo specificeert KLM volgens hen onvoldoende wat de luchtvaartmaatschappij wil doen tegen de uitstoot van niet-CO2-gassen die vrijkomen bij vluchten en net als CO2 bijdragen aan klimaatverandering. ING is volgens de onderzoekers ambitieus in verschillende sectoren waarin de bank als financier actief is, zoals de luchtvaart en de staalindustrie. Maar dat geldt  niet in de landbouw, waar veel methaan wordt uitgestoten. Geen enkel bedrijf lijkt goed zicht te hebben op de uitstoot tijdens de hele levenscyclus van alle producten die het koopt, maakt en verkoopt (dit laatste is de zogeheten ‘scope 3’). Gemiddeld vormt deze scope 3, zoals de verkochte benzine door Shell, 80 procent van alle uitstoot. Gevolg van dit gebrek aan inzicht, stelt Milieudefensie, is dat de bedrijven „een overgroot deel van hun verantwoordelijkheid onder het tapijt schuiven”. Ook is vaak onduidelijk hoever bedrijven willen gaan met het reduceren van hun uitstoot en of zij ook kiezen voor het compenseren van hun uitstoot, bijvoorbeeld door het planten van bomen. Zo wil Unilever in 2038 klimaatneutraal zijn, maar is het levensmiddelenbedrijf volgens het NewClimate Institute niet transparant over de vraag in hoeverre de uitstoot gecompenseerd wordt. Dit soort compensatie wordt door veel experts met wantrouwen bekeken. De boom die je plant om een vlucht te compenseren, neemt pas over tientallen jaren genoeg CO2 op, als hij niet al eerder wordt gekapt. Ook financiële concerns als Rabobank en ABN Amro zijn doorgelicht. Volgens de onderzoekers ontbreekt het de banken, verzekeraars en pensioenfondsen aan duidelijk beleid om samen met hun (gefinancierde) klanten aan ‘Parijs’ te voldoen. Met het Akkoord van Parijs spraken landen in 2015 af om met klimaatbeleid de opwarming van de aarde tot 2 graden en bij voorkeur 1,5 graad te beperken. Volgens het NewClimate Institute gaan de meeste instellingen door met „het aanbieden van financiële diensten aan schadelijke activiteiten, zoals niet-duurzame landbouw”. Vorige week presenteerde de Europese Commissie de eerste opzet van een indeling die financiële instellingen moet helpen bij duurzame investeringen.  Milieudefensie heeft de 29 bedrijven in januari per brief uitgenodigd om hun klimaat-beleid uiteen te zetten. Volgend jaar worden de bedrijven weer uitgenodigd om verantwoording af te leggen hoe het met hun klimaatbeleid staat. Milieudefensie kondigt nu aan een juridisch vooronderzoek te starten. „We blijven met hen in gesprek”, zegt directeur Donald Pols, „als het nodig is zijn we wel degelijk bereid en in staat nieuwe rechtszaken te starten”. Niet alle bedrijven hebben naar eigen zeggen de conclusies van het onderzoek ontvangen. Een paar reacties: KLM is kritisch over de werkwijze van het NewClimate Institute. Volgens het luchtvaartbedrijf leggen de onderzoekers alle 29 bedrijven langs een „generieke meetlat”, terwijl je klimaatplannen volgens het bedrijf beter kan beoordelen als je rekening houdt met de mogelijkheden per sector. KLM volgt zelf de spelregels van het Science Based Targets initiatief (SBTi).  Milieudefensie hekelt het feit dat KLM onvoldoende informatie geeft over de zogenoemde non-CO2-emissies, zoals de condenssporen in de lucht. Die zouden tweederde van alle emissies van de luchtvaart vormen. Volgens KLM is meer onderzoek nodig om deze uitstoot te kunnen vatten in cijfers en concrete klimaatdoelen.   Unilever beoogt in 2039 netto emissievrij te zijn, maar het concern geeft volgens de onderzoekers onvoldoende aan hoe en waar de emissies worden gereduceerd.  In een reactie zegt Unilever Nederland eerst het definitieve onderzoek te willen bestuderen voordat het inhoudelijk reageert. Vion Food Group belooft in 2050 klimaatneutraal te zijn. Het bedrijf uit Boxtel, dat 29 slachterijen en fabrieken heeft in Nederland en Duitsland, wil eveneens nog niet in detail reageren op het rapport. Wel heeft  de grootste Nederlandse vleesverwerker eerder aan de onderzoekers geschreven dat het bedrijf de verslaggeving over de uitstoot van toeleveranciers en afnemers (scope 3) gaat verbeteren. Vion benadrukt dat niet alle uitstoot van de veehouderijen waarvan het bedrijf koeien en varkens koopt, in de klimaathuishouding van Vion zou moeten meetellen. Het New-Climate Institute vindt van wel. ING zegt de grootste invloed uit te kunnen oefenen met zijn kredietportefeuille. Door het al of niet verstrekken van leningen streeft de bank „ naar de meest ambitieuze doelstelling” van Parijs, namelijk „netto-nul uitstoot van broeikasgassen in 2050”. De bank zegt dit in reactie op de onderzoekers die stellen dat ING ook via zijn andere financiële diensten invloed kan uitoefenen op vervuilende sectoren, zoals bijvoorbeeld de cement- of staalindustrie. In het rapport wordt ING ook bekritiseerd omdat de bank binnen zijn klimaataanpak minder kritisch is op de landbouw dan op andere sectoren.  Dat komt volgens  ING  vooral omdat „er nog geen methodiek beschikbaar is” om de agrarische kredietportefeuilles te beïnvloeden.||https://www.nrc.nl//nieuws/2022/07/04/concrete-plannen-ontbreken-vindt-milieudefensie-a4135552
2022-07-04||‘Geen idee of en hoe we dit ooit weer kunnen opbouwen’||Na wekenlang met vijf Russische militairen opgesloten te hebben gezeten in haar eigen voorraadkelder, logeert Iryna Horbonos nu al maanden bij haar buurvrouw. Van haar  huis in het Noord-Oekraïense dorp Loekasjivka is door het militaire geweld in deze regio weinig meer over dan  afgebrokkelde muren en hopen schroot.  „Wat de Russen niet hebben gestolen, hebben ze vernietigd”, zegt Horbonos (55), terwijl ze in de verzengende julizon de chaos overziet die haar leven was.   Tussen de uitgebrande wrakken van de auto’s van haar man en haar zoon op de binnenplaats scharrelt Horbonos’ zwarte hondje, dat door alle explosies doof is geworden. „De Russen zeiden dat ze ons kwamen bevrijden van nazi’s, maar ze hebben me ‘verlost’ van vrijwel alles wat ik bezat”, zegt ze met enig sarcasme. „Ik heb geen idee of en hoe we dit ooit weer kunnen opbouwen.” Drie maanden nadat de Russische invasiemacht de slag om Kiev verloor en zich begin april terugtrok uit het noorden van Oekraïne is er nog geen spoor van  wederopbouw in dorpen als  Loekasjivka. De elektriciteitspalen in de regio’s rond de hoofdstad en het knooppunt Tsjernihiv zijn weer overeind geholpen, wegen zijn grotendeels begaanbaar gemaakt en er worden noodbruggen aangelegd. Op het gehavende asfalt van Kiev richting het noordoosten zijn op de vreemdste plekken verse zebrapaden geschilderd. Maar  herstelde infrastructuur biedt berooide bewoners geen dak boven hun hoofd. Wie bij de lokale of landelijke overheid aanklopt voor hulp krijgt als antwoord: „Sorry, maar er is geen geld.” Iryna Horbonos bracht tijdens de Russische bezetting wekenlang door in de kelder onder haar afgebrande schuur. „We werden gedwongen om met de vijand samen te wonen.” Foto Konstantin Chernichkin
 Op het gemeentehuis in het naburige Ivanivka verkondigt ambtenaar Joelia Dorosjenko dat slechte nieuws. „Wij hebben nul budget voor wederopbouw”, legt zij uit vanachter haar laptop en stapels papieren. „Op dit moment komt hier geen belastinggeld binnen, dus we zijn volledig afhankelijk van de landelijke overheid.” Dorosjenko toont  begrip dat de regering prioriteit geeft aan het financieren van „de oorlog die  doorwoedt” en  hulp aan slachtoffers van oorlogsmisdaden die  „onvergelijkbaar” zijn met wat zich hier heeft afgespeeld. In de dorpen net ten zuiden van Tsjernihiv die 26 dagen lang een frontlijn vormden, zijn zeker honderd mensen gestorven tijdens de  Russische bezetting, zegt zij. De meeste burgers kwamen om door uitputting of gebrek aan medicatie. Niet door verkrachting, marteling, executies of bombardementen zoals die in Boetsja, Borodjanka en Tsjernihiv-stad plaatsvonden. We moeten eerst zorgen dat mensen te eten hebben Joelia Dorosjenko ambtenaar gemeente Ivanivka Deze week kondigde Oekraïne aan  750 miljard dollar nodig te hebben voor wederopbouw. Maar donorgeld zal de materiële, mentale en sociale schade slechts beperkt en traag kunnen oplossen.  Dorosjenko denkt bijvoorbeeld niet  dat de kerk van Loekasjivka binnenkort zal worden opgeknapt. Russische militairen gebruikten die als munitiedepot en daarmee werd het een doelwit voor de Oekraïense verdediging. Beschietingen en ontploffingen  bliezen een van de twee gouden koepels van het dak af en  de kerk vloog in de fik. „We moeten eerst zorgen dat mensen te eten hebben. Dan dat ze onderdak hebben. Vervolgens moeten scholen en ziekenhuizen weer open”, aldus Dorosjenko. Russische militairen sloegen hun munitie op in de kerk van Loekasjivka, die door Oekraïnse verdedigers belaagd werd. Een van de twee gouden koepels werd bij explosies van het dak geblazen. Foto Konstantin Chernichkin De oneerlijk verdeelde schade en beperkte middelen om die te herstellen leiden tot onmin in een gehucht als Loekasjivka. Acht onverharde straten doorkliefd door de Vzdvyzj-rivier, meer behelst het groene dorp niet. Waar de driehonderd bewoners voor de invasie ongeveer even arm leken, legt de oorlogsravage  ongelijkheid bloot. In de ene boerderij zijn slechts de ruiten gesprongen en is het vee opgegeten; het andere huis is weggevaagd. „Tijdens en vlak na de bezetting zagen we veel saamhorigheid en hielp iedereen elkaar”, zegt Dorosjenko. „Nu komen alle frustratie, boosheid en jaloezie naar buiten.”   De buurtwinkel waar Nina Bojko (39) bier en ijsjes verkoopt vormt regelmatig het toneel van die kift. Eerst ontstond  ruzie over de voedselhulp waarbij de mensen die dakloos zijn geworden voorrang kregen. Vervolgens lieten vrijwilligers rollen plastic folie achter om vanuit de winkel onder de inwoners van Loekasjivka te verdelen. Er was krap twee meter per persoon beschikbaar om gebroken ruiten mee af te plakken. „Een man die plastic voor zeven ramen wilde hebben begon mij uit te foeteren”, vertelt Bojko. Haar tranen wellen op. „‘Hoezo heb jíj folie nodig’, riep hij, ‘je hebt niet eens meer een huis’.”  Het huis waar zij met haar twee tieners woonde is inderdaad volledig uitgebrand, net als het busje om haar winkel te bevoorraden. Dat had ze net met een lening  aangeschaft en de aflossing loopt gewoon door, vertelt ze. Alleen haar rozenperk en haar waterput zijn nog intact.  De buurtwinkel van Nina Bojko heeft de Russische invasie van haar dorp Loekasjivka goed doorstaan, maar van haar woonhuis is vrijwel niets over. Ze zegt door buren te zijn „verraden”. Foto Konstantin Chernichkin Volgens Bojko werd zij specifiek doelwit van de Russen nadat buren hadden verlinkt dat zij Oekraïense militairen van grote soeppannen  borsjt voorzag. „Er wonen allemaal verraders hier”, zegt Bojko. Het onderlinge vertrouwen in Loekasjivka lijkt onherstelbaar beschadigd.  Iryna Horbonos vertelt dat de bezetting van het dorp haar persoonlijkheid blijvend heeft veranderd. Eind februari werd haar huis beschoten en vloog het in brand. Ze vluchtte met haar gezin naar een andere plek in het dorp. Toen ze terugkeerden, hadden vijf Russische militairen zich in haar voorraad- annex schuilkelder onder de afgebrande schuur verschanst en sliepen zij daar vervolgens elke nacht. „We werden gedwongen om 21 dagen met de vijand samen te wonen. Meestal waren ze wel beleefd, maar als hun commandant te veel dronk, werd hij intimiderend”, vertelt ze. Toen de Russen eind maart vertrokken, namen ze van alles mee uit de schuilplaats: van dekens en kussens tot damesondergoed.  Horbonos: „Ik merk dat ik nu moeite heb om mensen te vertrouwen. Dat ik voorzichtiger ben aan welke vrienden ik iets vertel.” Niet iedereen in het dorp begrijpt dat haar cohabitatie met de Russen onvrijwillig was. Ze is teleurgesteld dat de overheid niets doet om de materiële schade te herstellen. Samen met vrijwilligers uit Kiev, die in  weekenden komen helpen met het opruimen van de troep, heeft ze de bakstenen die hergebruikt kunnen worden verzameld en schoongemaakt. In de hoop die ooit weer op elkaar te metselen. Maar ze is er weinig optimistisch over. „Ik vind het heel moeilijk om me voor te stellen hoe ons leven  verder moet gaan.”  Dan tovert een herinnering een glimlach op haar gezicht. „Op het hoogtepunt zaten we wel met 32 mensen in de kelder. Op 23 maart is daar een baby geboren. Ze hebben haar Viktoria genoemd.” ||https://www.nrc.nl//nieuws/2022/07/04/geen-idee-of-en-hoe-we-dit-ooit-weer-kunnen-opbouwen-a4135558
2022-07-04||Nadal schakelt Van de Zandschulp uit op Wimbledon||Botic van de Zandschulp is uitgeschakeld in de achtste finale van Wimbledon. Maandagavond verloor de Nederlander van Rafael Nadal, een van de favorieten voor de toernooizege. Op het Londense Centre Court verloor Van de Zandschulp met 6-4, 6-2 en 7-6 (6). De Spanjaard domineerde het grootste deel van de ruim twee uur durende wedstrijd. Vooraf was duidelijk dat Nadal met zijn staat van dienst als nummer 4 van de wereld de favoriet zou zijn tegen Van de Zandschulp. De 26-jarige Veendendaler - de mondiale nummer 25 - had het al snel moeilijk tegen Nadal. Nadat die de eerste twee sets overtuigend won, begon Van de Zandschulp meer weerstand te bieden. De Nederlander overleefde in de tie-break van de derde set drie matchpoints en kwam terug van 3-6 naar 6-6, maar moest daarna toch zijn meerdere erkennen in Nadal.  Zondagavond verloor de andere Nederlandse tennisser Tim van Rijthoven van Novak Djokovic. Het was voor het eerst in twintig jaar dat twee Nederlanders het zo ver schopten op Wimbledon. Van Rijthoven verloor in vier sets van de regerend kampioen. De Nederlander was een van de verrassingen van het toernooi; als nummer 104 van de wereld was hij via een wildcard toegelaten. ||https://www.nrc.nl//nieuws/2022/07/04/nadal-schakelt-van-de-zandschulp-uit-op-wimbledon-a4135554
2022-07-04||De indrukwekkendste beelden van het landelijke boerenprotest maandag||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/04/de-indrukwekkendste-beelden-van-het-landelijke-boerenprotest-maandag-a4135503
2022-07-04||Organisatieapps kunnen je helpen ordenen, maar ze werken niet voor iedereen||‘Van nature ben ik een chaoot”, zegt ondernemer Muk van Lil (27). Haar leven was als een rommelige kamer, totdat ze organisatieapp Asana ontdekte. „Alles wat ik wil onthouden, spreek ik in en wordt automatisch als taak toegevoegd. Vroeger had ik papieren to-dolijstjes die ik dan weer kwijtraakte, en alles stond door elkaar. In de app kan ik per project taken toevoegen. En als ik een taak niet volbreng, blijft-ie op m’n to-dolijst staan, net zolang tot ik ’m afvink. Zo kan ik niks vergeten.”  De Vlaamse plancoach Brigitta Vangeel (43) maakt ook dankbaar gebruik van organisatie-apps. Ze is, zegt ze zelf, geboren „als een echte stresskip en chaoot”. Sinds corona heeft ze veel klanten met stress en ‘bijna-burn-out’, onder meer omdat door thuiswerken allerlei zaken door elkaar lopen. „Dat maakt plannen extra belangrijk”, zegt ze. „Het betekent dingen uit je hoofd halen.” Zelf gebruikt ze Trello, een app waarin je voor alle aspecten van je leven aparte ‘borden’ (overzichten) kunt maken. Vangeel: „Ik zet er ook mijn boodschappenlijstjes in. Dan hoeft mijn man me niet te bellen als hij in de supermarkt staat, maar kan hij zelf in de app zien wat hij moet kopen.” Socialmediaspecialist Bo (32) heeft ADHD. Uit vrees voor negatieve reacties geeft ze haar achternaam liever niet. Ze gebruikt verschillende apps om orde in de chaos te scheppen. Die  hebben haar leven „zóveel makkelijker” gemaakt, zegt ze. „Hiervoor was ik een ongeleid projectiel dat niks onthield en alles kwijt was. Nu gebruik ik Google Calendar voor alle afspraken en verjaardagen. Voor alles krijg ik een pushmelding, zodat ik niks vergeet. Klusjes waar ik geen zin in heb, zet ik met meerdere alarmen in mijn wekker-app. Dingen op internet die ik later nog eens wil bekijken, zet ik allemaal in Google Keep, zodat ik niet eindeloos hoef terug te scrollen in mijn Twitter- of TikTok-geschiedenis.” Sinds kort gebruikt ze smart tags. Dat zijn kleine apparaatjes die gekoppeld zijn aan je smartphone en die kunnen helpen bij het terugvinden van spullen. Ze heeft de tags bevestigd aan haar sleutels en tas. „ADHD-medicatie werkt maar voor 70 procent. Apps helpen mij voor de overige 30 procent.” Tekstschrijver Erika van Zinderen Bakker (44) heeft minder goede ervaringen met organisatieapps. „Ik vind dit soort apps echt een ramp. Dat moet je er dan óók nog eens bij doen. En dat is precies waar je als chaoot niet op zit te wachten.”  Volgens haar zijn dit soort apps juist niet goed voor chaoten, omdat de mogelijkheden onbeperkt zijn. „Je kunt er eindeloos veel lijstjes in zetten. Daarom heb ik veel liever een papieren agenda, met dagen en tijden en beperkte ruimte. Dat geeft houvast.” Mijn Trello is net zo rommelig als ik zelf ben Ondernemer Deborah Vila Oziel (48) gebruikt wel een digitale tool, maar betwijfelt of ze er georganiseerder van geworden is. „Mijn Trello is net zo rommelig als ik zelf ben. Ik denk: als je een geordend type bent, is je Trello geordend. Als je chaotisch bent, is je Trello ook een chaos.” Herkenbaar, vindt plancoach Vangeel. „Je kunt die apps op allerlei manieren inrichten. Het zijn in wezen lege lijstjes. Het gaat er meer om wat je ermee doet. Veel mensen volgen daarom een cursus om te leren hoe ze die app het beste kunnen inrichten, of ze gebruiken een zelfhulpboek als Grip of Getting Things Done, met methodes als de tweeminutenmethode: kost iets minder dan twee minuten, doe het dan meteen. Kost het meer tijd, dan plan je het in. In elk geval is het niet genoeg zo’n app te downloaden. Je moet een systeem ontwikkelen dat werkt voor jou.”  Digitale tools zijn volgens Vangeel niet zaligmakend. Voor veel chaoten kan juist een papieren planner uitkomst bieden. „Je kunt op papier niet zo makkelijk een taak copy-pasten naar de volgende dag. Dan moet je hem opnieuw opschrijven. En je kunt niet tien taken op een regel proppen. Ik zeg altijd: papier liegt niet. En veel mensen vinden het fijn een taak met een pen door te strepen. Dat geeft een extra dopamineshot in de hersenen, meer dan digitaal afvinken.”  En zo tracht eenieder op eigen wijze orde in de chaos te scheppen, terwijl alweer een nieuwe trend op komst is: apps die met behulp van kunstmatige intelligentie (AI) een optimale planning van je dagen maken, inclusief meditatiepauzes. Maar terwijl AI een productief en stressvrij bestaan dichterbij lijkt te brengen, is filosoof Marian Donner (48) bezorgd over ons krampachtige streven naar optimalisering. „Ik heb nog nooit zo’n app gebruikt en ben het ook niet van plan”, zegt Donner, die in haar Zelfverwoestingsboek (2019) een kritisch licht werpt op de 21ste-eeuwse trends van zelfhulp en zelfverbetering. „Al die organisatie-apps doen mij denken aan wat filosoof Herbert Marcuse ‘technokapitalisme’ noemt: de techniek staat in dienst van het productiesysteem. Het kapitalisme jaagt ons op, we voelen een constante druk om nog productiever en efficiënter te worden dan we al zijn. En dan gaan we weer allemaal apps installeren om die optimalisatie te bereiken. Zo gaan techniek en kapitalisme hand in hand.” Haar devies? „Onthaasten, zo relaxed mogelijk leven.” Voor Vangeel is juist plannen dé manier om stressvrij door het leven te gaan. „Plannen heeft een slechte bijnaam. Zo van: iemand die plant, is niet flexibel. Maar mij helpt plannen juist om te improviseren. Want omdat ik overzicht heb, weet ik precies dat ik best een uurtje kan missen om spontaan te gaan lunchen.” Maar plannen kost ook tijd, erkent Vangeel. „Daarom moet je het niet te ingewikkeld maken. Als chaoten en ADHD’ers eenmaal gaan plannen, zie ik vaak dat ze daar meteen in doorslaan. Alles in mapjes met verschillende kleuren en ga zo maar door. Mensen maken het snel te moeilijk. Mijn advies voor chaoten is: begin eenvoudig. Kies een methode die bij je past. En stop te zeggen dat je chaotisch bent. Zolang je dat van jezelf blijft denken, blijf je chaotisch.” 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/04/organisatie-apps-kunnen-je-helpen-ordenen-maar-ze-werken-niet-voor-iedereen-2-a4135532
2022-07-04||Boeren hebben reden om Remkes te wantrouwen||Een „onafhankelijk gespreksleider” die voor „verbinding” moet zorgen tussen kabinet en boeren in het steeds explosiever wordende stikstofprobleem. Het vierregelige briefje dat de ministers Christianne van der Wal (Natuur en Stikstof, VVD) en Henk Staghouwer (Landbouw, ChristenUnie) zondag naar de Tweede Kamer stuurden gaf niet  veel duidelijkheid over de precieze opdracht waarmee Johan Remkes  wordt belast. Een dag later blijkt één kant van de gesprekstafel er al niet veel vertrouwen meer in te hebben. „Onzin”, noemde aanvoerder Bart Kemp van boerenactiegroep Agractie de aanstelling van Remkes. „Hij geniet geen vertrouwen in de sector”, zei hij tegen het ANP.  Sjaak van der Tak, voorzitter van landbouworganisatie LTO Nederland was tegen nieuwszender BNR iets genuanceerder, maar zei ook niet al te veel van Remkes te verwachten: het „onhaalbare” stikstofdoel van het kabinet – 50 procent reductie in 2030 –  moet van tafel, zei hij, „anders heeft een gesprek geen zin”.  De boeren hebben reden om enig wantrouwen te hebben. Zijn reputatie als politieke brandweerman (provincie Limburg, gemeente Den Haag, kabinetsformatie) staat buiten kijf, maar voor deze specifieke opdracht heeft Remkes één manco: hij heeft het bij de boeren zo omstreden stikstofbeleid zelf geschreven. Na de ingrijpende uitspraak van de Raad van State in mei 2019, waarbij de vergunning voor duizenden bouwprojecten werd ingetrokken, vroeg toenmalig minister Carola Schouten (Landbouw, ChristenUnie) Remkes een oplossing te bedenken voor  het slepende stikstofprobleem. In zijn eindrapport Niet alles kan overal (juni 2020) kwam zijn commissie met twee aanbevelingen die bij de boeren nu zo zwaar op de maag liggen. Allereerst: een stikstofreductie „vanuit de landbouw” van „minimaal 50 procent in 2030”. En: een „actief en gebiedsgericht landbouwbeleid” met „maatwerk van in- en uitplaatsing van boerenbedrijven rond natuurgebieden” – lees: als boeren niet vrijwillig stoppen, moet onteigening ook mogelijk zijn.  Dat zijn de haakjes waaraan het nieuwe kabinet zijn stikstofrichtlijnen heeft opgehangen, inclusief het veelbesproken kaartje waarop per gebied de zo hard klinkende „richtinggevende”  stikstofdoelen waren ingekleurd.  „Bij voorbaat kansloos”, zegt melkveehouder Henk van der Wind uit Maarsbergen. Juist omdat de VVD-coryfee de architect is van het gewraakte stikstofbeleid is hij „niet de geschikte figuur om nu op de boeren af te sturen”, vindt hij. „Daar is duidelijk niet goed over nagedacht; het wijst op paniek in de coalitie”. Van der Wind was een van de melkveehouders die destijds door de commissie-Remkes waren geconsulteerd. Twee jaar later zag hij op het beruchte kaartje dat zijn bedrijf met honderd koeien tussen de 47 en 95 procent minder stikstof moet zien uit te stoten. Tweede Kamerlid Laura Bromet (GroenLinks) vindt de aanstelling van Remkes tot ‘gespreksleider’ evenzeer een teken van zwakte. „Er zitten al twee ministers op dit dossier. Is dat niet zwaarwichtig genoeg?”. Bromet vindt het onzinnig om nu weer iemand uit Den Haag met de agrarische sector  te laten praten. „Er wordt al jaren over het probleem gesproken, laten we eens beginnen met het proces zelf.” Dat Remkes de voorzitter was van het ‘Adviescollege Stilstofproblematie’, zoals zijn commissie formeel heette, vindt Bromet het enige positieve aan diens aanstelling. „Hij zal niet willen morrelen aan zijn eigen aanbevelingen.”  Dat is ook wat premier Mark Rutte (VVD) vrijdag  liet doorschemeren.  „De doelstellingen moeten helaas blijven staan”, zei Rutte in zijn wekelijks persconferentie, „en ook het tempo waarin we ze moeten halen”. Op die manier valt er weinig te praten, zegt Marcel Kuijpers van vleeskuikenbedrijf  Kuijpers Kip uit  Grubbenvorst – ook hij sprak destijds met de commissie-Remkes. „Je kunt als gesprekspartner niet van tevoren zeggen: dit zijn onze standpunten en die veranderen we niet. Op deze manier wordt het een twistgesprek, geen dialoog.” Net als LTO-voorzitter Van der Tak hadden boeren die geen fiducie in de missie van Remkes hebben liever een andere oud-politicus als bemiddelaar in het stikstofconflict gezien: voormalig SGP-Kamerlid Elbert Dijkgraaf. Eén nadeel bij dat voorstel: ook Dijkgraaf was lid van de commissie-Remkes, dus ook hij zal de scherpe conclusies en ingrijpende aanbevelingen uit 2020 omarmen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/04/boeren-hebben-reden-om-remkes-te-wantrouwen-a4135548
2022-07-04||Sancties tegen Rusland maken meer kapot dan je lief is – ook het recht op een vrije advocaat||Wat hebben Johma-salades (‘Oet Twente’), de rechtsstaat en Rusland met elkaar te maken? In maart kondigde Johma-eigenaar Signature Foods aan dat het zich had weten te ontdoen van z’n Russische aandeelhouders. Daarvóór wisten alleen insiders dat de omzet in zalmsalade, kip-samba of tonijnsalade ten goede kwam aan twee Russen. De oligarchen Mikhael Fridman en Petr Aven smeerden een boterhammetje mee, via Pamplona Capital Management, een beleggingsmaatschappij. Russisch geld is overal. Het  Financieele Dagblad kwam na eigen onderzoek uit op een geschat totaal  van 80 miljard euroin Nederland, belegd, gestald in tussenholdings of gewoon in aandelen in Nederlands-Russische ondernemingen.  Sinds de Europese Commissie het ene na het andere sanctiepakket afkondigt zijn die belangen besmet: er gelden transactieverboden voor leveranciers, afnemers, maar ook voor dienstverleners. Het geldverkeer met Rusland ligt plat, sinds het land uit het Swiftsysteem is gegooid.  Handel drijven met Moskou wordt met ieder sanctiepakket ingewikkelder.  De Russische ATB in Amsterdam ging in april failliet, onder meer omdat de softwareleverancier zich moest terugtrekken. De verstrengeling van de Russische en Nederlandse economie is aanmerkelijk. Advocaat Sebastiaan Bennink (39), zijn collega Thom Dieben (38), en de Amsterdamse deken Evert-Jan Henrichs (64) houden het op „miljarden”, als ik ze spreek op het kantoor van de plaatselijke Orde van Advocaten. Zij zijn niet tegen de sancties als zodanig, bezweren ze. En advocaten mogen ook beslist niet helpen ze te ontduiken of omzeilen. Maar in de uitvoering ervan dreigt de eigen, gekoesterde Nederlandse rechtsstaat zichzelf ook fors te beschadigen, menen de advocaten.  Oké, zo’n zware ingreep in het economisch verkeer is nieuw, vooral door z’n omvang. De asset freeze  zorgt voor schokken, voor herstructurering,  procedures en  voor  juridische vragen. Maar welke mogen advocaten nog  beantwoorden?   En daar begint het rechtsstatelijk te wringen – advocaten ruiken onraad, voor zichzelf. Immers wie de sancties overtreedt is in beginsel strafbaar. Valt rechtsbijstand ook onder de sancties? Het antwoord volgens de letter van de EU-sancties zou wel eens ja kunnen zijn. Dienstverlening door een advocaat wordt gezien als het (verboden) „ter beschikking stellen van economische middelen” en is   alleen toegestaan als er een ontheffing voor wordt aangevraagd. Dat dient een advocaat bij de staat te doen, graag met uitleg en toelichting. Met als gevolg dat de staat dus mee bepaalt of rechtsbijstand aan een individu mag worden verleend. Dezelfde overheid die de sanctie oplegde, aan datzelfde individu of zakelijke belang.  Dat botst met ten minste drie van de vijf kernwaarden waar een advocaat voor staat: onafhankelijkheid, vertrouwelijkheid en partijdigheid. En mogelijk ook integriteit – inzage bieden aan de staat in de positie van je cliënt voor toestemming die te mogen vertegenwoordigen? Dat klinkt toch gevaarlijk als de autoritaire staat, waar de sancties zich juist tégen richten. Het spoort ook niet met het grondrecht op een eerlijk proces, verankerd in de Grondwet en verdragen. Om van het grondrecht op toegang tot de rechter nog maar te zwijgen, waarin advocaten een sleutelrol hebben.  Bijkomend probleem. Na de schok van de invasie stoten advocaten hun Russische praktijk af, waarna in vele procedures haastig een nieuwe advocaat gevonden moest worden. Dat lukte niet altijd. Deken Henrichs moest daar op basis van de Advocatenwet dan een advocaat voor aanwijzen. Dat is in „minder dan tien maar meer dan één geval” gebeurd, zegt hij, onzeker of hij zoiets überhaupt wel mág vertellen. Henrichs was sinds de inval in Oekraïne „tientallen uren” kwijt aan toezicht, sanering en consolidatie van de juridische hulp aan Russische-Nederlandse belangen, die immers potentieel rechtmatig kúnnen zijn. Sancties kunnen niet door de beugel als dit  betekent dat geen juridische bijstand  kan worden verleend De advocaten die de deken met zulke klussen opzadelt, adviseert hij altijd zélf advies in te winnen over het mijnenveld van sancties dat ze betreden. Dát wordt dan veelal verstrekt door Thom Dieben. Als ‘advocatenadvocaat’ helpt hij bij het zoeken naar wat wel en niet mag, maar komt dan terecht in de wereld van de ‘paarse krokodil’. Een keten van instanties die naar elkaar verwijzen voor guidance bij de uitleg van de Europese  sancties en vooral héél lang wachten met antwoorden. Acht tot zestien weken wachttijd komt voor. Dieben noemt de gang van zaken bizar. Cliënten met omstreden belangen in de Russisch-Nederlandse economie hebben geen tijd om te wachten of hun advocaat wel hun advocaat mag zijn. Morgen is er een zitting, overmorgen moeten ze stukken leveren. Dieben vermoedt dat de autoriteiten de onzekerheid over het rechtsbijstandsverbod wel best vinden. Het vergroot de impact van de sancties en leidt tot een chilling effect waardoor advocaten nóg gereserveerder reageren op legitieme vragen: staat mijn bedrijf terecht op de lijst? Wat betekent deze of die sanctie precies?  En er is nóg een probleem. De bepaling die rechtsbijstand aan banden legt bij economische sancties komt ook bij andere lijsten voor – voor terreurverdachten bijvoorbeeld. Zodat daar volgens Dieben de „waanzinnige situatie” ontstaat dat een persoon die door de staat op een terreurlijst is geplaatst alleen een advocaat kan krijgen als diezelfde overheid toestemming geeft. „De kern van sancties is politiek. Je kan dus zonder enige vorm van proces op zo’n lijst worden geplaatst omdat Brussel bepaalt dat dat kennelijk gerechtvaardigd is”, zegt Bennink. In strafzaken ben je tenminste nog geruime tijd verdacht totdat je schuldig wordt bevonden, legt Bennink uit. „Maar in het sanctierecht is dat omgekeerd”. Daar ben je eerst de pineut – je krijgt een sanctie, waarna je zelf moet proberen om daar bezwaar tegen te maken.  De vraag is hoe je dat doet als je als advocaat zélf strafbaar wordt door het bieden van rechtshulp. Henrichs: „Ook Russen en  terrorisme-verdachten hebben recht op bijstand zonder inmenging van de overheid”. En die rechtsstatelijke kant wordt vergeten, zegt hij. Dieben noemt de sancties zeer ingrijpend. „Klopt dit wel, kan dit zomaar gebeuren? M’n huur wordt opgezegd, m’n bankrekening bevroren. Hoe moet ik daarmee omgaan.” Soms wordt een „compleet leven plat gelegd” en  „iedereen om je heen wil op geen enkele manier meer met je te maken hebben”. Sancties kunnen niet door de beugel als dit ook betekent dat geen legitieme juridische bijstand meer kan worden verleend, zegt hij. Veel advocaten vinden nu dat je „als rechtsstaat hier een streep moet trekken”. Een geknevelde advocatuur, die zich niet veilig voelt en vreest zélf gesanctioneerd te worden „vanwege het uitoefenen van het beroep”, zegt Henrichs. Dat mag niet gebeuren.  NRC-redacteur Folkert Jensma onderzoekt hier iedere maand hoe de rechtsstaat functioneert.
		Lees ook de NRC-nieuwsbrief Recht en onrecht.||https://www.nrc.nl//nieuws/2022/07/04/sancties-tegen-rusland-maken-meer-kapot-dan-je-lief-is-ook-het-recht-op-een-vrije-advocaat-a4135547
2022-07-04||Met meer zware criminelen in de cel nemen de risico’s toe|| Met een bosje bloemen in de hand meldt Houssain el M. zich op Kempen Airport. Daar wacht de helikopter waarmee ze in  Weert zijn vriendin gaan oppikken  voor een romantische rondvlucht. In Weert wordt met smart op hem gewacht. Niet door zijn vriendin, maar door drie bewapende handlangers en een uit Colombia overgevlogen helikopterpiloot. Bij de tussenlanding zullen zij de helikopter kapen en koers zetten naar de Penitentiaire Inrichting (PI)  Roermond om Benaouf A. – een kopstuk uit het cocaïnecircuit – met behulp van touw, een karabijnhaak en twee autobanden tijdens het luchten omhoog te hijsen.    Het plan mislukt, omdat de politie erachter komt en het die woensdag in oktober 2017 niet op een kaping laat aankomen. Benaouf A., die twaalf jaar uitzit vanwege medeplichtigheid aan een liquidatie, wordt  overgeplaatst naar de Extra Beveiligde Inrichting (EBI) in Vught, waar ’s lands zwaarste criminelen met het hoogste ontsnappingsgevaar zitten. Deze mensen hebben één doel: zo snel mogelijk weg Arend de Korte gevangenisdirecteur Sinds vorige week geldt om en boven die EBI een vliegverbod, mede vanwege ontsnappingsrisico’s. Al maanden verkeert Vught in de hoogste staat van paraatheid. Ridouan Taghi bleek afgelopen oktober met hulp van zijn advocaat en neef Youssef T. een gewelddadige ontsnapping te hebben voorbereid. „Pro’s” moesten Taghi op een „Navy Seals-manier” bevrijden, zo meldde NRC.  Wat doen gevangenissen met de recente toename van het aantal veroordeelde beroepscriminelen die straffen van tientallen jaren moeten uitzitten?  Die toename is mede te danken aan het kraken van criminele communicatiediensten als Ennetcom, Encrochat en Sky, die tot een serie ‘megazaken’ leidden. Daardoor komt er de laatste tijd een flink aantal langgestrafte beroepscriminelen bij. Deze dinsdag doet de rechtbank Midden-Nederland uitspraak in strafzaak Eris, waar 21 verdachten terechtstaan wegens betrokkenheid bij vijf liquidaties. Tegen zeven van hen is levenslang geëist. Vorige week eiste het Openbaar Ministerie  in het Marengo-proces (levens)lange celstraffen tegen Taghi en vijftien andere verdachten. „De criminaliteit is zwaarder geworden, de belangen die ermee gemoeid zijn groter en daarmee ook de risico’s voor de openbare orde en veiligheid”, zegt de Vughtse burgemeester Roderick  van de Mortel (VVD). Hij wijst erop dat Nederland het afgelopen decennium uitgroeide tot de spil in de Europese cocaïnehandel. „Deze categorie personen schuwt het grove geweld niet en beschikt over enorme financiële middelen om een ontsnapping te faciliteren, bijvoorbeeld met helikopters. Dat baart me zorgen.” De groei van de groep zware beroepscriminelen met een lange gevangenisstraf zorgt voor een puzzel. „Die puzzel is steeds ingewikkelder”, vertelt Arend de Korte, directeur van de PI Roermond en voorzitter van de Nederlandse Vereniging van Gevangenisdirecteuren. De regel is namelijk dat zowel vijanden als verdachten uit hetzelfde criminele netwerk in de gevangenis uit elkaar gehouden worden.  De grote strafzaken hebben nog een gevolg. „De dreigingen nemen toe”, zegt De Korte. Er is het risico dat gevangen hun criminele activiteiten achter de tralies voortzetten. En er is het gevaar dat zij willen uitbreken. „Mensen die heel lang vast komen  te zitten hebben in het begin één doel: hier zo snel mogelijk weg.”  Hoewel gevangenissen sinds de oprichting van eigen ‘inlichtingenbureaus’ enkele jaren geleden beter zicht kunnen houden op de gedetineerden, stelt De Korte dat de komst van criminelen van zwaarder kaliber om extra maatregelen vraagt. Hij pleit daarom voor aanpassing van de wet, zodat politie en justitie meer informatie met gevangenissen mogen delen. „Het kan nu voorkomen dat iemand  is opgepakt voor een grote zaak en wij bij binnenkomst niet weten dat het een grote jongen is.” Na de arrestatie van advocaat Youssef T.  schreef toenmalig minister  Sander Dekker (Rechtsbescherming, VVD) de Tweede Kamer over maatregelen tegen ontsnappingen en criminele activiteiten tijdens detentie. Het beperken van gevangenenvervoer naar de rechtbank staat daarbij voorop. De belangrijkste structurele maatregel is dat er in Vlissingen een tweede extra beveiligde gevangenis komt, inclusief rechtbank. Maar die is niet voor 2028 klaar, schreef Dekkers opvolger Franc Weerwind (D66) de Tweede Kamer onlangs. Voor Van de Mortel was dat een reality check. „Het betekent dat zeker de komende zes jaar de zwaarste gevangenen in Vught blijven zitten. Dat geeft risico’s.” Daarom wil de burgemeester dat het vervoer van gevangenen snel drastisch wordt beperkt. Hij pleit ervoor dat zware criminelen voortaan enkel per video deelnemen aan hun proces:  „Alle deskundigen zijn het erover eens dat het grootste risico voor ontsnappen ligt tussen het moment van het verlaten van de gevangenis en het binnentreden van de rechtbank.” Arend de Korte sluit zich daarbij aan. „Nu rijden we met gepantserde auto’s of vliegen met helikopters vanuit Roermond naar de rechtbank. Wij willen vaker zien dat de gedetineerden gewoon binnen blijven en de rechtszaak vanaf een groot scherm  volgen.” Uit jurisprudentie van het Europees Hof voor de Rechten van de Mens blijkt dat verdachten het recht hebben hun eigen zaak  in de rechtszaal in persoon bij te wonen. Op dat recht kunnen vanwege de veiligheid uitzonderingen worden gemaakt, zegt Marieke de Hoon, universitair docent strafrecht aan de Universiteit van Amsterdam, die videorechtszaken onderzocht.  „Maar er moet dan wel echt sprake zijn van zeer zwaarwegende omstandigheden.” Ze vindt dat juist verdachten tegen wie lange straffen worden geëist   recht hebben op een volwaardige rechtszaak waarbij ze aanwezig zijn in de zaal.  Momenteel werkt het kabinet aan een wetswijziging waardoor rechters op grond van „ernstige veiligheidsrisico’s tijdens het vervoer van  en naar de zitting” verdachten moeten kunnen verplichten per videoverbinding aan hun proces deel te nemen.  Omdat de verplichting slechts in zeldzame gevallen geldt, is het een minder vergaande maatregel dan De Korte en Van de Mortel wensen. De Vughtse burgemeester vindt bovendien dat de beslissingsmacht niet bij de rechter, maar bij justitie moet liggen.  „Het kan niet zo zijn dat de samenleving een groot risico loopt, omdat een rechter in Amsterdam straks per se wil dat de verdachte daarheen komt.”||https://www.nrc.nl//nieuws/2022/07/04/met-meer-zware-criminelen-in-de-cel-nemen-de-risicos-toe-a4135546
2022-07-04||Zeker zes doden bij schietpartij Chicago, verdachte opgepakt na klopjacht||Bij een schietpartij in een voorstad van het Amerikaanse Chicago zijn zeker zes doden te betreuren. Ook zijn zeker 30 slachtoffers gewond geraakt en naar het ziekenhuis vervoerd, zo melden Amerikaanse media maandagavond. Een 22-jarige man is na een korte klopjacht aangehouden in het noorden van de stad, meldt CNN. Het gaat om een 22-jarige witte man waarnaar de politie op zoek was. Maandag werd er in Highland Park, een voorstad van Chicago, geschoten op toeschouwers van een parade die gehouden werd ter gelegenheid van Onafhankelijkheidsdag. Er vielen zes doden en tientallen zwaargewonden. De schietpartij vond plaats in Highland Park, een voorstad op veertig kilometer ten noorden van Chicago die 30.000 inwoners telt. Amerikaanse media beschrijven de plaats van het incident als een „welvarende, grotendeels witte” buitenwijk. Op 4 juli staan de Amerikanen stil bij de onafhankelijkheidsverklaring, die het Congres op die datum tekende in 1776. Het is een nationale feestdag, waarbij op veel plekken parades, vuurwerkshows en andere evenementen worden georganiseerd. Alle festiviteiten in Highland Park zijn na het schieten gestaakt.  „Op een dag dat we samenkomen om de vrijheid te vieren, rouwen we in plaats daarvan om het verlies van het leven en worstelen we met de terreur die ons is aangedaan”, reageerde burgemeester Nancy Rotering op het schietincident.  Ook de Amerikaanse president Joe Biden heeft gereageerd. Biden van „zinloos wapengeweld” en beloofde zijn volledige steun aan het onderzoek naar de schietpartij. De president benadrukte dat hij zich zal blijven inzetten voor strengere wapenwetten in de Verenigde Staten.||https://www.nrc.nl//nieuws/2022/07/04/zeker-zes-doden-bij-schietpartij-chicago-tijdens-parade-4-juli-viering-a4135540
2022-07-04||ME beëindigt blokkade van distributiecentrum in Sneek||De Mobiele Eenheid heeft maandagavond een blokkade van een distributiecentrum in Sneek beëindigd. „Een groep mensen” die zich in de loop van de dag bij het boerenprotest had aangesloten, maar zelf geen actie voerde, weigerde volgens de politie te vertrekken. Er zijn vier mensen aangehouden, onder meer voor openlijke geweldpleging en het blokkeren van de weg. „Op dit moment is de situatie in Sneek rustig”, schrijft de politie op Twitter. Dit bericht is om 22.33 uur geüpdatet met actuele informatie van de politie.||https://www.nrc.nl//nieuws/2022/07/04/me-ingezet-tegen-actievoerders-bij-distributiecentrum-in-sneek-a4135545
2022-07-04||Belangenorganisatie LTO roept boeren op om blokkades te beëindigen||De Land en Tuinbouw Organisatie Nederland (LTO) roept actievoerende boeren op om de blokkade op distributiecentra op te heffen voordat „de voedselvoorziening in gevaar komt”. In gesprek met persbureau ANP zegt voorzitter Sjaak van der Tak maandagavond dat de acties mogelijk ook ouderen en kwetsbaren raken als die „geen boodschappen ontvangen”. De blokkades van distributiecentra, en ook die van snelwegen, zijn „een onaanvaardbare manier van actievoeren”, vindt de LTO. „Een overgrote meerderheid van onze leden kijkt net als de rest van Nederland met afkeuring naar dergelijke acties, die ongeschikt en onwettelijk zijn”, licht een woordvoerder toe tegen ANP. Tegelijkertijd maken boeren en tuinders zich wat LTO betreft „terecht grote zorgen maken over wat er op ze afkomt” en geven de meeste van hen daar op een goeie manier uiting aan. Om tot beter beleid te komen, aldus de woordvoerder, moet het „over dat beleid gaan en niet over de acties”.||https://www.nrc.nl//nieuws/2022/07/04/belangenorganisatie-lto-roept-boeren-op-om-blokkades-te-beeindigen-a4135543
2022-07-04||Wat vindt NRC | Dankzij zijn lichtvoetigheid zal  Campert blijven||‘Geluk is mogelijk’, schreef de dichter, schrijver, columnist Remco Campert ooit. Als er iemand bewees dat dat inderdaad  kon, dan was hij het. Als schrijver en dichter bracht hij lichtvoetigheid en humor in een tijd dat de literatuur nog in het teken stond van het verwerken van de oorlog en in een tijd dat jonge schrijvers zich afzetten tegen vorige generaties door hun voorgangers symbolisch om zeep te helpen. Zoals de hardheid van Willem Frederik  Hermans die de schrijvers Menno ter Braak of Edgar du Perron wegzette met ‘agressief medelijden’ of Lucebert die de vorige dichtersgeneraties de dood in dichtte door te stellen: ‘ik bericht, dat de dichters van fluweel / schuw en humanisties dood gaan. / voortaan zal de hete ijzeren keel / der ontroerde beulen muzikaal opengaan’. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Campert was de laatste van de Vijftigers, de groep dichters waarvan Lucebert zichzelf met enige ironie tot keizer had uitgeroepen, maar Campert ging anders dan de rest van de dichtersgroep te werk. Waar Lucebert de dichtersgeneraties na hem de mogelijkheden van de  ‘wartaal’ bracht, bracht Campert relativering en toonde hij de schoonheid van de eenvoud.  In zijn romans bepleitte hij taalvernieuwing, al was het maar in de spelling van een woord als verrukkelijk, dat veel verrukkelijker klinkt als je het schrijft als ‘vurrukkuluk’. De dagelijkse actualiteit nam hij ook in zijn columns in de Volkskrant op de hak, bijvoorbeeld met zijn drs. Mallebrootje, die steevast werd gesteund door ‘het jonge ding uit de achterban’. Zelfs in die columns wist hij een toon te vinden tussen weemoed en lichte ironie. Die durf om lichtvoetig te zijn, is dan ook een belangrijke reden dat Camperts werk lang gelezen zal blijven worden. Dat zal vermoedelijk vooral voor zijn poëzie gelden. Hij had de durf zich niet aan te sluiten bij de conventies van die tijd, zich altijd te blijven verjongen en geestig te zijn in een land waar dominees en schrijvers met zware kost het meest serieus worden genomen. Niet dat Campert geen reden had zwaarmoedig te zijn. Opgegroeid als enig kind van gescheiden ouders en een vader die vermoord werd in het concentratiekamp Neuengamme, had hij net als vele romanciers zijn trauma’s kunnen verwerken. Campert deed dat nauwelijks. De echo’s van het verlies zijn wel terug te vinden in zijn werk, maar op bescheidener schaal. Veel lezers kennen de regels ‘Verzet begint niet met grote woorden / maar met kleine daden’. Of anders wel: ‘Poëzie is een daad / van bevestiging. Ik bevestig / dat ik leef, dat ik niet alleen leef’, een gedicht waarin hij ook een schitterende als onmogelijke definitie van poëzie geeft: ‘Voltaire had pokken, maar / genas zichzelf door o.a. te drinken / 120 liter limonade: dat is poëzie’.  Campert verwerkte zijn eigen jeugd door vooral door te gaan met leven, en om met dat verleden de wereld monter tegemoet te blijven treden. Dat was niet alleen een daad van verzet, maar ook een zienswijze die we ons  allemaal ter harte kunnen nemen. Het credo ‘wie schrijft, die blijft’, geldt allang niet meer, maar de gedachte dat wie durft af te wijken van wat gebruikelijk, gewenst of gangbaar is, en de ernst van het leven niet groter maakt dan die soms al  is, zal hopelijk voortgezet worden nu de grootmeester van de lichtvoetigheid er niet meer is. En laten we daarbij ons dit advies ter harte nemen: ‘Daarom jongens! / niet klagen / maar knikkeren / en ook nog wat anders’.||https://www.nrc.nl//nieuws/2022/07/04/dankzij-zijn-lichtvoetigheid-zal-campert-blijven-a4135535
2022-07-04||Met 20 kilometer per uur over de ijskap||De orthopeed steekt een lange  injectienaald met cortisonen in mijn rechterknie.   „Het pijnstillende effect treedt onmiddellijk op, maar is van korte duur”,  waarschuwt hij me. Ik heb hem wel verteld over de poolexpeditie die ik ga ondernemen, maar hij heeft geen idee wat mijn knieën precies  te verduren gaan krijgen. En dat is maar goed ook, want anders had hij me beslist geadviseerd er niet aan te beginnen. Ik word tenslotte  over een paar weken zestig en mijn knieën zijn inmiddels bijna aan vervanging toe. Vrienden en familie vragen regelmatig of het nou niet eens klaar is met mijn barre expedities. In hun ogen heb ik al genoeg  bereikt – Noord- en Zuidpool, Everest – maar ik zeg dan dat ik besmet ben met het poolvirus: dan blijf je je grenzen opzoeken. Die grens is deze keer heel veel kilometers maken over de Groenlandse ijskap, met de hulp van de wind en een kite. Tweeduizend kilometer, van zuid naar noord, een trip die je nooit lopend kan doen. Eric Leegwater en ik zijn al twee jaar met de planning bezig, maar door covid moesten we deze expeditie steeds vooruitschuiven. Eric is kitefanaat en  Nederlands kampioen kitebuggy. Toen ons derde teamlid onverwachts niet meekon, had Eric zijn Deense kitevriend Bjørn Wils uitgenodigd. In mijn gehele poolcarrière heb ik al duizenden kilometers afgelegd, maar ik kan me tweeduizend op één expeditie nog amper voorstellen: dat is van Groningen naar Madrid.  De nieuwe kitematerialen en de technieken die gebruikt worden, geven ons de kans om een stuk  makkelijker naar plekken te gaan waar we twintig jaar geleden nooit naartoe zouden hebben gekund. Dat is voor mij de reden om deze expeditie te organiseren, naar het terra incognita van de Groenlandse ijskap.  Kiten door de diepe poeder sneeuw. Een welkome afwisseling na 1000 kilometer over sastrugi (ijsrichels). Foto Bernice Notenboom
 De leercurve van kiten is steil. Eric en Bjørn zijn goeie sneeuwkiters, maar ikzelf kite slechts op het water. Op ijs met ski’s en met snelheden van 20 kilometer per uur is andere koek. Maar ik kan me al snel niet meer voorstellen hoe ik ooit weer wandelend een zware slee moet voorttrekken, ploeterend met vier kilometer per uur. Ik ga niet zomaar op expeditie. Er is voor mij  altijd een groter doel aan verbonden, namelijk de wetenschap ondersteunen. Voor de Universiteit van Dartmouth ga ik sneeuwmetingen doen. De taak is een kuil van een meter diep graven, lagen van 25 centimeter sneeuw eruit scheppen en die dan  analyseren op gewicht en temperatuur. Wetenschappers zijn verheugd over onze expeditie, omdat die veel data over een groot gebied oplevert.  Vorige zomer heeft het voor het eerst op de ijskap geregend. Er komt steeds meer waterdamp in de atmosfeer vrij en door de opwarming van de oceanen stroomt er warme lucht naar de poolgebieden. Het was in die zomer 18 graden warmer dan normaal op de ijskap en daardoor sneeuwde het niet, maar regende het. Die regen zit nu als  harde ijslaag ongeveer veertig centimeter diep in de sneeuw. Wetenschappers zijn nieuwsgierig of we deze laag tijdens onze metingen zullen tegenkomen.  Regen spoelt de sneeuw namelijk weg, veroorzaakt overstromingen en kan de ijsstructuur instabiel maken. De grootste vraag is of de regen bijdraagt aan het versneld smelten van de ijskap en dus een stijging van de zeespiegel.  Het is 5 mei als we vertrekken naar DYE-2, een verlaten radarstation op de ijskap, het startpunt van onze expeditie. Eenmaal aangekomen waarschuwt de helikopterpiloot dat we bij  het uitstappen geen enkel stukje huid onbedekt moeten laten, „want dan kun je gelijk weer mee terug”. Het is 28 graden onder nul, maar door de sterke trekwind van de wieken van de helikopter daalt het kwik naar min 45.  Onze sledes met spullen – tent, slaapzak, eten, brandertje en brandstof, zonnepanelen, warme kleren –  worden naar buiten gehesen en minuten later staan we moederziel alleen op de gigantische ijskap op 2.300 meter hoogte.  Om de hoeveelheid kilometers te kunnen kiten die wij gaan kiten, heb je betrouwbare wind nodig, en hoe hoger op de ijskap, hoe beter de wind. De koude lucht is zwaarder en door zwaartekracht maakt hij een neerwaartse beweging naar de kust. Katabatische wind heet het, met snelheden tot meer dan 200 kilometer per uur.  We hebben voor 35 dagen eten en brandstof mee. We zetten onze tenten op en ik kijk op het etiket van mijn slaapzak: geschikt tot -40 graden. Deze slaapzak was me trouw op mijn trip naar de Zuidpool, maar nu lig ik te bibberen, ik kan het niet warm krijgen. Een onbehaaglijk gevoel overmeestert me en ik vraag me af waar ik aan begonnen ben.  Met kites kun je 120 kilometer per dag afleggen – als je skiet en een sleetje trekt dan is dat 25 kilometer per dag – en zo is ons doel  gemakkelijker te realiseren. We hebben voor 35 dagen proviand bij ons. Met kiten liggen wel gevaren op de loer. Plotselinge windvlagen kunnen je de lucht in trekken en je seconden later als een zak aardappelen weer laten neerploffen op het harde ijs, met het risico op een beenbreuk. Daarnaast is een  kite in harde wind neerleggen riskant, want hij kan er plotseling weer vandoor gaan – met jou eraan. En dan is er nog de onafgebroken focus die je moet hebben op je kite hoog in de lucht. Al die dingen blijven die eerste nacht maar door mijn hoofd spoken. Eenmaal begonnen kunnen we ons dagelijks ritme lastig vinden. De extreme temperaturen zorgen ervoor dat je de tent eigenlijk niet uit wilt en daar komt de wind nog eens bovenop. Rubber en plastic worden onhandelbaar stijf en breekbaar, batterijen van apparaten lopen leeg. Als de lijnen van de kite in de klit zitten, kan je die alleen met blote vingers weer ontrafelen met risico op bevriezingen. En tijdens het kiten zelf ben je voortdurend bezig je handen op te warmen door een vuist in je wanten te maken en met je tenen te blijven wiebelen om bevriezingen te voorkomen. Ik had nooit gedacht dat ik acht lagen kleding zou dragen en daaroverheen nog een dikke, donzen parka.  Direct vanaf het begin van de expeditie hebben we een achterstand. Elke dag dat we vanwege de  storm de tent niet uit kunnen,  betekent de dubbele afstand kiten een volgende dag. Er zijn problemen met de sleetjes en het duurt af en toe uren voordat de kitelijnen weer goed liggen. En door de harde wind en kou ontstaan hoge ijsrichels van harde sneeuw (sastrugi) op de ijskap waar we haaks en langzaam overheen moeten skiën. Deze sastrugi liggen op duizend kilometer van onze route; alleen met veel pijnstillers wordt het uiteindelijk draaglijk voor mijn  knieën. Alles in mijn slee gaat kapot door het gebeuk over die  ijsrichels. De Pringles zijn kruimels geworden in hun huls en mijn vitamine-C-tabletten kan ik opsnuiven.  Na tien dagen sukkelen steken we de koppen bij elkaar en bekijken  alle opties, inclusief de expeditie opgeven. Die dag hadden we maar acht kilometer  afgelegd en ik raakte gefrustreerd  door alle uitdagingen die voortdurend op ons pad kwamen. Teruggaan is niet realistisch, want we kunnen niet tegen de wind in terug: met temperaturen van 30 graden onder nul bevriest je gezicht.  We zouden opgepikt kunnen worden door een helikopter, maar  dan moeten we naar plekken waar gevaarlijke gletsjerspleten zijn.  We besluiten toch door te gaan. Verstand op nul, met meer discipline en een strak schema. De wekker gaat om 6 uur en we kiten zeventig tot honderd kilometer per dag, ongeacht hoelang het duurt. Een paar dagen later passeren we de magische grens van duizend  kilometer en begin ik al met aftellen. Ik vrees niet meer of we het gaan halen en  de knoop in mijn maag verdwijnt. Na 24 dagen kiten, zien we de rotswanden in het fjord rondom het dorpje Qaanaaq in het uiterste puntje van Noordwest-Groenland, ons einddoel. Het vasteland zien, doet me eindelijk ontspannen. Ik geniet van ‘milde’ temperaturen – 15 graden onder nul –  en verse poedersneeuw onder mijn ski’s. De expeditie begint zowaar even op een wintersportvakantie te lijken. We dalen duizend meter af naar de rand van de ijskap en hoe lager en dichter bij de kust, hoe minder wind. Die blijft ons goedgezind tot de allerlaatste seconde en als we de kites dan eindelijk uit de lucht laten vallen, is de expeditie geslaagd. We zetten nog één  keer onze tenten op en doen ook voor de laatste keer sneeuwmetingen. Die hebben we onderweg elke honderd kilometer gedaan en inderdaad, in iedere kuil zagen we dezelfde harde ijslaag terug. Voor conclusies daarover is het nog te vroeg, maar het is op z’n minst opvallend dat we deze laag overal op de ijskap tegenkwamen. Die avond in de tent word ik alweer bevangen door het poolvirus. „We kunnen volgend jaar langs de kust van het oosten naar het zuiden van  Groenland kiten, dan hebben we een rondje gedaan”, opper ik. Eric en Bjørn kijken me verbaasd aan. Mijn innerlijke stem zegt me dat ik tevreden moet zijn met deze expeditie en moet genieten van ons succes. Ik weet op mijn zestigste nog steeds niet waar mijn grenzen liggen, maar ook niet of die ik wel moet opzoeken. ||https://www.nrc.nl//nieuws/2022/07/04/met-20-kilometer-per-uur-over-de-ijskap-a4135510
2022-07-04||Afsluitdijk weer open na korte blokkade||De Afsluitdijk richting Noord-Holland is weer open nadat de weg kort werd geblokkeerd door demonstrerende boeren met landbouwvoertuigen. Dat meldt de ANWB. De actie leidde niet tot lange files. Hoeveel boeren aanwezig waren, is onduidelijk. De #Afsluitdijk in de #A7 is dicht richting Noord-Holland, door demonstrerende boeren. Het is onbekend hoe lang dit gaat duren. — ANWB Verkeersinformatie (@ANWBverkeer) July 4, 2022   Dit bericht is om 20.18 uur geüpdatet met nieuwe informatie van de ANWB.||https://www.nrc.nl//nieuws/2022/07/04/afsluitdijk-dicht-richting-noord-holland-vanwege-actievoerende-boeren-a4135533
2022-07-04||Rustige avondspits, bijna alle snelwegblokkades voorbij||De avondspits is maandagavond rustig verlopen en vrijwel alle door boeren geblokkeerde wegen zijn inmiddels weer vrijgegeven. Dat meldt de ANWB. Rond 19.20 uur stond er nul kilometer file. Alleen de A1 bij Hengelo is nog in beide richtingen dicht vanwege boerenacties. De afgelopen uren zorgden blokkades van landbouwvoertuigen voor vertragingen op onder meer de A67 bij de Belgische grens, de A37 vanaf de Duitse grens richting Hoogeveen en de A28 van Groningen naar Zwolle. Ook op de A6 bij de Ketelbrug in Flevoland zorgden boeren voor oponthoud.||https://www.nrc.nl//nieuws/2022/07/04/rustige-avondspits-bijna-alle-snelwegblokkades-voorbij-a4135531
2022-07-04||Column | Wanneer Campert sprak, regende het geschenken||Een van de beste optredens van Remco Campert vond plaats in 2011, in het Comedy Theater aan de Nes. Hij zat in het publiek, werd aangekondigd, sloeg zijn glas achterover en schuifelde naar voren. Hij moest geholpen worden om het podium op te komen, maar eenmaal achter het katheder veranderde hij van een fragiele bejaarde in een supernova. Het ene na het andere gedicht denderde door de zaal, hij bezong de gekke wereld waarin het leven ons katapulteerde en bezwoer ons dat het ondanks alles oké is om een mens te zijn, stinkend, falend en sterfelijk.  De Amerikaanse dichter Bob Holman zei eens dat een goed voorgedragen gedicht iets is om te koesteren, een geschenk van het moment, en dit was een cadeau van jewelste. Wanneer Campert sprak, regende het geschenken. Ontroerend, maar soms ook hilarisch. Al zijn droeve verzen over de dood ten spijt kon hij ook ontzettend grappig zijn.  De afgelopen 24 uur viel zijn beroemde „Poëzie is een daad” overal te lezen en te horen, met het bekende begin „Poëzie is een daad/ van bevestiging. Ik bevestig/ dat ik leef, dat ik niet alleen leef” en de nu extra beladen slotregels: „Tenslotte wint de dood, jazeker/ maar de dood is slechts de stilte in de zaal/ nadat het laatste woord geklonken heeft/ de dood is een ontroering.”  Prachtig, maar op een zeker moment werd Campert bij optredens en voor verzamelbundels zo vaak om dit ene gedicht gevraagd, dat hij er helemaal klaar mee was en er een satire op schreef: Tegen opname in de zoveelste bloemlezing. Het begint met: „Poëzie is een daad/ van ontkenning. Ik ontken/ dat ik leef” en eindigt met: „Elk woord dat wordt geschreven/ is een bijdraag tot de ouderdom/, tenslotte wint de dood/ en hoe.” Inderdaad: en hoe. Natuurlijk wist iedereen dat Campert geen twintig jaar meer had, maar toch. Ondanks die tere gezondheid was zijn geest nog steeds zo scherp, zijn voordracht nog steeds zo vurig, zijn teksten nog steeds zo pakkend. Hij bleef een fontein aan vertellingen, kwinkslagen en observaties, onmogelijk dat daar ooit een einde aan zou komen. Nu hij er niet meer is heb ik last van conflicterende gevoelens. Enerzijds is er berusting: wat toch eens moest gebeuren is gebeurd, hij was geweldig en laat een prachtig oeuvre na. En anderzijds is er ontkenning, dezelfde opstandigheid die Campert zo mooi bezong in de regels „Verzet begint niet met grote woorden/ maar met kleine daden.” Waardoor ik heb besloten om voor vandaag nog even te doen alsof hij er gewoon nog is. Laat dat, ook al is het maar voor een paar uur, een kleine daad van wereldformaat zijn.||https://www.nrc.nl//nieuws/2022/07/04/wanneer-campert-sprak-regende-het-geschenken-a4135528
2022-07-04||Burgemeester Nijkerk stelt noodverordening in vanwege boerenprotesten||In de Gelderse gemeente Nijkerk geldt maandagavond sinds 18.00 uur een noodverordening „om de boerenprotesten in te dammen”. Dat heeft de burgemeester bekendgemaakt. De noodmaatregel is van kracht in de buurt van drie distributiecentra, die sinds deze ochtend zijn geblokkeerd door boeren die actievoeren op tractoren. Volgens de gemeente heeft de politie de boeren de mogelijkheid geboden om op eigen initiatief te vertrekken. Als zij dit weigeren, kan de politie „ingrijpen om de blokkades op te heffen”.  Nijkerk ligt in de Gelderse Vallei. In dat gebied wil het kabinet volgens de onlangs bekendgemaakte stikstofdoelen een reductie van 58 procent bereiken: voor 80 procent in stallen en 18 procent in weidegebied. De percentages zijn hard aangekomen bij de Gelderse boeren, die vrezen voor het voortbestaan van hun onderneming. De provincies werken de komende maanden de plannen uit om de stikstofdoelen te realiseren. ||https://www.nrc.nl//nieuws/2022/07/04/burgemeester-nijkerk-stelt-noodverordening-in-vanwege-boerenprotesten-a4135530
2022-07-04||Tientallen bekeuringen en zeker twee aanhoudingen bij boerenprotesten||De politie heeft maandag tientallen boeren bekeurd en zeker twee anderen aangehouden tijdens protesten verspreid over het land. Op de A67 richting Venlo werd een zeventigjarige man aangehouden omdat hij weigerde te vertrekken. Boeren op trekkers hadden daar een afrit geblokkeerd. Op dezelfde plek werden „ruim twintig” mensen bekeurd.  Ook op de A67 bij het Brabantse Hapert moest de politie ingrijpen. Een tractorbestuurder werd aangehouden omdat hij geen identiteitsbewijs kon laten zien. „Enkele tientallen” andere bestuurders werden bekeurd voor het blokkeren van de weg in enkele gevallen voor het bellen tijdens het rijden. Al met al zijn er maandag geen „grote incidenten” geweest bij de boerenprotesten, zegt politiechef Willem Woelders tegen persbureau ANP. Volgens Woelders was er „over het algemeen goed overleg met de actievoerders” en kon de politie afspraken met hen maken.  Dit bericht is om 19.40 uur aangevuld met nieuwe politie-informatie over aanhoudingen en boetes.||https://www.nrc.nl//nieuws/2022/07/04/politiechef-maandag-geen-grote-incidenten-bij-boerenprotesten-a4135525
2022-07-04||Verdachten poging moord op journalist voelden zich gehoord in het anticoronawereldje||Het Groningse demowereldje voelde als een warm bad voor Tjeerd P., die maandag terecht stond voor brandstichting en poging tot moord op de lokale journalist Willem Groeneveld. „Ik voelde me gehoord”, zegt hij over de omgang met zijn mede-demonstranten tegen de coronamaatregelen.  „Voor het eerst voelde ik de liefde die ik nooit eerder gekregen had”, aldus de verdachte in de rechtbank in Groningen. De woorden komen er vlotjes uit, terwijl de zwakbegaafde P. doorgaans zo veel moeite heeft met formuleren. Hij staat  samen met Jaimy John W. terecht, met wie hij volgens het Openbaar Minsterie in de nacht van 18 op 19 augustus vorig jaar een molotovcocktail door een ruitje van de voordeur van Groeneveld gooide.  Die nacht liggen de journalist van stadsblog Sikkom en zijn vriendin  boven te slapen. Ze worden wakker van glasgerinkel. Groeneveld denkt dat het buiten is, maar op aandringen van zijn vriendin loopt hij de trap af. „What the fuck”, is  op camerabeelden te horen als hij brand in de hal ziet. Met de inhoud van een pan avondeten die nog op het fornuis staat, weet hij de vlammen snel te doven.  De schrik zijn ze nog altijd niet te boven. „Kan ik naar de kroeg, kan ik naar FC Groningen, of moet ik het skippen?”, vertelt Groeneveld over zijn verloren gevoel van veiligheid als hij als slachtoffer in de rechtbank het woord krijgt. „De geur van de eerste barbecue in de buurt bracht me laatst weer terug naar die nacht”, aldus Groeneveld. „Na de aanslag veranderde ons huis in een kleine gevangenis. Willem durf ik niet meer te laten gaan”, vertelt zijn vriendin. De twee verdachten van de aanslag leren elkaar kennen tijdens demonstraties tegen de coronamaatregelen in Groningen. In de binnenstad werden vorig voorjaar wekelijks fakkeltochten georganiseerd, en in het Noorderplantsoen werd op zondag gezamenlijk koffie gedronken, bewust zonder afstand te houden.   De dan 30-jarige Tjeerd P. woont dan in een complex voor begeleid wonen en is flink van slag geraakt door de pandemie. „Al die mensen met corona en mondkapjes. Ik kon daar moeilijk mee omgaan”, zegt hij maandag. P. is opgegroeid in instellingen en heeft lange tijd in een pleeggezin gewoond, dat hem naar zijn gevoel alleen in huis had vanwege de financiële vergoeding die daar tegenover stond.  Uit verzet tegen de overheidsmaatregelen sluit hij zich aan bij de demonstraties. Jaimy John W., op dat moment 32, is daar vooral uit verveling. Sinds het begin van de pandemie gebruikt hij weer regelmatig harddrugs. Naar eigen zeggen om de pijn te verzachten van het feit dat hij zijn beide kinderen, bij twee verschillende moeders, niet meer mag zien.  Tjeerd P. volgt op internet uitzendingen van De Blauwe Tijger. Deze Groningse uitgeverij wordt door antiterrorismecoördinator NCTV betiteld als „doorgeefluik van anti-overheidspropaganda, nepnieuws en complottheorieën”. Ook kijkt hij op Youtube naar het Red Pill Journal, van complotdenkers die vorige week tot gevangenisstraffen werden veroordeeld vanwege het bedreigen van RIVM-baas Jaap van Dissel en premier Mark Rutte.  In een van de uitzendingen wordt het blog op Sikkom van Groeneveld, die de Groningse coronademonstranten  fel bekritiseert, „erger dan de hele NSB in de Tweede Wereldoorlog” genoemd. P. stuurt het filmpje naar zijn medeverdachte met het voorstel om graffiti te gaan spuiten op het huis van Groeneveld. Jaimy John W. wil daar op dat moment nog niets van weten. „Ik heb geen zin om vast te zitten”, reageert hij. Op 18 augustus vorig jaar schrijft journalist Groeneveld wederom kritisch over een demonstratie waar Tjeerd P. bij aanwezig is. ‘Twintigtal demonstreert vreedzaam bij GGD-prikbus in Paddepoel. Vaccin is gentherapie en meer van dat soort gelul’ luidt de kop. Die avond gaat het mis. De twee verdachten drinken bij Jaimy John W. thuis halve liters bier en wodka. Ook wordt er cocaïne gebruikt. In de rechtbank beschuldigen ze elkaar ervan met het plan van de molotovcocktails te zijn gekomen. Die worden knullig gemaakt met een lont van wc-papier. De lege bierflesjes worden gevuld met terpentine, dat veel minder brandbaar is dan het gebruikelijke benzine.  De kans op dodelijk letsel als gevolg van deze aanslag was volgens het Nederlands Forensisch Instituut klein.  Volgens deskundigen zijn beide verdachten vanwege psychische problemen verminderd toerekeningsvatbaar. Dat doet aan de ernst van de zaak weinig af, zo vindt de officier van justitie. „Journalisten, met een publieke taak, moeten gewoon beschermd worden”, zegt hij in zijn betoog. De officier spreekt van „gewelddadig extremisme” en eist voor beide verdachten een celstraf van vijf jaar en een tbs-behandeling met voorwaarden. Hun advocaten betogen dat van een vooropgezet plan geen sprake was en stellen dat de twee Groeneveld slechts schrik wilden aanjagen met hun knullige aanslag. Uitspraak over twee weken.||https://www.nrc.nl//nieuws/2022/07/04/verdachten-poging-moord-op-journalist-voelden-zich-gehoord-in-het-anticoronawereldje-a4135524
2022-07-04||Meester Berrie gaat weg – en meester Jaap én juf Irma ook||Probleem: bijna alle rollen voor de eindmusical van groep acht zijn verdeeld, maar Nina en Jelina willen allebei Shirley Shine spelen, de vrouwelijke hoofdrol in Wie steelt de show? Spoedoverleg met meester Berrie, maar de meiden geven geen duimbreed toe.  Jelina: „Ik wil het echt heel graag, meester.” Nina: „Mijn moeder zei dat ik niet moet opgeven.” Een kind van lager opgeleide ouders heeft een kleinere kans om na de basisschool op het vwo te belanden,   al is het even slim  als een kind van hoger opgeleide ouders.  Hoe ziet kansenongelijkheid er in de praktijk uit, wat is er aan te doen? NRC loopt een half jaar mee in groep acht van basisschool de Witte Vlinder in de Geitenkamp, een achterstandswijk in Arnhem. Deel 1: Het schooladvies: wie mag naar welke middelbare school? Deel 2: Op basisschool de Witte Vlinder komen de problemen net wat harder aan Deel 3: Op de Witte Vlinder scoren leerlingen hoger op de Citotoets dan de meester had verwacht Deel 4: De Witte Vlinder is zeer zwak, zegt de Onderwijsinspectie Deel 5: Meester Berrie gaat weg Deel 6: Op kamp met groep 8: ‘Wie als eerste slaapt, wordt geprankt’ „Oké, we doen een auditie”, zegt Berrie van den Bovenkamp. „Ga maar oefenen. Over een half uur gaan we met de hele klas kijken en stemmen we wie de beste Shirley is.”  Maureen helpt Nina in de lerarenkamer, Jelina oefent in de aula met Jayden. Die kent de tekst voor zijn rol al bijna uit het hoofd. Hij speelt Bob Babbel, presentator van een talentenjacht met dalende kijkcijfers die samen met co-host Shirley Shine de show moet redden van de ondergang. Superleuke musical, vindt meester Berrie. „Een soort kruising tussen de The Masked Singer en The Voice of Holland. De leerlingen hebben ‘m zelf uitgezocht.”  Het traditionele sluitstuk van groep acht wordt op basisschool de Witte Vlinder in Arnhem bloedfanatiek aangepakt. Bijna alle leerlingen hebben de tekst al minstens zeven keer gelezen en hun eigen passages gemarkeerd in roze. De komende weken zullen ze vrijwel dagelijks oefenen, totdat alle dialogen, liedjes en dansjes er vlekkeloos uitrollen tijdens de uitvoering op 21 juli, een paar dagen voor de zomervakantie.  Van den Bovenkamp krijgt er soms vragen over: „Mensen denken dat we nu niks meer doen aan school. Nou echt wel.” Er wordt gewoon gerekend en gelezen, oefenen voor de musical gaat tussen de bedrijven door of na schooltijd. En tijdens het oefenen gaat het leren haast ongemerkt door. Als Niko – hij speelt Guus van de Grap – zijn tekst hardop voorleest, zegt meester Berrie: „Denk eraan, jouw personage is heel stoïcijns. Weten jullie wat dat is, stoïcijns?”  Leerlingen aan het repeteren voor hun rol in de musical. Meester Berrie: „Mensen denken dat we nu niks meer doen aan school. Nou echt wel.” Foto Dieuwertje Bravenboer
 Voor meester Berrie is het de laatste musical op basisschool de Witte Vlinder. Na de zomer gaat hij aan de slag op de Hugo de Grootschool, ook in Arnhem.  Na veertien jaar de Witte Vlinder is het tijd voor iets anders, zegt hij. Komt bij dat hij zich niet helemaal kan vinden in de koers van de directie. Na de zomer wordt de Witte Vlinder een ‘brede school’: de leerlingen gaan ’s ochtends rekenen, lezen en schrijven en krijgen ’s middags ‘bredere vorming’ rond verschillende thema’s. Dit concept sluit beter aan op de behoefte van de leerlingen, zeggen de interim-directeuren Piet Stuivenvolt en Ilonka Waterloo. Het gros van hen woont in de Arnhemse volkswijk de Geitenkamp en heeft ouders die niet gestudeerd hebben. Niet overal wordt thuis Nederlands gesproken. Stuivenvolt: „Alle kinderen, maar zeker kinderen uit achterstandswijken, willen we leren om geen genoegen te nemen met het eerste antwoord dat ze vinden. We willen dat ze leren kijken vanuit verwondering en dingen uitproberen. Daarmee leren ze autonoom denken.”  Mooie gedachte, vindt Van den Bovenkamp, maar de leerlingen van de Witte Vlinder zijn volgens hem vooral gebaat bij „rust, reinheid en regelmaat”. „Duidelijke instructies en herhalen, herhalen, herhalen. De kinderen hier staan vaak in een overlevingsstand. Dan is er weinig ruimte voor verwondering en is het vooral noodzakelijk om er eerst zoveel mogelijk kennis in te stoppen.” Ook meester Jaap en juf Irma staan voor deze aanpak. Die werkt gewoon goed, zeggen ze. Kijk maar naar de resultaten van de eindtoets van groep acht dit jaar: veel kinderen scoorden hoger dan hun schooladvies en de gemiddelde score (534,8) lag op het landelijk gemiddelde.  Op de Hugo de Groot wordt gewerkt met het Michaela-concept, waarbij rust, routines en regelmaat belangrijk zijn. „Het is ook een brede school, maar met de focus op leren en gedrag”, zegt Van den Bovenkamp. „Dus dat klikte.”  Stuivenvolt en Waterloo hopen dat de Witte Vlinder met het nieuwe onderwijsconcept betere resultaten gaat halen. De school kreeg onlangs het predikaat ‘zeer zwak’ van de Onderwijsinspectie – de allerlaagste score. Slechts zeventien van de ongeveer zevenduizend basisscholen in Nederland zijn op dit moment, net als de Witte Vlinder, zeer zwak. De school moet binnen een jaar verbeteren, anders kan de minister van Onderwijs in het ergste geval de financiering stop zetten.  Het nieuwe onderwijsconcept maakt de school ook aantrekkelijker voor leerkrachten, denkt Stuivenvolt. Dat is geen overbodige luxe: de Witte Vlinder was de afgelopen jaren een duiventil. Van den Bovenkamp zag tientallen collega’s komen en gaan en Stuivenvolt en Waterloo vormen de zevende directie in tien jaar tijd.  Meester Berrie is niet de enige die na de zomervakantie niet terugkeert: ook meester Jaap en juf Irma gaan weg. Irma werkte tien jaar op de Witte Vlinder en studeerde daarnaast bedrijfskunde op Nyenrode. Het is tijd om haar horizon te verbreden, zegt ze. „Ik voel dat er meer is dan onderwijs.”  Meester Jaap gaat zich, via een invalpool, „oriënteren op andere scholen, andere teams”, zegt hij op het schoolplein waar zijn groep zeven voetbalt en aan de klimrekken hangt. Het liefst gaat hij aan de slag op een zelfde type school als de Witte Vlinder. Want, vindt hij, deze kinderen hebben hem harder nodig dan kinderen met hoogopgeleide ouders in sjiekere wijken. Met een blik op de een groep rennende jongetjes: „Hier moet je als leerkracht gewoon veel meer instoppen. Kénnis stampen.”  De musical Wie steelt de show is volgens meester Berrie „een soort kruising tussen  The Masked Singer en The Voice of Holland.”  Foto Dieuwertje Bravenboer Uit een peiling van de Algemene Vereniging Schoolleiders onder bijna vijfhonderd schooldirecteuren bleek begin deze maand dat 60 procent het personeelsbestand voor na de zomer nog niet compleet  heeft. Voor scholen als de Witte Vlinder, met een zogeheten zware weging, is het extra moeilijk om de gaten te vullen. Leraren hebben het voor het uitzoeken en kiezen eerder voor een minder intensieve school, merkt Sylvia Veltmaat, bestuurder van Flores Onderwijs, waar de Witte Vlinder onder valt. Er zijn, half juni, voor heel Flores nog ongeveer twintig vacatures voor het nieuwe schooljaar, maar Veltmaat maakt zich nog geen grote zorgen. Er melden zich genoeg kandidaten om de gaten te vullen. „Gemiddeld”, zegt recruiter Ragna van de Putte, „krijgen we 6,1 reactie per vacature.”  Veel hangt af van de juiste buzz, merken ze bij Flores. Veltmaat: „We hebben scholen waar iedereen graag wil werken, zelfs als ze in achterstandswijken staan.”  Het geheim? Een school die, zoals Veltmaat het noemt, „swingt”. Scholen met een duidelijk profiel, een hecht team. „Zoemende bijenkorven.” Van de Putte: „Dat praat zich rond.” Veltmaat: „Andersom werkt het helaas ook zo. Voor de Witte Vlinder krijgen we nauwelijks kandidaten. Daar zijn zoveel vacatures dat mensen denken: daar is wat aan de hand.”  Hoe zorg je dat ook de Witte Vlinder die zoemende bijenkorf wordt waar iedereen wil werken? „Een duidelijk onderwijsplan en een gezamenlijke visie waar het hele team achter staat”, zegt Veltmaat beslist. „De school heeft nu een slechte naam en een waanzinnig hoge doorloop van directeuren en leerkrachten. Dat wordt een self-fulfilling prophecy.” Ook belangrijk, zegt Van de Putte: welke woorden gebruik je als sollicitanten op gesprek komen? „Je kunt zeggen dat het een zware klus is om hier te werken, maar je kunt ook zeggen: wij gaan hier het verschil maken. We gaan samen iets opbouwen.”  In de laatste week van juni lijkt de Witte Vlinder ineens alsnog die zoemende bijenkorf: het team voor volgend schooljaar is zo goed als rond. Er is alleen nog een vacature voor een ‘plus-leerkracht’.  „Het begon zich rond te praten dat we nieuwe dingen gaan doen”, zegt Stuivenvolt. „Dat trekt bepaalde mensen aan. Mensen met verlangen naar ontwikkeling, naar uitdaging.” Wat ook hielp is dat de jonge, nieuwe leerkrachten zoals juf Celine, juf Tessa en meester Jeroen die in de loop van dit schooljaar zijn begonnen op de Witte Vlinder „als een gek zijn gaan ambassaderen” in hun eigen netwerken.  Een paar kandidaten haakten tijdens de sollicitatieprocedure af, omdat ze de school „toch te heavy” vonden. Stuivenvolt snapt dat wel: „We doen niet alsof het hier allemaal leuk en aardig is. Er moet veel gebeuren. De leerkrachten die hier wél komen werken, kiezen daar bewust voor. ” Tijd voor de auditie. In de aula wachten Jelina en Nina gespannen tot ze op mogen. „Zijn jullie er klaar voor?”, vraagt meester Berrie. „En kun je het handelen als je het níet wordt? Er kan er maar één winnen.” Tegen de klas die toekijkt op de trappen: „Probeer zo ob-jec-tief mogelijk te kijken. Dat betekent dat je niet voor je vriendinnetje moet kiezen, maar voor degene die het beste speelt.” „De klas heeft unaniem gekozen”, zegt Van den Bovenkamp plechtig als de stemmen even later zijn geteld. „Nina, je hebt het fantastisch gedaan, maar Jelina ís Shirley.” ||https://www.nrc.nl//nieuws/2022/07/04/meester-berrie-gaat-weg-en-meester-jaap-en-juf-irma-ook-a4135523
2022-07-04||Nog steeds verkeershinder door protesten, boeren sluiten Rijnbrug bij Rhenen af||Boerenprotesten zorgen op verschillende snelwegen aan het einde van de middag nog altijd voor oponthoud. Zo hebben boeren op trekkers de Rijnbrug geblokkeerd op de N233 tussen Kesteren en Rhenen, waardoor het overige verkeer er niet door kan. Ook op de A1 bij Knooppunt Buren, vlakbij de Duitse grens, is sprake van verkeershinder door de protesten. Datzelfde geldt voor de A6 ter hoogte van de Ketelbrug in Flevoland en de A2 bij het Limburgse Roosteren. Elders in het land begint het verkeer langzaamaan weer op gang te komen: de A37 bij het Drentse Zwartemeer is weer open, zo meldt Rijkswaterstaat. Ook op de A67 van Venlo naar Eindhoven reed het verkeer langzaam vanwege een wegversperring van tractoren, maar inmiddels kan het verkeer er weer langs. ||https://www.nrc.nl//nieuws/2022/07/04/nog-steeds-verkeershinder-door-protesten-boeren-sluiten-rijnbrug-bij-rhenen-af-a4135508
2022-07-04||Supermarktkoepel CBL vreest miljoenenverlies bij aanhoudende boerenprotesten||Als de boerenprotesten bij distributiecentra van supermarkten nog meerdere dagen duren, kan dat miljoenen euro’s aan verlies veroorzaken. Dat zegt een woordvoerder van supermarktkoepel CBL tegen NRC. In sommige supermarkten liggen deze maandag al minder verse producten in de schappen, met name vlees, groente en fruit. Boeren blokkeren momenteel nog een stuk of twintig distributiecentra verspreid over het land, onder meer van Jumbo, Albert Heijn, Lidl, Coop, Vomar en Plus. Hoewel de politie een eerdere blokkade in het Brabantse Veghel heeft opgeheven, zijn er volgens de CBL-woordvoerder ook nieuwe blokkades bijgekomen. ||https://www.nrc.nl//nieuws/2022/07/04/supermarktkoepel-cbl-vreest-miljoenenverlies-bij-aanhoudende-boerenprotesten-a4135509
2022-07-04||Macron verruilt gevallen minister Abad en kiest bekende gezichten in nieuwe regering|| Ruim twee maanden na de Franse presidentsverkiezingen kunnen president Emmanuel Macron en zijn premier Élisabeth Borne  eindelijk écht beginnen met de nieuwe regeerperiode. Deze maandag is de nieuwe  samenstelling van de Franse regering bekendgemaakt. Hiermee komt een einde aan de eerste regering-Borne, die sinds half mei in functie was, en feitelijk een overgangsregering was tot  de parlementsverkiezingen van vorige maand.  Het eerste wat opvalt is dat de naam van  Damien Abad ontbreekt. Hij bekleedde de afgelopen anderhalve maand de functie van minister van Solidariteit, Autonomie en Gehandicapten  maar lag vanaf het begin onder vuur vanwege meerdere aanklachten van verkrachting en  seksueel overschrijdend gedrag. Aanvankelijk bleven Macron en Borne achter hem staan, met het argument dat het aan de rechter was om te bepalen of hij schuldig is of niet, en omdat Abad als voormalig partijprominent van de rechtse partij Les Républicains een grote aanwinst was voor Macrons partij Renaissance.  Maar vorige maand kwam er nog een aanklacht bij, van poging tot verkrachting, en vorige week werd  een formeel onderzoek geopend naar Abad. Daarmee zwol ook de maatschappelijke kritiek verder aan en werd duidelijk  dat zijn positie onhoudbaar was. Met deze remaniement (herschikking van de regering) kunnen Macron en Borne hem relatief geruisloos van het toneel laten verdwijnen zonder zich inhoudelijk uit te hoeven spreken over de beschuldigingen. Abad zelf heeft de aanklachten altijd ontkend en een tegenaangifte ingediend van smaad en laster. Maandag zei hij met Macron te hebben besproken dat het beter was dat hij zou vertrekken vanwege „de verachtelijke laster waarvan ik het doelwit ben”. Ook zou hij zichzelf willen verdedigen „zonder het functioneren van de regering te belemmeren”. Overigens is het  niet zo dat dergelijke beschuldigingen altijd leiden tot aftreden: minister van Binnenlandse Zaken Gérald Darmanin en staatssecretaris voor Ontwikkeling Chrysoula Zacharopoulou zijn eveneens beschuldigd van seksueel overschrijdend gedrag, en behouden hun plek in de regering. Met het vertrek van Abad is een probleem opgelost voor Macron, die zich al jaren probeert op te werpen als beschermer van vrouwen en voorvechter van gendergelijkheid. Maar met de samenstelling van de nieuwe regering stapt hij in een voor hem bekende valkuil. Hoewel de regering voor 50 procent uit vrouwen bestaat, één van de verkiezingsbeloftes van Macron, zijn mannen  oververtegenwoordigd bij de invloedrijke ministersposten (elf mannen,  vijf vrouwen), terwijl er meer vrouwelijke staatssecretarissen zijn (negen vrouwen tegenover één man). Dit zal de kritiek doen aanzwellen dat Macron, net als tijdens zijn eerste termijn, alleen voor de bühne gendergelijkheid nastreeft. In zijn eerste termijn waren ook vrijwel alle belangrijkste ministers en adviseurs mannen, net als zijn beide premiers. Dat laatste is voor het eerst in dertig jaar tijd wel veranderd met de komst van première ministre Élisabeth Borne.  In de nieuwe ministersploeg zitten verder enkele bekende gezichten. Zo blijft een aantal belangrijke ministers op zijn plek zitten (Bruno Le Maire op Financiën, Gérald Darmanin op Binnenlandse Zaken, Pap Ndiaye op Onderwijs), wordt oud-minister van Volksgezondheid Olivier Véran regeringswoordvoerder en wordt Marlène Schiappa, die eerder staatssecretaris van Gelijkheid en minister van Burgerzaken was, in de nieuwe regering staatssecretaris van Sociale en Solidaire Economie.  Deze continuïteit wordt door politieke tegenstanders van Macron gezien als zwaktebod. Zo noemt de voorzitter van de Socialistische Partij in het parlement Boris Vallaud de nieuwe ministersploeg een niet-verrassende groep „macrono-macronistes” (vrij vertaald: super-macronisten). Helemaal gelijk heeft hij niet: in de nieuwe regering hebben ook de linkse Olivier Klein (minister van Wonen) en Laurence Boone (minister van Europese Zaken) een plaats, net als de rechtse burgemeester van Beauvais Caroline Cayeux (onderminister van lokale autoriteiten). Bovendien hebben Macron en Borne volgens Franse media gepoogd meer politici van andere partijen aan te trekken, zoals de voorman van de Groenen Yannick Jadot, maar zij zouden geweigerd hebben.  Of de nieuwe ministersploeg de beloofde gouvernement d'action kan vormen, is de vraag. Macron had een regering bestaande uit experts beloofd met veel slagkracht om de vele uitdagingen waar Frankrijk voor staat het hoofd te kunnen bieden. Hoewel Macron een aantal inhoudelijk sterke experts in zijn ministersploeg opnam (de nieuwe minister van Huisvesting Olivier Klein is gespecialiseerd in achterstandswijken, de nieuwe minister van Volksgezondheid François Braun was IC-arts), zijn veel leden van de nieuwe regering beroepspolitici zonder specifieke, uitgebreide kennis van hun portefeuille. Sommige Franse media vragen zich dan ook al af hoelang de regering-Borne II stand zal houden. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/04/macron-verruilt-gevallen-minister-abad-en-kiest-bekende-gezichten-in-nieuwe-regering-a4135507
2022-07-04||&#8216;Een instrument waarin zich een heel orkest herbergt&#8217;||Vorig jaar schreef de jonge Franse pianist Jonathan Fournel (28) muziekgeschiedenis: hij won het beroemde Reine Elisabeth-concours in Brussel met het Tweede pianoconcert van Johannes Brahms. Normaal is dat geen stuk voor echte pianoleeuwen; eerder een symfonie waarin de vleugel beurtelings met het orkest versmelt en het ontstijgt. Nog nooit had een pianist met dit stuk het concours gewonnen, maar Fournel torende met zijn ontroerende vertolking boven alle andere finalisten uit. „Mijn leraar had me vooraf verzekerd dat ik geen schijn van kans maakte met dit Brahms-concert”, vertelt Fournel met een lach. „Maar ik voel me niet op mijn gemak op zo’n vurig strijdros van Rachmaninov of Prokofjev. Veel anderen spelen dat soort virtuoze werken beter dan ik. Daarom koos ik voor het concert dat ik het beste kende en waarvoor ik een grote hartstocht voel.”  Jonathan Fournel heeft dit seizoen een drukke agenda. Op dit moment reist hij door Europa met werken van een jonge Brahms en een oude Chopin; donderdag te beluisteren in het Amsterdamse Concertgebouw. Eerder dit jaar was hij – eveneens met Chopins Derde Pianosonate – te gast op het Jong Talent Festival op Schiermonnikoog. „Ik stelde me Chopin bij het spelen voor op de plek waar hij de muziek schreef: in het landhuis van zijn geliefde George Sand in Nohant”, vertelt hij.  „De ziekelijke Chopin was een paar maanden het drukke Parijs ontvlucht en voelde in de natuur zijn krachten weer toenemen. ‘Ik heb al zoveel mensen overleefd die jonger en sterker waren, dat ik me haast onsterfelijk waan’, schreef hij die zomer. Die hernieuwde energie, die teruggevonden jeugd, die voel ik in dit stuk.” In de Derde Pianosonate van Brahms gebeurt volgens Fournel het omgekeerde. „Brahms schreef dit werk op zijn twintigste, maar de noten ademen soms een ‘in memoriam’-achtige sfeer, als een soort  ‘Deutsches Requiem’ voor de vleugel. Chopin omhelst de eenvoud, maar Brahms benadert de piano als een orkest: met één instrument weet hij de grote wereld van de symfonie op te roepen.” Dat laatste fascineert Fournel in Brahms. „Als kind luisterde ik altijd al meer naar symfonieën dan naar pianomuziek.” Zijn vader doceerde orgel – „een instrument waarin zich meer nog dan in een vleugel een heel orkest verbergt” – in de Elzas, het vloeibare grensgebied tussen Frankrijk en Duitsland. „In veel steden en dorpen in de Elzas, soms zelfs in gehuchten, staan kerken met verbijsterend mooie orgels. Mijn vader bouwde zijn eigen instrument en speelde in de kerk. In mijn kindertijd luisterde ik altijd gebiologeerd naar zijn improvisaties en vertolkingen van Brahms, Widor en Franck. Veel later in het Parijse Conservatorium lazen we grote partituren van Mahler-symfonieën en leerden we hoe we op de piano de verschillende instrumenten uit het orkest konden nabootsen.” Fournels speelstijl ontwikkelde zich het sterkst bij pianist en pedagoog Gisèle Magnan, die hij leerde kennen in zijn jonge tienerjaren en die nog altijd zijn mentor is. „Zij veranderde mijn perspectief. Virtuositeit boeide mij destijds mateloos. Maar Magnan zei: ‘Dit maakt op mij geen enkele indruk, muziek kan dieper gaan dan deze acrobatiek.’ Dat vond ik eerst lastig. Ik wilde geen Mozart-sonates spelen, maar moeilijke etudes van Liszt. Tot Magnan me liet zien en horen hoe je op de piano, ook in Mozart, als het ware een hele opera kunt naspelen – inclusief de verschillende karakters en gevoelens.”  Fournel trekt die parallel graag door naar de vorm van een sonate: „Wat hebben we nodig: een landschap voor het verhaal, minstens twee personages, een handeling. Dat lijkt precies op de sonatevorm: de expositie is een landschap, de thema’s zijn de personages, de uitwerking lijkt op de handeling. Het gaat me niet om het mooi oppoetsen van de noten, maar om het vertellen van een verhaal. Natuurlijk draait musiceren ook om het vervolmaken van vorm en details, zoals schilders of beeldhouwers dat doen. Maar wat is de waarde van een detail als we niet ook het grote geheel zien?” Waar andere zalen sluiten is het Concertgebouw traditioneel open in juli en augustus met VriendenLoterij ZomerConcerten in verschillende genres waarin meesterwerken centraal staan. Onder meer veel aandacht voor filmcomponist John Williams.  2 aug - Cellist Alisa Weilerstein en National Youth Orchestra of the USA o.l.v. dirigent Daniel Harding in Elgars Celloconcert en Mahlers Vijfde Symfonie. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/04/pianistconcourswinnaar-jonathan-fournel-het-gaat-niet-om-de-mooie-noten-maar-om-het-verhaal-a4135506
2022-07-04||Kabinet zet nieuwe vaccinatieronde in de steigers||Het kabinet heeft het RIVM en de GGD gevraagd een nieuwe vaccinatiecampagne tegen het coronavirus in de steigers te zetten. De GGD-afdelingen moeten daarvoor onder meer nieuw personeel werven, die de inentingen gaan plaatsen. Dat heeft minister Ernst Kuipers (Volksgezondheid, D66) maandag bekendgemaakt.  Waarschijnlijk richt de campagne zich aanvankelijk op kwetsbare groepen, maar Kuipers houdt ook rekening met het scenario dat de gehele bevolking een nieuwe prik moet krijgen. Reden voor de voorbereidingen op een nieuwe campagne is het oplopend aantal positieve tests. Sinds begin juni stijgt het aantal nieuwe besmettingen bijna dagelijks; maandag registreerde het RIVM 3.812 nieuwe positieve testuitslagen. Over de afgelopen zeven dagen ging het gemiddeld om ruim 5.400 tests per dag. „Er is nu geen reden voor een extra vaccinatieronde, maar in de loop van het jaar lijkt dit wel waarschijnlijk”, aldus Kuipers. De minister heeft de GGD en het RIVM uit voorzorg gevraagd om voorbereidingen te treffen. Zodra dat nodig is, moeten de instellingen een nieuwe vaccinatieronde organiseren.  De GGD GHOR - de landelijke GGD-koepel - is door het kabinet gevraagd om zich klaar te maken om in drie weken van 300.000 naar 500.000 inentingen per week te gaan. Daarna zou dit aantal volgens het ministerie kunnen toenemen tot 1,5 miljoen wekelijkse vaccinaties. Ook de GGD heeft te maken met krapte op de arbeidsmarkt en heeft daarom bij het kabinet aangekaart tijdig voorbereid te willen zijn.  
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/07/04/kabinet-zet-nieuwe-vaccinatieronde-in-de-steigers-a4135504
2022-07-04||Drukte op Schiphol en Eindhoven Airport grotendeels voorbij||Op Schiphol en Eindhoven Airport is de ergste drukte van eerder op de dag inmiddels grotendeels voorbij. Dat zeggen woordvoerders van beide luchthavens tegen NRC. Veel reizigers kwamen extra vroeg naar de luchthaven uit vrees voor vertragingen door de aangekondigde boerenprotesten. Dat leidde tot lange rijen voor de incheckbalies en beveiligingscontroles. „Inmiddels zijn de meeste rijen opgelost”, aldus een woordvoerder van Schiphol. Hoewel het naar verwachting de hele avond nog druk blijft, loopt het volgens hem „inmiddels goed door”. Op Eindhoven Airport is het in tegenstelling tot een aantal uren eerder „nu zelfs helemaal niet druk”, zegt een woordvoerder van die luchthaven.  Boeren riepen eerder deze week in chatgroepen op tot acties bij zowel Schiphol als Eindhoven Airport, maar vooralsnog zijn daar geen protesten geweest.||https://www.nrc.nl//nieuws/2022/07/04/grote-drukte-op-schiphol-en-eindhoven-airport-voorbij-a4135505
2022-07-04||Klimaatverandering, daar denkt de mens liever niet aan. Waarom?||In  de film Don’t Look Up ontdekken twee astronomen (gespeeld door Jennifer Lawrence en Leonardo DiCaprio)  dat over een half jaar een allesverwoestende komeet  op de aarde zal inslaan. Op dat moment  kan de samenleving er nog iets aan doen. Maar wat volgt zijn maanden vol passiviteit,  ontkenning, afleiding en desinformatie.     NRC onderzoekt de gevolgen voor het kapitalisme van de strijd om het behoud van de aarde. De regisseur van de film, Adam McKay, wilde kijkers met deze metafoor een „schop onder de kont” geven om meer te doen aan de klimaatcrisis. De film is fictie natuurlijk, maar, zo schreef NASA-klimaatwetenschapper Peter Kalmus in een opiniestuk  in The Guardian: „Don’t Look Up geeft de waanzin weer die ik elke dag zie.”  Kalmus, die zich naast zijn werk steeds meer uit als klimaatactivist, noemt het „de meest accurate film over de angstaanjagende non-respons van de samenleving op de ineenstorting van het klimaat die ik heb gezien”. Mensen lezen over wat de klimaatcrisis met de planeet doet:  verzuurde oceanen, uitstervende diersoorten  en  extreem weer, zoals hittegolven van vijftig graden waarbij vogels uit de lucht vallen. En de meeste mensen gaan over tot de orde van de dag. Ze boeken een vliegvakantie, kopen een smartphone, eten vlees en kaas of stappen in de auto naar kantoor. Als iedereen op aarde zou leven als de gemiddelde Nederlander, zo is  de inschatting van de denktank Global Footprint Network, zouden we 2,9 aardes verbruiken per jaar. Het laatste IPCC-rapport was volgens VN-secretaris-generaal António Guterres een „code rood voor de mensheid”. Er zit een gat tussen wat men vindt wat tegen klimaatverandering gedaan moet worden, en hoeveel mensen daadwerkelijk zelf doen. Waar komt deze   discrepantie vandaan? Psychologen zeggen dat klimaatverandering niet de juiste snaar in ons brein raakt. Het is langzaam, complex en er mist een duidelijke vijand. Mensen moeten dingen opgeven zonder dat ze er direct voordeel van zien. Een komeet is veel concreter, en dus juist een verkeerde metafoor,    schrijft een columnist  van The Washington Post.     „De meeste mensen geloven klimaatwetenschappers, maar missen toch het gevoel van urgentie dat een planeet verwoestende komeet zou oproepen. En als we het niet vóélen, dan handelen we er niet naar.” Vooropgesteld: soms  kunnen mensen simpelweg  niet meer doen. Ze kunnen zonnepanelen niet betalen, hun werk niet bereiken met de trein, of ze hebben te veel andere problemen  om ook met het klimaat bezig te zijn. Maar de mensen die wél kunnen en willen, doen meestal niet genoeg. En die discrepantie is voer voor psychologen. Zoals Robert Gifford, hoogleraar psychologie en milieustudies, die het  in 2015 als volgt omschreef in een artikel in het populairwetenschappelijke blad New Scientist:    „Inmiddels hebben de meeste redelijke mensen wel in de gaten  dat ze in hun leven te veel koolstof hebben verbrand. En de meesten van die mensen verbranden nog steeds te veel koolstof.”  Inmiddels hebben de meeste redelijke mensen wel in de gaten dat ze in hun leven te veel koolstof hebben verbrand. En de meesten van die mensen verbranden nog steeds te veel koolstof Robert Gifford hoogleraar psychologie en milieustudies in ‘New Scientist’ Een van de redenen die Gifford  daarvoor noemt is  ‘sociale conformiteit’: de neiging de sociale norm te volgen in  gedrag. Daaraan raakt het fenomeen dat hoe  meer mensen van een probleem weet hebben, hoe meer we geneigd zijn ons eigen oordeel over de situatie te negeren en  naar het gedrag van anderen te kijken om onze reactie te bepalen. Sociale signalen zijn dus belangrijke bepalers van  gedrag.  Het boek Don’t Even Think About It. Why Our Brains Are Wired to Ignore Climate Change van George Marshall omschrijft het als volgt: „Wanneer we ons realiseren wat er met klimaatverandering op ons afkomt, scannen we de mensen om ons heen. We zoeken signalen. Wat doen andere mensen? Wat zeggen ze? Wat doen en zeggen ze niet?”  Dit is de sociale norm, schrijft Marshall. „Als we zien dat andere mensen gealarmeerd zijn of actie ondernemen, volgen we mogelijk dat  ‘signaal’. Als ze onverschillig zijn of niet handelen, volgen we ze daarin.”  Dit lijkt een keuze, maar is een sterk ingebouwd  en meestal onbewust gedragsinstinct, schrijft Marshall. Het is een verdedigingsmechanisme uit de tijd dat onze veiligheid en overlevingskans nog grotendeels afhingen van een groep, de mensen om ons heen. „Als we afwijken”, zegt   Frenk van Harreveld, hoogleraar sociale psychologie aan de Universiteit van Amsterdam, „dan verliezen we de veiligheid die het onderdeel zijn van een groep met zich meebrengt. Er is bovendien ook een wisdom of the crowd: de meerderheid heeft vaak gelijk.” Dit psychologische fenomeen werkt ook andersom, en dat stemt hoopvol.  Als een aantal invloedrijke personen bijvoorbeeld besluit niet meer te vliegen, kan dat    invloed   hebben op de heersende sociale norm. Voor de rest van de mensen komt de    vanzelfsprekendheid van vliegen   ter discussie  te staan. Een bekend experiment is dat van Robert Cialdini, Amerikaans hoogleraar in gedragspsychologie, in 2008 gepubliceerd. Hij hing kaartjes met verschillende teksten op in een hotel  om mensen te stimuleren duurzaam met hun handdoeken om te gaan. De  succesvolste  tekst appelleerde aan een  sociale norm:  bijna 75 procent van de gasten „helpt het klimaat te redden” door hun handdoeken te hergebruiken, schreef hij.      Laura Brohm koopt haar kleding grotendeels tweedehands, Karlijn Voogel gelooft niet erg in hergebruik Terug naar de andere redenen van hoogleraar Gifford waarom mensen te weinig doen aan klimaatverandering. Hij noemt bijvoorbeeld de doelen die mensen bewust of onbewust hebben in het leven.  Meestal gaat dat over, simpel gezegd, vooruit komen („to get ahead”).  Een groter huis, exotische vakanties, een nieuwe auto, of technologische gadgets. Bijna altijd gaan zulke doelen ten koste van het klimaat. Volgens Gifford vinden  mensen het lastig om te ‘de-investeren’. Bijvoorbeeld in het geval van hun auto.  Gifford: „Als ik een auto heb gekocht en ik  betaal voor onderhoud en verzekeringen – waarom zou ik hem dan laten staan, of zelfs verkopen?” Een andere reden is de neiging van mensen om te optimistisch te zijn, bijvoorbeeld over hoe technologie  onze problemen (in dit geval klimaatverandering) op kan lossen. ‘Technosalvation’ noemt Gifford dat. Politici hebben ook  vaak de neiging klimaatverandering  te beschrijven met een  narratief dat onzekerheid vervangt door zelfvertrouwen. Klimaatverandering is misschien wel een probleem, zo klinkt het dan,  maar vooral een ‘kans’. Dat klinkt al een stuk minder bedreigend.    Er zitten meer obstakels in het menselijk  brein die de  bestrijding van klimaatverandering niet ten goede komen.  Van Harreveld van de UvA wijst erop  dat mensen  minder gevoelig zijn voor zaken op  grotere afstand. Die afstand kan geografisch zijn (ons gedrag hier leidt tot narigheid in andere landen), of te maken hebben met tijd (nu  minder plastic gebruiken is beter voor onze  toekomst). Mensen zijn gevoeliger voor kortetermijndoelen dan voor langetermijndoelen. Van Harreveld: „Dat maakt dat we  moeilijk weerstand kunnen bieden aan ongezond gedrag: roken, te veel eten of drinken. We willen wel minder vliegen. Maar we willen ook op vakantie.” Volgens Van Harreveld voelt het direct  belonend om nieuwe spullen te kopen, terwijl bij duurzaam gedrag de beloning abstracter is.  Wat daarom helpt, zegt hij, is nadenken over hoe je iemand die een duurzame keuze maakt direct een goed gevoel kunt geven. „Dat raakt aan het fenomeen dat ook wel green to be seen wordt genoemd”, zegt hij.  „Iemand die zonnepanelen op z’n dak legt, laat daarmee zien klimaatbewust te zijn. Dat  is op zichzelf voor veel mensen al een directe beloning.” Iemand die zonnepanelen op z’n dak legt, laat daarmee zien klimaatbewust te zijn. Dat is op zichzelf voor veel mensen al een directe beloning Frenk van Harreveld hoogleraar sociale psychologie Tekenend was volgens Van Harreveld het verschil tussen de verkoopcijfers van de auto’s Toyota Prius en Honda Civic. „Beide werden gelanceerd als hybride auto’s, maar de Prius werd veel succesvoller. Van de Civic bestonden er twee varianten: een met volledig  benzine en een elektrisch.  Hollywoodsterren reden liever de Prius. Een manier om te laten zien: ‘Kijk, dit ben ik.’” Van Harreveld hoopt dat er bij het klimaat ook zo’n omslagpunt komt. Van: hoezo heb jij geen zonnepanelen? Of: huh, eet jij nog vlees? „Bij roken verschoof langzaam de publieke  opinie, maar heeft het ook vijftig jaar geduurd nadat we leerden dat het slecht was. Uiteindelijk heeft het verbod op roken in de horeca een enorm effect gehad. Door beleid werd roken uiteindelijk nog meer  buiten het normatieve geplaatst.”  Dus, wat helpt ons brein? Ten eerste  het besef  dat mensen hun  gedrag sterk laten sturen door hun omgeving. Psychologen wijzen ook op de kracht van nudging, het subtiel sturen van gedrag richting duurzame keuzes. Van Harreveld zag dat  bijvoorbeeld in onderzoek naar het labelen van producten. „Doorgaans staat er op een biologische avocado dat die biologisch is en op de niet-biologische avocado staat niks. Dat suggereert dat de normale keuze niet-biologisch is. Onderzoek heeft laten zien dat als je dat omdraait en de niet-biologische keuze labelt (‘niet-biologische avocado’) en de biologische niet, dat mensen dan vaker de biologische keuze maken. Die is dan  normaal.” Anderen wijzen weer op  het belang van een positieve boodschap. Want bij duurzame keuzes valt niet alleen veel te verliezen, maar ook op de korte termijn veel te winnen. Zo staat slow food (een beweging die zich onder meer richt op lokaal eten) ook voor natuurlijk en gezond koken, en is tweedehands shoppen niet alleen duurzaam maar ook goedkoper. Is het halen van de klimaatdoelstellingen van het Akkoord van Parijs mogelijk zonder dat we minder gaan produceren en consumeren? Of moeten we al onze hoop op technologische vooruitgang richten? Zijn er binnen een kapitalistische samenleving ook krimpscenario’s mogelijk, of is het kapitalisme daar niet tegen bestand? In acht afleveringen onderzoekt NRC de gevolgen voor het kapitalisme van de strijd om het behoud van de aarde.  Dit is het vierde seizoen in een serie waarin NRC de toekomst van het kapitalisme onderzoekt.  Lees hier alle stukken uit de vier delen van de serie.||https://www.nrc.nl//nieuws/2022/07/04/klimaatverandering-blocken-we-liever-uit-ons-brein-waarom-a4135496
2022-07-04||Goedkope nieuwe kleding of toch tweedehands?||Foto Dieuwertje Bravenboer
  	 ‘Mijn zoontje van elf lijkt wel een halve meter per jaar te groeien – ik vertik het om een of ander duur, ecologisch shirt voor hem te kopen. Laatst kocht ik instappertjes voor hem bij de Primark, een maand later had hij alweer een grotere maat. Ik vind dat de verantwoordelijkheid voor duurzaam geproduceerde kleding bij producenten ligt, niet bij consumenten. Maak bijvoorbeeld schoenen die verstelbaar zijn in drie maten, zoals bij skeelers.  „Ik heb wel veel tweedehands gekocht, ook voor mezelf, maar dat was uit financiële noodzaak en niet  uit duurzaamheidsoverwegingen. Aan die kleding merkte ik dat alles tegenwoordig gemaakt is voor kort gebruik: die is dan al helemaal verwassen, terwijl het een jaar eerder bijvoorbeeld nog in de collectie van Primark zat.  „Ik zorg wel dat ik niets weggooi. Oude spullen verkoop ik door, geef ik weg of stop ik in de kledingbak. Onbewust ben ik misschien toch wel met hergebruik bezig. Ik denk alleen dat het weinig zin heeft. Ik ga me niet in allerlei bochten wringen om duurzaam te leven, als grote vervuilers dat ook niet doen.  „Mensen die klimaatneutraal leven doen dat vooral voor hun eigen gemoedsrust, denk ik. Daar betrap ik mezelf ook op: ik heb een zwak voor het regenwoud, dus koop ik zo min mogelijk producten met palmolie. Ja, in mijn eentje ga ik het verschil niet maken, maar dan heb ik weer even een goed gevoel.  „Ooit speelde duurzaamheid wel een rol bij wat ik kocht, maar op een gegeven moment ben ik daar van afgestapt. Dat was toen Amerika uit het klimaatakkoord van Parijs stapte. Toen dacht ik: gezamenlijk komen we blijkbaar nergens, dan ga ik het in m’n eentje ook niet redden. En toen werden ook nog de plastic rietjes verboden: die papieren rietjes zitten gewoon alsnog in plastic verpakt én gaan in een plastic drinkpakje! Van dat soort dingen word ik een beetje rebels.” Foto Dieuwertje Bravenboer  	 ‘80 procent van de kleding die ik koop, is tweedehands. Ik ga graag naar kringloopwinkels of -markten, maar een kledingruil vind ik nog leuker. Dat heb ik vlak voor de zomer zelf nog georganiseerd met vriendinnen: ik hield er twee nieuwe broeken en drie nieuwe T-shirts aan over. Zelf heb ik tien kledingstukken kunnen weggeven. Dat vind ik er mooi aan: je geeft iets weg en zoekt er iets anders voor uit, in plaats van dat je nóg meer spullen verzamelt. „Schoenen of ondergoed koop ik vaak wel nieuw, maar dan uitsluitend bij duurzame merken zoals Organic Basics. De merken die ik draag doen altijd aan recycling of upcycling, waarbij je van een oud kledingstuk iets nieuws maakt. En ik kijk hoe iets opgestuurd wordt. Ik zoek dan merken uit die duurzame koeriersbedrijven gebruiken, die rijden bijvoorbeeld maar twee keer in de week. Doordat ik dan wat langer moet wachten, hecht ik er uiteindelijk alleen maar meer waarde aan. Veel grote modemerken doen mooie beloften over duurzaamheid, waar weinig van waar is. Daarom gebruik ik Project Cece, een zoekmachine voor duurzame kleding. „Het is niet eens dat ik heel weinig spullen aanschaf: ik denk dat ik wel eens per maand een nieuw kledingstuk heb. Ik houd van mode. Maar dat is dan niet níéuw, waardoor ik me er niet schuldig over hoef te voelen – want dat is een kledingstuk niet waard. Ik vind het ook echt vet om te zien wat kleine, duurzame merken allemaal bedenken. Zo heb je nu ook de mogelijkheid om spijkerbroeken te huren, en zijn er merken die kleding maken van etensresten als mango- of bananenschillen. En voor een paar euro kun je meedoen met een doorgeefactie, waarbij een tas met kleding doorgegeven wordt. Als je die tas krijgt, haal je er een kledingstuk uit en doe je er iets van jezelf in. „Bovendien zie je er met nichemerken en tweedehandskleding ook unieker uit, je draagt niet allemaal hetzelfde. Ik zal in mijn eentje niet de wereld veranderen, maar ik haal er ontzettend veel plezier uit. En elk kledingstuk dat niet in de woestijn belandt, maakt in mijn ogen al verschil.” Is het halen van de klimaatdoelstellingen van het Akkoord van Parijs mogelijk zonder dat we minder gaan produceren en consumeren? Of moeten we al onze hoop op technologische vooruitgang richten? Zijn er binnen een kapitalistische samenleving ook krimpscenario’s mogelijk, of is het kapitalisme daar niet tegen bestand? In acht afleveringen onderzoekt NRC de gevolgen voor het kapitalisme van de strijd om het behoud van de aarde.  Dit is het vierde seizoen in een serie waarin NRC de toekomst van het kapitalisme onderzoekt.  Lees hier alle stukken uit de vier delen van de serie.||https://www.nrc.nl//nieuws/2022/07/04/goedkope-nieuwe-kleding-of-toch-tweedehands-a4135502
2022-07-04||‘Pas als de supermarkten leeg zijn, wordt het serieus’|| Sommige boeren zijn met hun tractor helemaal uit Zeeuws-Vlaanderen komen rijden en blokkeren al sinds half vier ’s ochtends het distributiecentrum van supermarktketen Jumbo in Breda. Negen uur later staan de vrachtwagens van de leveranciers nog altijd in een kilometerslange file. Een agent spreekt de actievoerende boeren toe, verzameld voor hun trekkers opgesierd met vlaggen en spandoeken: „Haagse stront steelt boer z’n grond”, en „Dit beleid is gestoord, het platteland wordt vermoord”. „We moeten iets doen”, zegt de agent. „We snappen waarom jullie dit doen maar we krijgen ook een verkeersinfarct.” Hij legt uit dat de burgemeester van Breda heeft besloten dat de boeren onder politiebegeleiding naar het parkeerterrein van het voetbalstadion mogen vertrekken en daar kunnen demonstreren. Groot gejoel; dat gaan de boeren niet doen. De agent legt uit dat in dat geval de ME wordt ingezet. „Ik hoop dat we dat kunnen voorkomen.”  Een van de boeren stapt naar voren en zegt dat ze niet vertrekken, maar dat ze wel bereid zijn de ingang naar het Jumbo-terrein vrij te maken. „Dat is een mooi begin”, knikt de agent. Zo eindigt maandag een van de blokkades van distributiecentra die het grote publiek moeten inpeperen dat zonder boeren de schappen van de supermarkten leeg zullen raken. Of dat effect met deze actie is bereikt, staat te bezien. „Ik ben het er eigenlijk niet mee eens”, zegt Martin van Beek over het beëindigen van de blokkade, naast luid toeterende vrachtwagens die eindelijk naar binnen mogen rijden. Hij is 22 jaar, werkt als onderhoudsmonteur bij een leverancier van melkrobots en zou graag ooit het melkveebedrijf van zijn vader in Breda overnemen. Dat wordt „heel moeilijk” als de stikstofmaatregelen daadwerkelijk van kracht worden. Van Beek: „Ik was liever met de trekker blijven staan. Alleen demonstreren haalt weinig uit. Pas als de supermarkten leeg zijn, wordt het serieus. Pas na een hele dag blokkade zou je echt effect hebben.” Acties als deze zijn alleszins gerechtvaardigd, meent Martin van Beek. Op de stoep staan bij de minister vindt hij „misschien wat te ver” gaan, hoewel de ernst daarvan niet moet worden overdreven. „Mensen zeggen dat het protest dan te persoonlijk wordt. Laten we daar niet te veel over miepen. Want aan de andere kant bepalen mensen in Den Haag vanuit een kantoortje dat boeren weg moeten  en  hebben, naar ik weet, boeren na de stemming in de Kamer zelfmoord gepleegd. Is dat niet persoonlijk dan?”  Hij nipt aan de koffie die zijn zus in een thermoskan heeft gebracht. Niet alle boeren willen bij naam worden genoemd, want een bedrijfsleider van Jumbo is volgens hen al twee keer komen zeggen dat het concern actievoerders persoonlijk aansprakelijk wil stellen voor de schade. Over het doel van de acties willen ze echter graag praten.  Net als vrijwel alle protesterende boeren vindt Martin van Beek de maatregelen onrechtvaardig. „Als ik naar Rotterdam rij, zie ik honderden schoorstenen rook de lucht in blazen en als ik thuis ben, staan de koeien in de wei. Wie zijn dan de vervuilers?” En net als vrijwel alle andere protesterende boeren stelt hij dat er maar één echte reden is om de boeren dwars te zitten: hun grond. „De politici proberen het de boeren met regels zo moeilijk mogelijk te maken en weg te vegen. Dan kunnen ze huizen bouwen.” Thuis, op de boerderij van Adrion en Lisette van Beek in het buitengebied van Breda, is de stemming aan de keukentafel al even strijdbaar.  „Wij zijn negen jaar geleden begonnen en meteen al onder druk gezet om vooral veel koeien te nemen. We hebben toen ook emissiearme roosters in de stallen laten leggen. Dat was een grote investering en je begrijpt dat die nog niet is afbetaald. En de mensen die destijds ons onder druk hebben gezet, zijn nu de mensen die het systeem belachelijk aan het maken zijn. Dat neem ik hun zeer kwalijk.”  De melkveehouders, goed voor tweehonderd koeien, leggen uit dat de boeren met deze acties voor zichzelf opkomen, maar ook voor de consument. Lisette: „Als de helft van de koeien verdwijnt, dan gaat de prijs van de melk omhoog.” Adrion: „De balans tussen salarissen en voedselprijzen is straks weg. Het voedsel wordt straks onbetaalbaar. Hoe veel mensen komen er niet steeds meer naar de voedselbank? Mark Rutte zegt dat de voedselvoorziening is gegarandeerd. Hoe veel fouten mag deze man maken voordat hij vertrekt?” Nederland exporteert veel landbouwproducten. Van Beek: „Omdat er in het buitenland te weinig van is. Het is een utopie om te denken dat we alles maar kunnen importeren. Hoe veel honger wordt er al niet geleden in andere delen van de wereld? Is het niet egoïstisch om alleen naar ons eigen land te kijken?”  En het wordt eentonig, maar ook Lisette en Adrion van Beek zijn ervan overtuigd dat niet alleen de normen voor mest en  natuurgebieden niet deugen, maar dat ook de metingen van stikstof niet kloppen. Adrion: „In België en Duitsland gelden andere stikstofnormen dan in Nederland. En ze hebben mij nooit kunnen vertellen of de modellen voor de uitstoot van stikstof echt uitgaan van mijn tweehonderd koeien.” En hoe moeten de provincies dit beleid ooit uitvoeren? „Dat gaat niet lukken. Het wordt een gigantisch schandaal.” Laat de boeren innoveren en zo nog schoner produceren dan ze al doen, zegt hij. Zelf overweegt hij de aanschaf van melkrobots van een ton per stuk. „Ik begin last van mijn schouders te krijgen.” Sinds de aankondiging van de stikstofmaatregelen is echter de vraag hoe veel robots er dat moeten zijn:  vier of twee. „Ik weet het niet.”||https://www.nrc.nl//nieuws/2022/07/04/pas-als-de-supermarkten-leeg-zijn-wordt-het-serieus-2-a4135501
2022-07-04||Vijf tips uit het oeuvre van Remco Campert||Het oeuvre van Remco Campert (1929 - 2022) is omvangrijk. De in Den Haag geboren en in woonplaats Amsterdam overleden Campert schreef naast poëzie en romans, ook scenario’s en columns.  NRC zet vijf leestips op een rij.   Het canoniek gedicht ‘Lamento’, dat  even weemoedig als jazzy is – zeker wanneer Campert het voorleest, zoals tijdens een zeer memorabel optreden op de Nacht van de Poëzie in 2014 mag niet ontbreken in deze leestips. „Hier nu langs het lange diepe water/ Dat ik dacht dat ik dacht dat je altijd maar/ Dat je altijd maar”. Het gedicht is een weeklacht over een geluksmoment dat tegelijk vluchtig en eeuwigdurend is, over de vergeefse illusie „dat ik altijd zou leven in levende stilte”. De verzen stamelen en stokken én herhalen zich dan weer – zoals het riet heen en weer wuift en het water blijft rimpelen, zoals een moment dat vervliegt en in herinnering toch voortduurt.   Het was in 1961 „een van de eerste Nederlandse romans met een moderne seksuele toon, al was die behoorlijk zachtmoedig”, schreef biograaf Mirjam van Hengel over Het leven is vurrukkulluk, Camperts eerste roman. Campert versterkte er meteen zijn reputatie mee als schrijver van de liefde en het leven, die lezers al kenden uit zijn tintelende prozadebuut, de feestelijke verhalenbundel Alle dagen feest (1955). De roman ving de vrijheid van de jaren zestig, die helemaal Camperts tijd was: het ging over jong zijn en wat willen, over verlangens en ledigheid. De betekenis zat ‘m niet per se in het verhaal, van Panda en Mees en Boelie en alle anderen, maar in de zinderende sfeer van „ongedurigheid uit zelfbescherming”, en de experimenteel vrije zinnen die het gevoel evengoed overbrachten als wáren. „Haar benen om mijn benen, een hooiberg van huid. Die twee kleine, vochtige, gevoelige plekken, samen één hooibroeiplaats.” Een halve eeuw na publicatie werd het boek nog verfilmd door Frans Weisz. Het tweede deel van dit driedelige, enigszins bijtende gedicht heeft zijn herkomst ontstegen: op het pand van Camperts uitgever De Bezige Bij prijkt metershoog het gedicht dat begint met de gecanoniseerde regels: „Verzet begint niet met grote woorden/ maar met kleine daden”. Waarna het een opsomming geeft van kleine daden en hun grote gevolgen, die zowel heerlijk kunnen zijn („zoals liefde [begint] met een blik”) als onheilspellend („zoals een vuurzee/ met dezelfde lucifer/ die de sigaret aansteekt”). Het is eerder rechttoe-rechtaan dan raadselachtig, maar in zijn kernachtigheid enorm raak. Met name de conclusie, die Camperts engagement toonde: „jezelf een vraag stellen/ daarmee begint verzet// en dan die vraag aan een ander stellen”. Gerrit Komrij noemde het „misschien wel het meest gebloemleesde gedicht uit de moderne Nederlandse poëzie” – en misschien niet onterecht, want het gedicht waarmee de dan 26-jarige Campert zich afzette tegen de voorgaande dichtersgeneraties bevat veel van waar hij als dichter voor stond – én wat typerend is gebleken voor de moderne poëzie. Het mocht geen braaf maakwerk zijn, maar poëzie die de levensadem van de dichter vangt, die wil communiceren (‘Poëzie is een daad/ van bevestiging. Ik bevestig/ dat ik leef, dat ik niet alleen leef’), en die gek en vrij is (‘Voltaire had pokken, maar/ genas zichzelf door o.a. te drinken/ 120 liter limonade: dat is poëzie.’) Inmiddels leeft de titel voort als Instagram-account dat dagelijks een gedicht (van allerhande dichters) onder duizenden volgers verspreidt.  Over de ontknoping waren de recensenten niet te spreken, maar de weg daarnaartoe was interessant genoeg om Een liefde in Parijs toch te noemen als een van de boeken die Camperts oeuvre karakteriseren. Waar in zijn vroege proza wulpse vrijheid en nostalgie samensmolten in werken van opwinding, was de late Campert somberder. (Zie ook het nihilistische Somberman’s actie, het Boekenweekgeschenk van 1985.) De oude Campert was een schrijver die het verleden idealiseerde, de personages in Een liefde in Parijs voelen spijt, ‘als een steekvlam’, over wat het leven naliet te zijn en worden.||https://www.nrc.nl//nieuws/2022/07/04/vijf-tips-uit-het-oeuvre-van-remco-campert-a4135500
2022-07-04||T-Mobile gaat voor 5G niet meer met Huawei in zee||T-Mobile, de grootste mobiele provider van Nederland, stopt met de aanleg van netwerken met Chinese apparatuur. Het telecombedrijf, dat eerder dit jaar werd verkocht door Deutsche Telekom, maakte  maandag bekend dat het Zweedse bedrijf Ericsson  het nieuwe 5G-radionetwerk gaat leveren. Het contract met de huidige leverancier Huawei stamt uit 2017 en wordt niet verlengd.   Het gebruik van Chinese apparatuur in mobiele netwerken ligt politiek erg gevoelig. In de Europese Unie  zijn de regels aangescherpt voor het gebruik van Huawei-technologie. Al is het Chinese bedrijf nog nooit betrapt op het doorspelen van informatie naar de Chinese overheid, de angst bestaat dat Beijing via Huawei toch invloed  kan uitoefenen op vitale Europese infrastructuur. Ook in Nederland moeten telecomproviders strenge maatregelen nemen om de kans op (Chinese) spionage of sabotage te verkleinen. Providers zouden wel vergoed worden als ze hun netwerken ontdoen van „onbetrouwbare leveranciers” (lees: Chinese apparatuur)  op cruciale plekken. Dat geldt met name voor het kernnetwerk, de servers die de basis vormen van de mobiele infrastructuur en de meest gevoelige data verwerken. T-Mobile, tot begin dit jaar eigendom van Deutsche Telekom, leunde tot enkele jaren terug bijna volledig op  Chinese netwerktechnologie. Het beheer en onderhoud was ook uitbesteed aan Huawei. Dat is inmiddels teruggedraaid.  In het kernnetwerk is T-Mobile niet langer afhankelijk van één leverancier. De aanpassingen in dit  netwerk die de provider deed om aan de nieuwe veiligheidseisen te voldoen, zouden worden vergoed door het ministerie van Economische Zaken. T-Mobile bleek achteraf echter niet aan de normen voor een vergoeding te voldoen, tot ergernis van de provider. Hoeveel geld met het nieuwe Ericsson-contract gemoeid is, wil T-Mobile niet bekendmaken. Doorgaans lopen zulke investeringen in Nederland al snel in de honderden miljoenen euro’s: het radionetwerk (antennes en de bijbehorende apparatuur) is het duurste deel van het mobiele netwerk en T-Mobile telt zo’n vijfduizend opstelpunten. De aanleg van nieuwe radioantennes, die behalve voor 5G ook voor 4G en 3G gebruikt worden, begint waarschijnlijk na de veiling van de 3,5 GHz-frequenties in Nederland, begin 2023. Dat radiospectrum levert een veel snellere variant van mobiel internet. KPN is straks dan nog de enige Nederlandse provider die een 5G-radionetwerk van Huawei heeft aangelegd. KPN heeft  Huawei wel verwijderd uit zijn kernnetwerk en werkt daar met Ericsson-apparatuur.||https://www.nrc.nl//nieuws/2022/07/04/t-mobile-gaat-voor-5g-niet-meer-met-huawei-in-zee-a4135498
2022-07-04||Opinie | Confrontatie met China is niet alleen militair maar ook ideologisch||In de esoterische, semireligieuze wereld van de Chinese Communistische Partij (CCP)  heeft taal een belangrijke functie. Woorden geven niet alleen de werkelijkheid weer, ze vormen die ook. De speeches van spiritueel leider Xi Jinping zijn maatgevend voor het ‘correcte’ denken van het CCP-kader, maar zeker ook van het onwetende publiek buiten China. De onlangs in Madrid gehouden NAVO-top liet zich aan de exegesen van de Grote Leider desondanks weinig gelegen liggen. Het nieuwe NAVO  Strategisch Concept betitelt China als een land dat de internationale orde ondermijnt door monopolisering van technologie, bevoorradingsketens en grondstoffen. Beijings cyberaanvallen en desinformatiecampagnes worden zelfs ‘kwaadaardig’ genoemd. Een dergelijk beeld staat haaks op Xi Jinpings omschrijving van China als vreedzame natie die enkel uit is op een betere toekomst voor de mensheid. Beijing heeft de verharding van de NAVO-positie echter volledig aan zichzelf te wijten. Alex Krijger is historicus en geopolitiek analist. Henk Schulte Nordholt is sinoloog en publicist.  De Chinese ambitie om de status quo in Oost-Azië te veranderen – de dreigementen richting Taiwan, de illegale overname van Hong Kong en de bezetting van de Zuid-Chinese Zee – is de Amerikanen al jarenlang een doorn in het oog, maar zorgde in Parijs en Berlijn voor weinig beroering. China’s morele, ideologische en deels ook materiële steun voor Ruslands brute aanval op Oekraïne heeft de Europeanen wakker geschud uit hun geopolitieke winterslaap. „Het steeds dieper wordende partnerschap tussen de Volksrepubliek China en de Russische Federatie gaat in tegen onze waarden en belangen”, stelt het NAVO-Strategisch Concept met een diplomatiek gevoel voor understatement.   De deelname aan de NAVO-top van Japan en Zuid-Korea ondermijnt het Chinese West versus the rest verhaal, maar versterkt ook China’s aloude angst voor een vijandige omsingeling.  Toch moet ook hier Beijing de hand in eigen boezem steken. De verovering van Taiwan – waar China steeds vaker mee dreigt – ziet Tokio als directe bedreiging voor zijn nationale veiligheid, omdat de aanvoer van grondstoffen naar Japan dan in gevaar komt. „Wij moeten Taiwan verdedigen”, zei de Japanse onderminister van Defensie Yasuhide Nakayama onlangs op een conferentie. Zuid-Korea vestigde lange tijd zijn hoop op een constructieve rol van China in het beteugelen van Noord-Korea’s nucleaire chantagepraktijken, maar de enige duurzame oplossing voor dat probleem – de val van het Kim Jong-un regime – brengt de creatie van een pro-Amerikaanse Koreaanse eenheidsstaat aan de Chinese grens met zich mee. Dat zal Beijing nooit toestaan. In de Koreaanse oorlog van 1950-1953 sneuvelden honderdduizenden Chinese soldaten om de grootvader van Kim Jong-un in het zadel te houden.  Voor een groot deel van de niet-gebonden landen speelt ideologie geen enkele rol De groeiende kloof tussen China en zijn twee democratische buurlanden berust niet alleen op strategische calculaties. Meer dan 80 procent van de Koreaanse en Japanse bevolking heeft een negatief beeld van China. De geschiedenis van China als regionale hegemoon speelt daarbij een rol (zeker in Korea), maar het duidt ook op een afkeer van het CCP-regime. „Terwijl een nieuwe structuur van competitie en conflict vorm krijgt, is er ook een beweging gaande om de universele waarden die wij beschermen te ontkennen”, zei de Koreaanse president Yoon Suk-yeol op de NAVO-top.  De nieuwe wereldorde die nu in razend tempo vorm krijgt, lijkt verdacht veel op die van de Koude Oorlog in het midden van de vorige eeuw. Aan de ene kant het autocratische blok van Rusland en China, aan de andere kant het democratische blok van de westerse landen, Japan en Zuid-Korea. Het derde blok, de in 1955 op de Conferentie van Bandung opgerichte ‘Beweging van Niet-Gebonden Landen’, komt ook weer tot leven. En net als toen is India daarvan de belangrijkste exponent. Omdat Delhi een belangrijk bolwerk vormt tegen de Chinese expansie in Azië, werd premier Modi op de G7-top in Duitsland door de westerse leiders in de armen gesloten, ook al heeft India de Russische agressie in Oekraïne niet veroordeeld en blijft het land olie, graan en wapens kopen van Moskou. Een groot deel van de niet-gebonden landen volgt overigens de Indiase lijn: de wereld is een matrix waarbij per deelonderwerp keuzes worden gemaakt op grond van economisch gewin, veiligheid en nationale trots. Ideologie speelt geen enkele rol. Voor Nederland zou dat wel het geval moeten zijn. De grondwet verplicht ons tot bevordering van de internationale rechtsorde. Desondanks blijft het China-beleid van Nederland zwalken: de terechte kritiek op de mensenrechten in Xi’s China gaat gepaard met een laks veiligheidsbeleid dat ons van het ene incident naar het andere brengt. De samenwerking van Nederlandse kennisinstellingen met het Chinese defensieapparaat en de (bijna) aanbesteding aan een Chinees staatsbedrijf voor het aanleggen van een stroomnet op de Noordzee zijn slechts enkele voorbeelden. Er moet een nieuw beleid worden geformuleerd dat de door de NAVO- top in kaart gebrachte veiligheidsrisico’s als uitgangspunt neemt. Alleen dan weten onze bedrijven en kennisinstellingen waar ze aan toe zijn. Om te beginnen moeten we de China-Notitie van 2019 omdopen tot een China-Strategie en die voorzien van scherpe keuzes en concrete maatregelen. Woorden  – gevolgd door daden – doen ertoe.||https://www.nrc.nl//nieuws/2022/07/04/confrontatie-met-china-is-niet-alleen-militair-maar-ook-ideologisch-a4135497
2022-07-04||In het hart van Chili slurpen avocado’s voor Europa het laatste beetje water op|| Tien emmers citroenen plukte hij vroeger. Ieder jaar werd het er eentje minder. Sinds zijn vader tien jaar geleden overleed is de droogte op het land van Iván Donoso alleen maar erger geworden. En de citroenboom, rechts in de hoek op het erf, was de enige boom waar nog vruchten aan groeiden. Nu is de boom grijs en stoffig, de laatste blaadjes als een verdorde rozenkrans op een grafzerk.  „Toen ik en mijn broers en zussen nog kinderen waren, was dit vruchtbare grond”, zegt Donoso. Hij wijst over het stuk land dat hij geërfd heeft. „We hadden citroenen, sinaasappelen, avocado’s. Mijn ouders verkochten het op de markt”. Leven van de oogst zoals zijn ouders deden, dat kan Donoso niet meer. Hij werkt in de bouw en is nog amper op zijn land te vinden. Verkopen wil hij het niet. „Dit is mijn jeugd hier, al is het nu zand en stenen”. Het land van Donoso ligt in Cabildo, in de provincie Petorca in Chili. Hele dorpen zijn hier afhankelijk van vrachtwagens die drinkwater brengen, omdat er geen druppel meer uit de kraan komt. Kleine boeren zijn gedwongen hun land te verkopen en een ander beroep te zoeken. Maar activisten en inwoners in de regio twijfelen of de zogeheten megadroogte in de regio – er valt al dertien jaar amper regen – de werkelijke oorzaak is dat rivieren hier zijn opgedroogd en groene heuvels zijn veranderd in zanderige vlaktes. De toegang tot water wordt een grondrecht in de nieuwe grondwet die deze maandag gepresenteerd wordt in Chili Petorca is het epicentrum van de avocado-industrie in Chili: bijna de helft van alle avocado’s die het land exporteert komen uit deze provincie. De vruchten gaan met name naar de Verenigde Staten en Europa, met Nederland als meest prominente bestemming. Sinds 2019 is Nederland de op één na grootste importeur van avocado’s, al wordt een groot deel ook weer doorgevoerd. Maar er is veel water nodig om avocado’s te telen: onderzoeken wijzen uit dat er in het woestijnachtige Petorca voor 1 kilo circa 1.200 liter water nodig is.  Yoni Zenteno exporteerde ook jarenlang naar Nederland. De avocado’s die aan de bomen op zijn land groeien zijn de laatste jaren steeds kleiner geworden en daarom niet meer geschikt voor de Europese markt. „Ik verkoop nu alleen aan de Chileense markt. Er is genoeg vraag, dus ik kan blijven verkopen”, zegt Zenteno. Hij heeft zes hectare land, dat grenst aan waar vroeger een rivier lag. „Vroeger konden we het water zo uit de rivier halen. Nu staat het droog en moeten we putten graven.” Vol trots toont Zenteno zijn put, met een diepte van dertig meter. Een elektrische meter houdt precies bij hoeveel water hij uit de grond haalt. „Ik heb waterrechten voor twee liter per seconde gekocht. Daar red ik het net mee. Maar eigenlijk, als we zoals vroeger willen telen, is er meer water nodig”. Yoni Zenteno is een van de boeren in Petorca die kan blijven telen omdat hij zogeheten waterrechten heeft. Chili is het enige land ter wereld met een deels geprivatiseerd watersysteem. Via de zogeheten watercode, tijdens de dictatuur van Augusto Pinochet (1973-’90) in het leven geroepen, werd een groot deel van het water in Chili verdeeld onder particuliere bedrijven. Deze bedrijven beheren het water in een specifieke regio en verkopen rechten om dat water te exploiteren aan onder meer agrarische bedrijven.  In de grondwet, eveneens geschreven tijdens de dictatuur, staat toegang tot water niet als grondrecht beschreven, waardoor de particuliere sector toegang heeft tot meer water dan lokale overheden. En zo kan het dat een school in Petorca eind 2021 tijdelijk de deuren moest sluiten omdat kinderen geen drinkwater hadden, terwijl enkele kilometers verderop de avocadobomen bloeiden. „Het is geen droogte, het is diefstal.” De leus staat  in Petorca overal op de muren  en activiste Veronica Vilches herhaalt de spreuk meerdere malen. Alsof ze haar uitspraak kracht wil bijzetten haalt ze haar telefoon uit haar zak en zoekt driftig naar een video. „Kijk! Dit is diezelfde Yoni die zegt dat-ie het net redt met zijn waterrechten!” Op het stoffige scherm is een video te zien van hoe activisten  de confrontatie aangaan met avocadoboeren die ze op heterdaad betrappen terwijl ze illegale, diepe putten aanleggen in de opgedroogde rivierbedding. Yoni Zenteno schreeuwt naar Veronica Vilches. „Flikker op hier, kreng! Hoe wil je dat wij ons werk doen?!” „Deze bedreigingen vallen nog mee, toch?”, zegt Vilches sarcastisch. De bekende activiste, die op minder dan vijf minuten rijden van Zenteno woont, heeft al veel over zich heen gekregen. Doodsbedreigingen werden op de muren van haar huis gespoten. Haar auto werd in brand gestoken. Amnesty International riep de Chileense overheid zelfs op Vilches politiebescherming te bieden. „Maar de gemeente en de politie  hier  profiteren  mee. Anders hadden ze de aanleg van deze illegale putten allang gestopt”, zegt ze.  Tijdens een rondleiding door de rivierbedding telt ze zeker zeven illegale putten. Diepe gaten in de grond met buizen die richting de avocado-plantages lopen. „En het water voor de inwoners, dat wij via buurtcomité’s beheren, wordt steeds schaarser. Hoe bedenk je het ook, om je eigen volk het recht tot water te ontzeggen?”, zegt Vilches. In de nieuwe grondwet, het afgelopen jaar geschreven door een grondwetgevende vergadering van 155 direct gekozen volksvertegenwoordigers, wordt toegang tot water een grondrecht. Carolina Vilches (geen familie van Veronica) is afgevaardigde uit de provincie Petorca en schreef mee aan deze grondwet. Voor haar was het geprivatiseerde watersysteem een reden om zich kandidaat te stellen. „Petorca is een symbool. Voor ongelijkheid, voor diefstal van grote bedrijven, van zoiets basaals als water”, vertelt ze aan de telefoon.  „In de grondwet veranderen we de prioriteit van toegang tot water en het beheer van water. Het gebruik door mensen komt op één en de natuur op twee. Pas daarna volgt de agrarische sector”, zegt Carolina Vilches. „Daarnaast worden overheidsinstanties aangewezen om het water te beheren, in tegenstelling tot de particuliere entiteiten die dat nu doen. Zo hoeven gemeenten geen water meer van bedrijven te kopen en hoeven ze hun inwoners niet langer te vernederen door ze met vrachtwagens drinkwater te geven.”  Het afgelopen jaar schreef een grondwetgevende vergadering in Chili aan een nieuwe grondwet. Het is het eindresultaat  van een beweging die begon in 2019, toen massale protesten het dagelijks leven in Chili platlegden, tegen ongelijkheid, lage pensioenen, en dure zorg en onderwijs. De grote boosdoener was volgens de betogers de huidige grondwet, die nog dateert uit het tijdperk van Pinochet en de vrije markt veel ruimte biedt. Via een referendum werd besloten een grondwetgevende vergadering een nieuwe grondwet te laten schrijven, die op 4 juli wordt gepresenteerd. Op 4 september stemmen Chilenen over de vraag of deze nieuwe grondwet inderdaad de oude moet vervangen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/04/in-het-hart-van-chili-slurpen-avocados-voor-europa-het-laatste-beetje-water-op-a4135495
2022-07-04||Opinie | Statenlid met belang kan wél meepraten over stikstof||Bij boeren en boerenvertegenwoordigers in de provinciale staten  is in het stikstofdossier mogelijk sprake van belangenverstrengeling, schreef NRC (1/7). Betrokkenen zouden niet mogen meedoen aan beraadslagingen en stemmingen omdat het thema   hun persoonlijke belangen raakt. Gedragscodes moeten echter niet worden verward met de juridisch relevante normen.  Geerten Boogaard is hoogleraar decentrale overheden (Leiden)  Douwe Jan Elzinga is emeritus hoogleraar staatsrecht (Groningen). Jarenlang zijn er problemen geweest rond het vraagstuk van de stemonthouding in gemeenteraden en provinciale staten. Omdat de Algemene wet bestuursrecht vormen van vooringenomenheid verbiedt en bestuursorganen is opgedragen hiervoor te waken, bestond flinke kramp in volksvertegenwoordigingen; menig burgemeester of  commissaris van de koning maande volksvertegenwoordigers om zich van stemming te onthouden. Omdat ook de Raad van State streng normeerde, kwam het voor dat landbouwers in plattelandsgemeenten niet mochten meestemmen over bestemmingsplannen in het buitengebied. Meerderheden konden zo zomaar in minderheden veranderen. Er is veel en intensief geklaagd over de gevolgen van deze normen.  De wetgever heeft hier eindelijk consequenties uit getrokken. In nieuwe integriteitswetgeving  is de gelding van het criterium vooringenomenheid niet meer van toepassing op leden van gemeenteraden en provinciale staten. Voor hen  keren de duidelijker normen  uit de Gemeentewet  weer terug. Onthouding gaat nu weliswaar ook gelden voor de beraadslaging in provinciale staten en gemeenteraden, maar  bij onthouding van deelname aan stemming en beraadslaging moet sprake zijn van een uitdrukkelijk en direct persoonlijk belang. Die norm moet restrictief worden geïnterpreteerd; zou hier een ruim criterium gelden, dan leidt dat tot een baaierd aan problemen.  Immers, decentrale volksvertegenwoordigers behandelen  tal van dossiers die in brede zin ook hen persoonlijk raken. Dat geldt bijvoorbeeld bij de vaststelling van aard en hoogte van decentrale belastingen, bij  onderwijsbeleid, besluitvorming over subsidies aan organisaties waarvan volksvertegenwoordigers of hun verwanten lid zijn etc. Als al deze belangen binnen de sfeer van het persoonlijk belang worden gebracht, dan zullen er vele stemonthoudingen moeten zijn en is de kans groot dat door dit afhaken niet alleen de werking van het meerderheidsbeginsel opnieuw in het gedrang komt, maar dat ook in algemene zin de beraadslaging en besluitvorming in aanzienlijke mate bemoeilijkt wordt.  Wettelijke regels zouden moeten domineren boven de vaak vage normen uit de gedragscodes. Gedragscodes zijn sociaal-politieke afspraken die niet een dwingende juridische status hebben, maar bedoeld zijn als aanvulling en uitwerking van de wettelijke normen. Is de toepassing van een gedragscode in strijd met wettelijke normen die hier gelden en met de interpretatie van die normen, dan moet onder alle omstandigheden de norm van de gedragscode wijken voor het wettelijke recht.  Waar het nu gaat om de rol van boeren en boerenvertegenwoordigers in de provinciale staten, dient vanuit dit komende wettelijke recht te worden gehandeld. En dat betekent dat alleen bij uitdrukkelijke en directe persoonlijke belangen,  zoals bijvoorbeeld die van sanering en uitkoop,  betrokkenen niet mee mogen doen aan beraadslaging en besluitvorming. Er is verder geen enkele dwingende wettelijke noodzaak hen weg te houden van beraadslaging en stemming over het meer algemene stikstofbeleid in de provincies.  ||https://www.nrc.nl//nieuws/2022/07/04/statenlid-met-belang-kan-wel-meepraten-over-stikstof-a4135494
2022-07-04||Kabinet investeert 600 miljoen om leefbaarheid kwetsbare wijken te verbeteren||Het kabinet heeft maandag een miljoenenplan aangekondigd om de leefbaarheid in kwetsbare wijken te verbeteren. Verantwoordelijk minister Hugo de Jonge (Volkshuisvesting en Ruimtelijke Ordening, CDA) steekt 600 miljoen euro in betere volkshuisvesting, afkomstig uit een daarvoor bestemd fonds. Daarnaast komt er 82 miljoen euro vrij voor het voorkomen van jeugdcriminaliteit. Ten slotte investeert het kabinet 20 miljoen in armoedebestrijding.  Voor het verbeteren van kwetsbare wijken heeft het kabinet negentien gemeenten geselecteerd, met daarin twintig buurten. In totaal wonen daar 1,2 miljoen mensen. De wijken liggen verspreid over heel Nederland: in onder meer Delft, Arnhem, Eindhoven, Groningen, Heerlen en Zaandam. Het is onder meer de bedoeling dat daar zo’n 25.000 particuliere woningen worden verbeterd. Dat moet gebeuren door renovatie, verduurzaming, vervangende nieuwbouw en een „transformatie van vastgoed naar woningen”.  Volgens minister De Jonge stapelen verschillende maatschappelijke problemen zich op in de buurten. „Voor de wijken waar de leefbaarheid en veiligheid onder druk staat, vergt een lange adem en veel doorzettingsvermogen.” Minister Franc Weerwind (Rechtsbescherming, D66) stelt dat „criminele verleidingen” op de loer liggen in een onveilige omgeving. Er gaan daarom miljoenen naar preventie, om te voorkomen dat jongeren vroeg in de criminaliteit belanden.  Het kabinet heeft de ambitie te hebben om „de vicieuze cirkel van problemen te doorbreken”. Om dat te bereiken, wordt er 20 miljoen euro uitgetrokken om mensen met problematische schulden te helpen. Dat gebeurt in samenspraak met gemeenten, maar hoe de aanpak er precies uit gaat zien, is niet duidelijk. In elk geval acht het kabinet het belangrijk om in onderwijs te investeren. „De school is het centrum van de wijk. Door wijken te verbeteren, maken we ook de scholen sterker”, aldus minister Dennis Wiersma (Primair en Voortgezet Onderwijs, VVD).  In het vorige kabinet stelde het ministerie van Binnenlandse Zaken al een subsidiepot van 450 miljoen euro beschikbaar voor kwetsbare wijken. Een kwart ging naar krimp- en grensregio’s en de rest naar stedelijke gebieden in onder meer Amsterdam, Rotterdam, Zaanstad en Lelystad. Frustratie heerste er bij gemeenten die niks toebedeeld kregen voor hun buurten, zoals Zeeuws-Vlaanderen, Oost-Groningen en Midden-Limburg. Ook bij het maandag gepresenteerde plan valt Zeeland buiten de boot. ||https://www.nrc.nl//nieuws/2022/07/04/kabinet-investeert-600-miljoen-om-leefbaarheid-kwetsbare-wijken-te-verbeteren-a4135490
2022-07-04||Gerda wilde een feest||Beleidsrealisator Gerda van Dijk (65, midden) poseerde voorjaar 1991 samen met studievriendinnen Jolien de Haan (66, gepensioneerd, links) en Ineke de Jonge (66, creatief ondernemer) in de Reyer Anslostraat in Amsterdam. „De wereld veroveren en veel geld verdienen. Als dertigers waren we klaar voor de toekomst: reden voor een feest. Met mijn fototoestel met zelfontspanner maakten we een foto voor de uitnodiging. Op mijn 18de ging ik pedagogie studeren aan de Vrije Universiteit in Amsterdam. Ik kreeg een kamer op Uilenstede. Naast studeren was muziek belangrijk. Ik ging veel naar concerten: Springsteen in de RAI, echt fantastisch. Ook werd ik zangeres in The Fuse, de band van mijn zwager. Jolien en Ineke kwamen vaak kijken. We kenden elkaar al van de studie en van koffieleuten bij ‘t Koffiepunt op de VU. Zij woonden bij elkaar in de Kinkerbuurt. Toen ik naar het centrum verhuisde, zagen we elkaar vaker. Urenlang Yahtzee spelen, en dus veel muziek. Ik speelde in verschillende bandjes. Eentje heette aanvankelijk The Dirty Licks, maar dat leverde vreemde boekingen op. Pas na een naamsverandering in The Licks volgden normale optredens Na ons afstuderen rolden we het werkende leven in. Waar mogelijk hielpen we elkaar. Op een avond zaten we weer samen en besloten spontaan tot een feest. Naast de wereld veroveren was het een heerlijk excuus voor een gelegenheidsband, the Buzzards. Tijdens het feest op de Unitas-boot voor het Centraal Station is er in wisselende samenstelling gespeeld. Jolien en Ineke zongen ook mee.  Onbedoeld was het een afsluiting van een periode. Niet lang daarna kregen we stuk voor stuk kinderen. We hielden wel contact. Vanwege onze pensioengerechtigde leeftijden hebben we al langer zin in een feest. Corona maakte dat lastig. Maar misschien komt het er binnenkort van. De uitnodigings-foto hebben we al.” 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/04/gerda-wilde-een-feest-a4135492
2022-07-04||Beleefd kloppen voor de hommel||De schuur in de dorpstuin is na de vakantie opeens luisterrijker. Bij elke betreding is er een massaal, diep resonerend gezoem. Alsof African killerbees op het punt staan je uit te schakelen. Maar er is niets te zien. Men zit onder het houten vloertje. En het gaat om hommels; buiten draait een eenzame schildwacht haar rondjes. Wat later blijken passanten tuinhommels, die met de langere snuit en tong voor de moeilijker bloemen. Vermoedelijk meer dan vijftig steeds weer gealarmeerde zielen.  Het rondzoemen én piepen na elke verstoring is voor alle partijen een aanslag op het gemoed. Een fiets pakken, even gereedschap zoeken – ondergronds wil het maar niet wennen. Daarom probeer ik het hommelvolk, tenslotte één superorganisme, te waarschuwen met inleidend getik van een naar binnengestoken voet. Drie tikjes, rust, drie tikjes. Ik voel me wat naïef hoopvol, naast een gemankeerd drummer. Maar: nu is de gewenning er razendsnel. Binnen enkele uren dooft de reactie op dat af en toe gegeven signaal. En binnen een halve dag op andere, daarop volgende geluiden of trillingen via de vloer.  Hooguit een vaag, weer snel wegebbend protestje. Zonder waarschuwende inleiding roept dezelfde overlast dan nog wel langdurig pandemonium op. Beleefd kloppen voor hommels – het werkt. ||https://www.nrc.nl//nieuws/2022/07/04/beleefd-kloppen-voor-de-hommel-a4135491
2022-07-04||Politie grijpt in op geblokkeerde A67, een bestuurder aangehouden||De politie heeft ingegrepen bij het boerenprotest op de A67 in de buurt van Eindhoven, zo laat ze weten op Twitter. Een politiewoordvoerder zegt tegen persbureau ANP „gesprekken te voeren” en te handhaven, onder andere „door bekeuringen uit te schrijven”. Een bestuurder die geen identiteitsbewijs kon overleggen, is aangehouden. Nabij Hapert werd de weg geblokkeerd door meerdere landbouwvoertuigen, maar na de interventie rijdt het verkeer inmiddels weer, zo laat de politie weten.||https://www.nrc.nl//nieuws/2022/07/04/politie-grijpt-in-op-geblokkeerde-a67-een-bestuurder-aangehouden-a4135489
2022-07-04||OM eist vijf jaar cel en tbs voor poging tot moord op Groningse journalist||Het Openbaar Ministerie eist een celstraf van vijf jaar met tbs tegen de twee mannen die molotovcocktails naar de woning van de Groningse journalist Willem Groeneveld hebben gegooid. Ze worden verdacht van brandstichting en poging tot moord. „De pers staat onder druk door intimidatie en geweld,” zei de officier van justitie maandag. „Daar gaat dit proces over.” In de nacht van 18 op 19 augustus 2021 gooiden de mannen (32 en 33 jaar) explosieven naar het huis van Groeneveld, die schrijft voor de lokale website Sikkom. De twee, die volgens het OM „overduidelijk zijn beïnvloed door complottheorieën”, hebben bekend. Groeneveld schreef voor Sikkom veel over corona en complotdenkers. Voorafgaand aan de nacht in augustus had hij al een jaar geen coronademonstraties meer verslagen, omdat hij zich onveilig voelde.  Die 18 augustus had hij toch weer een klein protest bijgewoond bij een Groningse vaccinatielocatie. De verdachten zagen hem daar. Later op de avond „smeedden zij, onder invloed van alcohol en drugs, plannen tegen hem”, zegt het OM. Ze overwogen graffiti op zijn huis te spuiten, of een baksteen te gooien. In een filmpje dat een van de verdachten voor het gooien van de molotovcocktails opnam, zegt hij volgens het OM „drie molo’s te gaan gooien bij een journalist, een vieze nazi”.  De officier van justitie zei tijdens de zitting maandag dat een van de verdachten verstandelijk beperkt is en de ander een psychiatrische stoornis heeft. Ze zijn beïnvloed geweest door complotdenker Joost K., die Groeneveld in een video misdadig noemde en „erger dan de NSB”. De rechtbank in Den Haag veroordeelde hem vorige week tot een celstraf van vijftien maanden voor opruiing, bedreiging en smaad.  „Een aanslag op een journalist, en zijn eveneens in de journalistiek werkzame partner, vraagt om het opleggen van een langdurige gevangenisstraf,” zei de officier van justitie maandag. Het incident in Groningen was niet de enige aanval op een journalist vorig jaar. In april werd een fotograaf in Lunteren met zijn auto een sloot in geduwd. Eerder in het voorjaar van 2021 werden journalisten die bij kerken in Urk en Krimpen aan den IJssel verslag deden, belaagd.||https://www.nrc.nl//nieuws/2022/07/04/om-eist-vijf-jaar-cel-en-tbs-voor-poging-tot-moord-op-groningse-journalist-a4135485
2022-07-04||ECB kiest voor groen: uitstoot bedrijven gaat meewegen bij opkopen van obligaties|| Fossiele energiebedrijven Shell, Repsol en OMV, de luchthaven Schiphol,  luchtvaartmaatschappij Wizz Air, grondstoffen- en mijnbouwgigant Glencore. Het zijn bedrijven die met hun activiteiten nogal wat klimaatschade veroorzaken – maar die wel op steun kunnen rekenen van de Europese Centrale Bank (ECB).  Obligaties die zij uitgaven, staan namelijk op de balans van de ECB, die de leningen de voorbije jaren opkocht. De ECB kocht in totaal zo’n 350  miljard euro aan schulden van bedrijven op, om hun leenkosten te drukken. Zo moest de economie worden aangejaagd en de – tot voor kort – zeer lage inflatie worden opgekrikt.    Maandag deed de ECB een belangrijke aankondiging: het monetair beleid wordt vergroend. Vanaf oktober dit jaar  zal de ECB klimaatoverwegingen meenemen bij de keuze voor obligaties die worden opgekocht.  Weliswaar koopt de ECB, boven op die 350 miljard euro, geen extra bedrijfsleningen meer op.   De inflatie is nu veel te hóóg in plaats van te laag en dus is het opkoopprogramma gestaakt. Maar obligaties die aflopen, worden voorlopig nog wel vervangen door nieuwe. Jaarlijks gaat het om zo’n 30 miljard euro aan bedrijfsleningen die volgens nieuwe, groene criteria zal worden herbelegd.  De ECB zal voortaan meewegen  hoe hoog de emissies zijn van bedrijven, hoe ambitieus ze zijn in emissiereductie en hoe open ze zijn over hun vervuilende activiteiten, vertelden  ECB-directieleden Isabel Schnabel en Frank Elderson maandag in een gesprek met journalisten. „Dit zal bedrijven en financiële instellingen aanzetten om transparant te zijn en om emissies geleidelijk te  reduceren”, zei Schnabel. Geen enkel bedrijf wordt vooraf uitgesloten van ECB-opkoop – ook een fossiele energiereus als Shell niet – maar als een intern scoresysteem aangeeft dat een  bedrijf onvoldoende presteert, kiest de ECB voor een andere obligatie. Ook bij onderpand dat de ECB aanneemt voor leningen aan banken gaan klimaatcriteria gelden.    Het besluit van de ECB laat zien hoe  het denken van centrale banken over klimaatverandering, een onderwerp waar zij zich een paar jaar geleden nog verre van hielden, is veranderd.  De Bank of England en de Zweedse Riksbank kondigden recentelijk soortgelijke stappen aan. Investeringen in fossiele bedrijven die de transitie niet snel genoeg maken, gelden in toenemende mate als riskant. Maar het gaat niet alleen om risicobeheersing. Centrale banken zien –  na jarenlang aarzelen  – voor zichzelf een rol weggelegd in het bereiken van de klimaatdoelen van Parijs.    Die rol is wel beperkt, zegt Frank Elderson, een Nederlandse jurist afkomstig van De Nederlandsche Bank die nu bij de ECB werkzaam is.  „Regeringen en parlementen hebben hierin de belangrijkste verantwoordelijkheid, maar we hebben allemaal de plicht om een bijdrage te leveren.”   De wettelijke basis voor de groene koerswending ligt volgens de ECB in het EU-verdrag. Hierin staat dat de primaire taak van de ECB ‘prijsstabiliteit’ is – door de ECB zelf gedefinieerd als 2 procent inflatie. Haar secundaire taak is het bijdragen aan het „algemene economische beleid” van de EU, waaronder het milieubeleid.  Op die tweede doelstelling is het nieuwe ECB-beleid gebaseerd. Mochten deze twee doelstellingen in de praktijk gaan botsen (bij de keuze of een obligatie wel of niet wordt gekocht), dan gaat prijsstabiliteit vóór klimaatbeleid, zo benadrukte Schnabel. „Er is een hiërarchie.” Het besluit van maandag, waarvoor vorig jaar al de lijnen werden uitgestippeld,  is een overwinning van de meer vernieuwende ECB-bestuursleden die klimaatactie willen. ECB-president Christine Lagarde behoort tot die groep, evenals Schnabel en Elderson. Een van de lastigste interne discussies in Frankfurt ging over het principe ‘marktneutraliteit’: het lang dominante idee dat de ECB het aanbod op de obligatiemarkt moet volgen, om de markt niet te verstoren. Dit principe gaat nu  overboord. De obligatiemarkt, zo is nu de overtuiging, is  sowieso geen ‘neutrale’ afspiegeling van de economie. Grote fossiele bedrijven zetten  verhoudingsgewijs veel obligaties uit omdat ze veel kapitaal nodig hebben.  Net als iedere financiële instelling die groener wil investeren, stuit de ECB op het woud aan criteria dat hiervoor inmiddels bestaat. Elderson zei dat de ECB zich voorlopig richt op wetgeving uit Brussel, waaronder de ‘taxonomie’, het classificatiesysteem voor groene  investeringen, en een nieuwe richtlijn voor transparantie  bij bedrijven. Toch blijft het risico bestaan op gesjoemel met duurzaamheidsambities (‘greenwashing’), zo gaf Elderson toe. „Wij zijn ons daar terdege van bewust”.  Als volgende stap overweegt de ECB om banken die langetermijnkrediet aanvragen bij de ECB, korting te geven als dat voor duurzame doelen wordt ingezet. De centrale bank van Japan geeft al voordeel aan banken die emissiereductie financieren.   ||https://www.nrc.nl//nieuws/2022/07/04/ecb-kiest-voor-groen-uitstoot-bedrijven-gaat-meewegen-bij-opkopen-van-obligaties-a4135488
2022-07-04||Een temperatuur van  min 10°C in de bodem krijgt  de Aziatische duizendknoop  eronder||Bevriezen van de bodem is een effectieve manier om de Aziatische duizendknoop te bestrijden, omdat de plant en de wortels na behandeling afsterven. Dat blijkt uit onderzoek van Wageningen University & Research (WUR). De Aziatische duizendknoop is een plant die in Nederland wordt gezien als invasieve exoot. Een duizendknoop woekert boven en onder grond, waardoor hij andere planten verdringt en met zijn scherpe wortels schade veroorzaakt aan huizen, wegen, dijken en kademuren.  De firma Tibach uit het Achterhoekse Ulft ontwikkelde een bestrijdingsmethode waarbij de grond waarin de plant wortelt wordt bevroren. In juni 2021 voerde Tibach een eerste behandeling uit in Gendringen, eveneens in de Achterhoek, op een groeiplaats van een  Aziatische duizendknoop. De plant werd eerst afgemaaid, het snoeiafval werd ter plaatse meebevroren.  Wetenschappers Chris van Dijk en Willem de Visser uit Wageningen onderzochten allereerst of het technisch mogelijk was een aanzienlijk stuk grond af te koelen tot 10 graden onder nul. De installatie van Tibach bestaat uit een koelmachine, een isolerende overkapping en zogeheten ‘vrieslansen’ die in de grond worden gestoken. Tijdens de proef werd een oppervlakte van 45 vierkante meter bevroren. Uit vooronderzoek bleek dat de plant op die locatie tot 120 centimeter diep wortelde. Het duurde 21 dagen om de minimale temperatuur te bereiken. Na behandeling en ontdooiing namen de Wageningse onderzoekers grondmonsters om te kijken of er nog vitale wortelstokken in zaten. Dat deden ze na drie weken, vervolgens opnieuw na drie maanden en aan het eind van het groeiseizoen, in november. In geen van de monsters troffen ze nog levensvatbaar materiaal van de duizendknoop en ook de afgemaaide stengels liepen niet meer uit.  Tot slot onderzochten de Wageningers eventuele neveneffecten van de bevriezingsmethode. De kwaliteit van de behandelde grond werd getest aan de hand van het organische-stofgehalte, de pH-waarde, de microbiële diversiteit en een aantal kiemtesten om te zien of andere plantenzaden bevriezing overleven. De Wageningse onderzoekers concluderen dat er geen negatieve effecten waren. Zaden van grassen en kruiden kregen door het verdwijnen van de duizendknoop juist de kans te ontkiemen.  Omdat de test werd uitgevoerd in de zomerperiode, met een buitentemperatuur van boven de 20 graden, kunnen de wetenschappers niets zeggen over de effectiviteit van de methode in andere seizoenen met lagere buitentemperaturen. „De plant moet wel fysiologisch actief zijn”, zegt onderzoeker Chris van Dijk. „Hartje winter lijkt het me daarom niet aannemelijk dat deze methode werkt. Maar het groeiseizoen begint eind maart en duurt tot eind oktober, dat is een flinke periode waarin bevriezing wel effectief is. En de winters worden eerder warmer dan kouder.”  Natuurbeheerders proberen duizendknopen in Nederland op allerlei manieren te bestrijden, onder andere door te maaien, te elektrocuteren of te besproeien met heet water. Maar deze methoden hebben vaak geen of onvoldoende effect op de wortelstokken, aldus  Van Dijk. De meest effectieve bestrijdingsmethode is op dit moment het grootschalig afgraven van besmette grond en die verbranden. Maar dat is onhandig, relatief duur, niet erg duurzaam en bovendien niet overal toepasbaar – denk aan dijken. „Het grote voordeel van bevriezing ter plekke is dat je geen besmette grond hoeft te verslepen met het risico op verspreiding”, zegt Van Dijk. Volgens de WUR is de volgende stap voor de bevriezingsmethode het opstellen van een kostenberekening en het optimaliseren van het energieverbruik. Evers: „Koeltechniek is niet een goedkope techniek, maar de prijs kan concurreren met de bestaande behandelmethoden.” Tibach is bezig met het ontwikkelen van koelmachines in verschillende groottes, want „voor twee vierkante meter is zo’n grote machine niet rendabel”. Tegelijkertijd zijn er ook partijen die juist veel grotere stukken grond in één keer willen aanpakken, van wel honderden meters. „Dat vraagt om een zwaardere koelmachine en een vaste stroomaansluiting in plaats van een aggregaat.”  Inmiddels is Tibach ook betrokken bij een onderzoek van de WUR en het EIS Kenniscentrum Insecten. Die proberen een bestrijdingsmethode te vinden voor het zogeheten mediterraan draaigatje, ook wel bekend als de ‘terrormier’. Deze mier maakt ondergrondse nesten van grote omvang.  De insecten belanden via aangekochte tuinplanten in woonwijken en zorgen vervolgens voor soms ongekende overlast. Ze maken superkolonies en kunnen dan overal voorkomen, niet alleen onder stoepen en in tuinen, maar ook veel in huizen tot zelfs hoog in flats. Beten van de mier zijn zeer pijnlijk.  Bevriezing van de grond met dezelfde techniek zou ook tegen deze exoot een uitkomst kunnen zijn. De resultaten van dit onderzoek worden in november verwacht. Naast de Japanse duizendknoop (Fallopia japonica) komen in Nederland ook de Reuze of Sachalinse duizendknoop (Fallopia sachalinensis) en de Boheemse duizendknoop (Fallopia x bohemica) voor. De Boheemse duizendknoop is een hybride tussen F. japonica en F. sachalinensis. De soorten worden aangeduid met de verzamelnaam Aziatische duizendknopen. Het zijn inheemse planten in Japan, China, Taiwan en Korea.   
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/04/een-temperatuur-van-min-10c-in-de-bodem-krijgt-de-aziatische-duizendknoop-eronder-a4135487
2022-07-04||&#8216;Ajax akkoord met Tottenham Hotspur over recordtransfer Bergwijn&#8217;||Ajax heeft een overeenkomst bereikt met de Engelse club Tottenham Hotspur over de transfer van aanvaller Steven Bergwijn. Dat melden Voetbal International en De Telegraaf maandag op basis van bronnen rondom de Amsterdamse club. Met de transfer zou een bedrag van 30 miljoen euro gemoeid zijn. Het zou de duurste inkomende transfer voor Ajax zijn in de clubgeschiedenis. Tot de deal definitief is, staat dat record op naam van Sébastien Haller, voor wie Ajax in de winterstop van het seizoen 2020/2021 22,5 miljoen euro betaalde aan West Ham United. Nederlands international Steven Bergwijn, die in de jeugd bij Ajax speelde, bereikte enkele weken terug al een persoonlijk akkoord met zijn voormalige club. Volgens De Telegraaf wacht Ajax na een mondeling akkoord zondagavond op de officiële bevestiging vanuit Londen, waarna de club Bergwijn maandag nog medisch zou willen keuren. De Amsterdammers zijn met hun nieuwe trainer Alfred Scheuder begonnen aan de voorbereiding op het nieuwe seizoen, dat op 30 juli begint met de wedstrijd om de Johan Cruijff Schaal tegen bekerwinnaar PSV. Ook andere Eredivisieclubs roeren zich op de transfermarkt. PSV trok aanvaller Luuk de Jong, die al eerder voor de Eindhovenaren uitkwam, aan van het Spaanse Sevilla. Ook bereikte de vice-kampioen een akkoord met Spartak Moskou over een transfer van Guus Til, die afgelopen seizoen op huurbasis uitkwam voor Feyenoord. De Rotterdammers, afgelopen seizoen verliezend finalist in de eerste editie van de Conference League, zien niet alleen Til vertrekken. De Colombiaanse aanvaller Luis Sinisterra vertrekt volgens onder meer Voetbal International voor 20 miljoen euro naar Leeds United.||https://www.nrc.nl//nieuws/2022/07/04/ajax-akkoord-met-spurs-over-recordtransfer-steven-bergwijn-a4135482
2022-07-04||Betoverend poppentheater over schepping en ondergang||Uiteindelijk begon de slotvoorstelling van festival The Big Sing een kwartiertje later dan gepland, dat was alles, maar achter de schermen bungelde Book of Mountains & Seas aan een zijden draadje. Paul Hillier, chef-dirigent van Ars Nova Copenhagen, moest vrijdag ziek afhaken. En verder was er eigenlijk niemand die de complexe partituur voor twaalf stemmen en twee slagwerkers beheerste – behalve dan de componist, Huang Ruo. Die was van zins de Nederlandse première van zijn werk ‘als toerist’ te bezoeken, en hij sprong in als dirigent. Vlak voor aanvang werd een van de poppenspelers onwel, vertelde Neil Wallace, artistiek leider van The Big Sing, maar ook dat probleem werd opgelost. Gelukkig maar: want hoewel vijf kwartier fantasievol muziektheater verschillende wegsluipers in de achterste rijen te machtig bleek, Book of Mountains & Seas was een belevenis. Huang Ruo, voormalig huiscomponist van het Concertgebouw, nam vier mythes uit de ‘Klassieker van bergen en zeeën’, een ruim twee millennia oud Chinees compendium van fabeldieren en geografische fictie. De gekozen verhalen gingen over het ontstaan van het heelal en de kracht van de natuur, en ze beschreven grofweg een boog van schepping naar ondergang. De Amerikaanse puppeteer Basil Twist  visualiseerde de verhalen met een beeldschone choreografie, uitgevoerd door zes poppenspelers. Niet meer dan twee doeken suggereerden een zee en een vogel, lampionnen waren zonnen. De elementaire bouwstenen van deze fabelwereld waren een dozijn versteende houtstronken: ze veranderden in een levensechte reus, die dorstig door zijn knieën zakte om een hele rivier op te slurpen. Huang Ruo is een componist met bewonderenswaardige grip op de grote vorm. Ook nu bouwde hij de spanning knap op, met het uitgesponnen derde deel als zwaartepunt. De Canadese slagwerkers Michael Murphy en Ryan Scott mochten zich hier uitleven in pulserende en verschuivende ritmes, na zich eerder te hebben beperkt tot subtiele klankdecoratie met diepe tromslagen en tempelbelletjes. De zangers van Ars Nova, dankzij zwarte pijen en effectieve belichting teruggebracht tot zingende hoofden, excelleerden zowel collectief als solistisch, met fluwelen samenzang en karaktervolle stemmen. In een mysterieus stilistisch schemergebied schakelden ze met gemak tussen quasi-renaissancepolyfonie, boventoonrijke Chinese keelklanken en jubelzang. De slotparabel, over de reus Kua Fu die in zijn jacht op de zon alle zeeën opdrinkt, droeg een urgente klimaatboodschap in zich. Maar het verfijnde ritueel werd nergens een pamflet. De verstilde, harmonisch rijke dronemuziek van de coda mondde uit in een betoverend beeld van dwarrelende perzikbloesem: zo bleef uiteindelijk de hoop. Book of Mountains & Seas, van Huang Ruo door Ars Nova Copenhagen & Toronto Percussion o.l.v. Huang Ruo. Regie: Basil Twist. Gezien: 3/7 Muziekgebouw A’dam. Inl.: thebigsing.nl  
●●●●● Weinig muziekensembles kunnen het zeggen: een kast vol prijzen én bijna opgeheven. Het overkwam kamerkoor Cappella Amsterdam dat tussen 2016 en 2020 geen rijkssubsidie kreeg omdat het Fonds Podiumkunsten „het beter dacht te weten dan bijna iedereen”, zoals bestuursvoorzitter Job Cohen zaterdag in de Beurs van Berlage tijdens festival The Big Sing memoreerde bij de viering van de 50-ste verjaardag van het koor. Cappella vierde het halve eeuwfeest (door corona twee jaar later) met een hoogtepuntenprogramma dat kraakhelder maakte waarin de kracht van het koor ligt besloten. Volgens artistiek leider Daniel Reuss is het geheim „de langjarige hechtheid tussen de zangers”.  Maar de repertoirekeus, het eigenzinnige signatuur van Reuss én diens kwaliteit als koorleider spelen minstens zo’n grote rol. Gekozen werken van David Lang, J.S. Bach  en Arvo Pärt (Kanon Pokajanen) boden een staalkaart van het kunnen van Cappella, met name in Bach en Pärt zo bedwelmend goed dat het nu al deed uitzien naar de volgende 50 jaar. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/04/betoverend-poppentheater-over-schepping-en-ondergang-a4135486
2022-07-04||Lange rijen wachtenden op Schiphol en Eindhoven Airport door protesten||Hoewel demonstrerende boeren maandag niet in de buurt van Schiphol en Eindhoven Airport te zien waren, is het erg druk op de vliegvelden. Doordat veel vakantiegangers extra vroeg naar de luchthavens kwamen, zijn er toch lange wachtrijen ontstaan. Op Schiphol duurde het voor sommige reizigers tot bijna drie uur voor ze door de beveiliging waren. Schiphol verzoekt reizigers wiens vlucht niet binnen vier uur vertrekt, om in winkelcentrum Schiphol Plaza te wachten - op die manier kan de drukte wat worden gespreid. Ook in Eindhoven stonden lange rijen, en zijn er net als in Amsterdam tenten neergezet zodat reizigers niet in de brandende zon hoeven te wachten. Eindhoven Airport roept reizigers op om niet meer dan drie uur van tevoren naar de luchthaven te komen.  Door het aangekondigde boerenprotest is het druk op Schiphol. De boeren riepen op om met trekkers naar Schiphol te gaan, tot nog toe hebben ze dit niet gedaan. Foto ANP / Hollandse Hoogte / Kappers Media
||https://www.nrc.nl//nieuws/2022/07/04/lange-rijen-wachtenden-op-schiphol-en-eindhoven-airport-door-protesten-a4135484
2022-07-04||Protesten in Ohio nadat politie zwarte man doodschoot||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/04/protesten-in-ohio-nadat-politie-zwarte-man-doodschoot-a4135465
2022-07-04||Op zoek naar die typische Parade-voorstelling||Theater De Parade 2022, 1-17/7 Den Haag. Margôt Ros & Randy Fokke: De grote actualiteiten tombola 

●●●●●
 TG Gouden Bergen: Vals verlangen 

●●●●●
 Soundwave Collective: Geschiedenis van de soldaat - Igor Stravinsky 

●●●●●
 Dean Bowen, Maxime Garcia Diaz, Martin Rombouts & Willie Darktrousers: Poetic resistance 

●●●●●
 Poetic Disasters Club: V 

●●●●●
 Op het festivalterrein vliegen kinderen – high van de ‘artistic crêpes’ – over het grasveld of maken een rondje in de zweefmolen, terwijl hun ouders aan een tafeltje hangen. Verderop proberen acteurs last-minute nog publiek voor hun voorstelling te ronselen. Het zijn klassieke taferelen op De Parade, het rondreizende theaterfestival dat tot en met 17 juli in het Haagse Westbroekpark is neergestreken.  De festivalprogrammering strekt zich uit van een speciaal kinderprogramma en laagdrempelige performances tot theatraal experiment, maar veel bezoekers zijn vooral op zoek naar ‘de typische Parade-voorstelling’. Dat is een performance die overeind blijft in een warme tent, voor een publiek dat al een paar wijntjes op heeft en af en toe iets naar het toneel schreeuwt. Zo’n voorstelling heeft humor en vaart, en het liefst zit er iemand van tv in. Die kwaliteiten heeft De grote actualiteiten tombola. Het publiek dromt dan ook samen voor de ingang van één van de grootste podia op het terrein, Teatro Cuatro, waar actrices Randy Fokke (bekend van de Albert Heijn-reclames) en Margôt Ros (tv-programma ‘Toren C’) spelen. In humoristische scènes duiken zij, als kapper en klant, in actuele thema’s. De klimaatcrisis is een catastrofe volgens de één, nepnieuws volgens de ander; ook de woningnood wordt totaal anders beleefd. Ros is lekker overdreven als de hautaine klant, Fokke innemend als kapper Mandy. De sketches lijken spontaan, maar Nathan Vecht schreef de vlotte dialogen en laat de verhaallijnen mooi samenkomen.   Op zoek naar de ultieme Parade-voorstelling zijn muzikale acts altijd kanshebbers. In Den Haag spelen bejubelde performances als Het Wim Sonneveld-complex en Roaring Twenties, maar niet iedere muzikale voorstelling is een schot in de roos, zo blijkt bij Geschiedenis van de soldaat. Composities van Igor Stravinsky worden energiek uitgevoerd, maar de regie mist richting. De verschillende personages die performer Josimar Gomes speelt, zijn maar moeilijk te volgen. Tegenover Teatro Cuatro brengt Poetic Disasters Club (de talentenpoule van Club Guy and Roni) een ode aan het vrouwelijk geslachtsorgaan. V is wild en brutaal, wat in het publiek zorgt voor ongemakkelijk lachende vriendengroepjes. Het is een hypnotiserende trip, waarin de spelers allerlei facetten van de vagina blootleggen. Zo presenteren zij in een soort modeshow de diverse verschijningsvormen van dit orgaan, inclusief haarstijlen. Er is een mini-college over genot, maar de spelers kronkelen ook in barensnood over de bühne, terwijl bassen dreunen. Hun energie is aanstekelijk, de choreografieën super strak. Dit moet één van de meest verrassende Parade-voorstellingen van de afgelopen jaren zijn. In het festivalprogramma valt V ook op, omdat de makers niet specifiek een actueel thema aanhalen. Veel voorstellingen doen dat wel: ze onderzoeken de beperkingen van ‘woke’ gedachtengoed (Poetic resistance), identiteit (Breaking the bias) of de ervaringen van minderheidsgroepen. Dat laatste gebeurt in Vals verlangen, een voorstelling die je ook drommen voor de deur gunt. Acteurs Yeliz Dogan en Ferhat Kaplan nemen vooroordelen over de Turkse gemeenschap in Nederland op de hak. Hun observaties zijn fris, komisch én kritisch. Ondertussen gaan de spelers met ‘pipa’s’ rond – op de Parade is eten of drinken nooit ver weg. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/04/op-zoek-naar-die-typische-parade-voorstelling-a4135483
2022-07-04||Tegelwip de betegeling weg!||Van audioredacteur Mila-Marie Bleeksma kreeg ik deze tip. In haar woorden:  Hebben jullie al gehoord van het NK-tegelwippen? We zijn in Nederland kampioen betegelen (zie ook mijn favoriete Instagramaccount @onderhoudsarmoe) en dat is ongezellig, slecht voor het klimaat én voor onze leefomgeving. Tijd dus om je omgeving te vergroenen! In de podcast Tuinbroekies leren fanatiek tuinierders Casper en Naan je op een informele, inspirerende en laagdrempelige manier over het creëren je eigen groene omgeving. Dus of je nou middenin de stad woont en een geveltuin wil aanleggen of een enorme tuin hebt: deze podcast is een aanrader! Tuinbroekies, tweewekelijks afleveringen van 1-2 uur, Naan Eldering en Casper Boot. ||https://www.nrc.nl//nieuws/2022/07/04/tegelwip-de-betegeling-weg-a4135481
2022-07-04||De boerenprotesten in beeld||||https://www.nrc.nl//nieuws/2022/07/04/de-boerenprotesten-in-beeld-a4135479
2022-07-04||Domme vragen bestaan niet||Het is aan de makers van Freakonomics (een boek en gelijknamige succespodcast vol tegendraadse economielessen) om aannames te bevragen. In No Stupid Questions onderzoeken journalist Stephen Dubner en psycholoog Angela Duckworth de zaken waaraan wij als maatschappij gewend zijn geraakt. Is nepotisme echt zo slecht? Is het krijgen van kinderen het allemaal wel waard? Waarom hebben we geen publieke wc’s? Zou het niet anders kunnen dan we nu denken? Vaak wel, zo blijkt.  No Stupid Questions, wekelijks afleveringen van een half uur, Freakonomics Radio/Stitcher. ||https://www.nrc.nl//nieuws/2022/07/04/domme-vragen-bestaan-niet-a4135478
2022-07-04||Vissers beëindigen blokkade haven Harlingen||De blokkade van de haven van Harlingen door demonstrerende vissers is kort na het middaguur beëindigd, zo meldt de gemeente Harlingen op Twitter. Met viskotters blokkeerden de vissers de haven, waardoor onder meer de veerdiensten naar Terschelling en Vlieland niet konden uitvaren of aanmeren.  Rederij Doeksen, dat de veerdiensten naar Vlieland en Terschelling uitvoert, stelt tegenover persbureau ANP niet te kunnen zeggen hoe laat de veerdienst weer hervat kan worden. Eerder op de dag werden ook de havens van Den Helder en Lauwersoog geblokkeerd door vissersboten, waardoor Texel en Schiermonnikoog onbereikbaar werden. Inmiddels zijn die blokkades opgeheven en kunnen de veerboten weer oversteken.  De vissers staken met de boeren mee, omdat zij ook vinden dat zij getroffen worden door de stikstofplannen van het kabinet. Zij moeten voor 1 juli een verlenging aanvragen voor de vergunning om te vissen bij natuurgebieden aan de kust, maar omdat de vissersboten ook stikstof uitstoten is dat voor veel kottervissers niet mogelijk. Daarbij keren de vissers zich tegen de plannen van het kabinet om windmolenparken op zee te bouwen.||https://www.nrc.nl//nieuws/2022/07/04/vissers-beeindigen-blokkade-haven-harlingen-a4135475
2022-07-04||Op deze plekken uiten actievoerders hun onvrede over de stikstofaanpak van het kabinet||Van Friesland tot Noord-Brabant, van Noord-Holland tot Gelderland: overal in Nederland zijn boeren en vissers aan het protesteren tegen de stikstofaanpak van het kabinet. Veerdiensten met een deel van de Waddeneilanden zijn hierdoor gestremd, online boodschappen van Albert Heijn worden niet voor iedereen bezorgd. Omdat het vanmorgen ruim drie keer minder druk was op de rijkswegen dan normaal, zorgden trekkers nog niet voor een groot aantal files. Het voornaamste deel van de boerenacties was tot op heden gericht op distributiecentra van supermarkten — tot grote ontsteltenis van supermarktenbrancheorganisatie CBL. De boeren blokkeerden in totaal ruim twintig distributiecentra van de Jumbo, Albert Heijn, Lidl, Coop, Vomar en Plus. Onder meer in Zwolle, Breda, Geldermalsen, Oosterhout, Almere, Alkmaar en Haaksbergen was het ‘s ochtends raak. Op sommige plekken, bijvoorbeeld in Veghel, werd de boerenblokkade op last van de politie opgebroken. Vissers
Opvallend is ook de rol van de vissers, die in de boer een lotgenoot lijken te hebben gevonden. Ook zij hebben het gevoel hard te worden geraakt door de stikstofplannen in Den Haag. Om die reden zetten ze hun vissersboten in om het waterverkeer te ontregelen. Zondagavond blokkeerde een groep van ongeveer vijftien vissersschepen al de haven van Lauwersoog in Groningen. Die blokkade is inmiddels opgeheven. Demonstrerende vissers bij de haven van Harlingen belemmerden tot rond het middaguur de veerdienst van en naar Waddeneilanden Vlieland en Terschelling. Ook bij een sluis in IJmuiden vonden vissersprotesten plaats. Boeren hadden eerder aangekondigd „heel Nederland plat te leggen”. Ze hebben elkaar ook aangespoord tot ontregelende acties bij de luchthavens en de Rotterdamse haven. Daar is vooralsnog echter weinig te merken van de boerenprotesten. Wel trokken boeren ‘s morgens met hun trekkers naar Hilversum, waar ze boomstammen voor de ingang van het Mediapark legden — zonder daarmee grote problemen te veroorzaken. Een stoet van zo’n driehonderd boeren heeft in en rond Hengelo kruispunten bezet met landbouwvoertuigen.||https://www.nrc.nl//nieuws/2022/07/04/op-deze-plekken-uiten-actievoerders-maandag-hun-onvrede-over-de-stikstofaanpak-van-het-kabinet-a4135474
2022-07-04||Reizigers vast op Vlieland: &#8216;Nu mis ik m&#8217;n tandartsafspraak&#8217;||Doordat vissers de haven in Harlingen blokkeren, liggen al de hele ochtend de veerdiensten met Vlieland en Terschelling eruit. De veerboot die vanochtend om 07.00 uur vanaf Vlieland vertrok, is na een stop buiten de reguliere aanlegplek in de haven van Harlingen weer teruggekomen naar het eiland. Wie te voet was, kon de veer via een loopplank verlaten, maar automobilisten konden vanaf de alternatieve aanlegplek niet van boord. Nederpopzanger Fasil Kuipers, beter bekend onder zijn artiestennaam Faske, slaagde er als een van de weinigen wél in om maandag vanaf Harlingen naar Vlieland te komen. Hij heeft er vakantieplannen. „Ik kwam aan in Harlingen en zag dat de boot op een andere plek aankwam dan normaal. Er stonden huilende kinderen te wachten en docenten die overstuur waren, het schoolreisje dat zij hadden gepland ging niet door.”  Via een loopplank konden Faske en een handvol anderen toch nog aan boord komen. „Er waren timmerlui bij die op Vlieland moesten werken, en iemand in een rolstoel werd ook aan boord gehesen.”  Watertaxi’s
Zolang de blokkade in Harlingen voortduurt, zijn de Waddeneilanden per veer niet te bereiken. De gemeenten Terschelling en Vlieland laten weten dat ze watertaxi’s inzetten voor medische spoedgevallen. Hier valt de tandartsafspraak van geboren Vlielander John Kuijper echter niet onder. „Hier op Vlieland is geen tandarts op het moment. Dus we hadden een afspraak aan wal, maar de boot van 11.50 uur gaat niet. Nu kunnen we pas op 11 augustus terecht.”  Kuijper zegt de onvrede van de boeren wel te begrijpen, maar toont evengoed zijn onvrede over de blokkades. „Nu is iederéén de dupe, ook de mensen die niets aan die hele stikstofproblematiek kunnen doen.” Rederij Doeksen, die de veerdienst tussen Vlieland en Harlingen verzorgt, was maandag niet bereikbaar voor vragen. Zanger Fasil Kuipers kon als een van de weinigen wel vanuit Harlingen naar Vlieland komen. Foto Gemma Venhuizen / NRC
||https://www.nrc.nl//nieuws/2022/07/04/reizigers-vast-op-vlieland-mis-nu-tandartsafspraak-a4135473
2022-07-04||Lange rijen, snerpende fluitjes en kolkende reggaetonritmes op Pal Mundo||Op de eerste dag van zomerfestival Pal Mundo, strepen presentatoren en artiesten op het podium onvermoeibaar landen af in Latijns-Amerika. „Is Venezuela in het huis? Brazilië? Chili? Waar zijn mijn Colombianen?” Steeds barsten andere groepjes in gejuich uit op het zonovergoten gras van het Zuiderpark in Den Haag.  Pal Mundo presenteert concerten van latin popsterren, zoals zaterdag headliners Anitta uit Brazilië en de Colombiaanse reggaetonzanger J Balvin. Een hoogtepunt is cubaton-duo Gente de Zona. Vocalisten Randy Malcolm en Alexander Delgado – de één met een hogere toon, de ander meer laag en raspend – vullen elkaar ook live perfect aan op hun kolkende, door percussie aangedreven reggaetonritmes.  Tussen de hoofdconcerten door houden dj’s en mc’s het publiek gaande met snerpende fluitjes, dansroutines en pompende publieksfavorieten. Het geluid is bij veel live-shows op het hoofdpodium matig, wat leidt tot toenemend gemor onder het publiek. Ook klinkt veel kritiek op de gebrekkige infrastructuur – er staan ondoenlijk lange rijen voor de toiletten en eetkramen.  Op veel van Anitta’s hits doen gasten mee. Dat zorgt dat ze, tijdens haar headlinershow, net iets te vaak weinig meer te doen heeft dan met haar geweldige dansers mee te bewegen op de rauwe elektronische beats en vooraf opgenomen gastvocalen. Live is het overtuigender wanneer ze focust op haar eigen zang, zoals in ‘Girl From Rio’ en de door gierende gitaren opgejutte meezingfavoriet ‘Envolver’. Op een kleiner podium maakt Farina indruk. De Colombiaanse rapper en zangeres flowt venijnig, strak en soepel op hard dreunende, pulserende reggaetonbeats. Ze geeft met haar danseressen een knallend energieke show met een expressieve, aanstekelijke choreografie en koelt zich in de zomerhitte tussendoor af door water uit een flesje over haar hoofd uit te gieten.  Gedroomde headliner J Balvin opent met streamingkanonnen als ‘Mi Gente’ en ‘Reggaeton’ maar is op veel plekken slecht hoorbaar. Hij is een coole, charismatische, gloedvol zingende performer, die daarnaast ook in heerlijk ontspannen cadans zijn woorden op de beat kan laten stuiteren. Hij sluit het hoofdpodium zaterdag af met de synthesizerklanken van ‘In Da Getto’, terwijl rondom hem vlammen het avondrood inschieten.  Latin pop Festival Pal Mundo  Gehoord: 2/7, Zuiderpark, Den Haag  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/04/lange-rijen-snerpende-fluitjes-en-kolkende-reggaetonritmes-op-pal-mundo-2-a4135472
2022-07-04||Verdachte gearresteerd voor aansturen uitvoerders moord Peter R. de Vries||De politie heeft maandag een 27-jarige Poolse man aangehouden op verdenking van het aansturen van de uitvoerders van de moord op Peter R. de Vries. Dat bevestigt het OM na berichtgeving van Het Parool en het AD. De verdachte zit in beperkingen en wordt binnen drie dagen voorgeleid aan de rechter-commissaris. Degene die de uitvoerders van de moord aanstuurt wordt in het strafdossier aangeduid als NN4229 - alle namen behalve die van betrokkenen en hun naasten zijn in het dossier uit veiligheidsoverwegingen geanonimiseerd. Volgens Het Parool en het AD zou het gaan om Krystian M., een bekende van justitie, die vastzat op verdenking van poging tot moord op 5 oktober vorig jaar in Zeewolde, toen een Poolse man ernstig gewond raakte na te zijn neergeschoten met een automatisch wapen. Peter R. de Vries werd op op 6 juli vorig jaar in Amsterdam neergeschoten, toen hij na een televisieuitzending van RTL Boulevard terugliep naar zijn auto. Hij overleed na ruim een week in het ziekenhuis. De politie arresteerde kort na de aanslag twee verdachten, Delano G. en de Poolse Kamil E.. Afgelopen maand eiste het OM een levenslange celstraf tegen beide verdachten. Justitie acht bewezen dat de 22-jarige Delano G. de fatale schoten heeft gelost, terwijl Kamil E. volgens justitie de voorverkenning deed en de schutter instrueerde.||https://www.nrc.nl//nieuws/2022/07/04/poolse-man-gearresteerd-voor-aansturen-moordenaars-peter-r-de-vries-a4135471
2022-07-04||&#8216;Gevolgen blokkades distributiecentra vandaag al merkbaar&#8217;||Vandaag al kunnen consumenten de gevolgen van de blokkades van distributiecentra merken, zo stellen supermarkten. Doordat de toegang tot de op- en overslagcentra van Albert Heijn in Utrecht en het Brabantse Oosterhout wordt versperd, moet de supermarkt online klanten nee verkopen. Albert Heijn laat desgevraagd weten te hopen dat de overheid en boeren samen tot „werkbare afspraken” kunnen komen. De brancheorganisatie van supermarkten, het Centraal Bureau Levensmiddelenhandel, reageerde maandagochtend verontwaardigd en noemt de boerenblokkades in een statement „onacceptabel”. Supermarkten hebben volgens de organisatie niets met het conflict tussen boeren en overheid te maken. Indien de blokkades aanhouden, „kan dit betekenen dat de dagelijkse boodschappen niet meer gedaan kunnen worden.” Ook moeten dan mogelijk dagverse producten worden weggegooid, staat in het statement.||https://www.nrc.nl//nieuws/2022/07/04/gevolgen-blokkades-distributiecentra-vandaag-al-merkbaar-a4135467
2022-07-04||Grote actie in Hengelo, honderden voertuigen bezetten kruisingen||Demonstrerende boeren hebben in en rond Hengelo kruispunten bezet met landbouwvoertuigen. In een lange stoet rijden de voertuigen door de stad, waar ze zich omstreeks 11.00 uur verzamelden bij afvalverwerker Twence. Dit zou zijn omdat dit bedrijf ook stikstof uitstoot, zo meldt RTV Oost. De stoet van zo’n driehonderd boeren zou uit het naastgelegen dorp Hertme richting Hengelo zijn gekomen. ||https://www.nrc.nl//nieuws/2022/07/04/grote-actie-in-hengelo-honderden-voertuigen-bezetten-kruisingen-a4135469
2022-07-04||Remco Campert: meester van lichtvoetige waarneming||„Het leven is vurrukkulluk”, zei Panda. „Jaah”, beademde Mees met een zucht. Dit zijn de onvergetelijke openingszinnen uit Het leven is vurrukkulluk van dichter, schrijver en columnist Remco Campert. Hij overleed in de nacht van zondag op maandag in zijn woonplaats Amsterdam op 92-jarige leeftijd. De ‘hele’ Campert zit in deze verrassend lichte en tegelijk melancholieke, luttele woorden uit deze roman, verschenen in 1961. Vanaf zijn debuut Vogels vliegen toch uit 1951 tot aan zijn latere romans Het satijnen hart (2006) en Hôtel du Nord (2013) is Remco Campert een meester geweest van de lichtvoetige waarneming die altijd door een besef van somberte en vergankelijkheid wordt omfloerst. Ook is hij een subtiel speler met taal. Viel destijds de spelling van ‘vurrukkulluk’ al op, ook de tweede zin is bijzonder. Mees ‘beaamt/beademt’ dit heerlijke leven met een ‘zucht’.  Weemoed en vernuftige literaire speelsheid, dat is Campert. Enkele van zijn dichtregels hebben zich een vaste plek verworven in de literatuurgeschiedenis, zoals ‘Poëzie is een daad van bevestiging’ en ‘De dood is een ontroering’. Op 6 maart 2018 gaf de toen 88-jarige Campert te kennen dat hij had besloten op te houden met schrijven. Hiermee komt een einde aan een grote literaire en gelauwerde carrière.  Hij verzorgde tot die tijd bijdragen aan het weekblad Elsevier en had twee columns in de Volkskrant. „Hij is moe en oud en heeft genoeg geschreven”, liet zijn familie aan uitgeverij De Bezige Bij weten.  In 2018 verscheen van de hand van Mirjam van Hengel Een knipperend ogenblik. Portret van Remco Campert. Aan de hand van wekelijkse gesprekken met Campert, telkens op  vrijdagmiddag, geeft ze een levendig beeld van deze, zoals ze noemt, „virtuoos terloopse dichter die altijd zijn vinger aan de pols van de tijd heeft gehouden”. Remco Campert is weleens het ‘zondagskind’ van de Nederlandse letteren genoemd. Op een wonderlijke wijze is hijzelf trouw gebleven aan deze betiteling, niet in de laatste plaats doordat hij zich telkens wist te vernieuwen, en bij hem betekent dat: zich verjongen. Als enig kind van dichter Jan Campert en actrice Joekie Broedelet werd Remco Wouter Campert geboren op 28 juli 1929 in Den Haag. Zijn ouders scheidden toen hij drie jaar was. Tot zijn twaalfde woonde hij afwisselend bij zijn moeder, vader en grootouders. De dichter Jan Campert overleed in 1943 in het concentratiekamp Neuengamme. Echo’s van dit tragische verlies van een vader keren terug in het hele oeuvre van Campert. De jaren veertig en vijftig waren voor Campert beslissend. Hij bezocht het Amsterdams Lyceum. Zijn grootste passies in die tijd waren film en vooral jazz. In 1950 richtte hij met Rudy Kousbroek (1929-2010) het gestencilde tijdschrift Braak op. Naderhand werkten ook Lucebert en Bert Schierbeek hieraan mee. Het begin van zijn literaire carrière was gelegd.   Foto David van Dam Hij leidde sinds 1950 een zwervend leven en woonde afwisselend in Parijs, Blaricum,  Amsterdam en Antwerpen. In 1966 vestigde hij zich voorgoed in Amsterdam. Hij was oprichter en enig redacteur van het tijdschrift Gedicht dat van 1974 tot 1977 verscheen. Hij werd bekroond met onder meer de Reina Prinsen Geerligsprijs voor de bundel Berchtesgaden uit 1953. De naar zijn vader vernoemde Jan Campertprijs ontving hij in 1956  voor  Met man en muis en Het huis waarin ik woonde. Zijn bundel Vogels vliegen toch verwierf de Anne Frankprijs 1958. In 1976 werd hij onderscheiden met de P.C. Hooftprijs voor zijn dichtwerk. In 2011 werd aan Campert de Gouden Ganzenveer uitgereikt en in 2015 volgde de prestigieuze bekroning met de Prijs der Nederlandse Letteren.  Behalve poëzie, romans, scenario’s schreef Campert columns voor de Haagse Post. In 1984 begon hij een column in de Volkskrant die hij vanaf 1996 tot 2006 in afwisseling met Jan Mulder schreef, onder de titel CaMu. Ondanks het vermeende ‘zondagskindachtige’ is Campert een dichter die diep nadenkt over wat poëzie is, wat de functie van een gedicht is in een wereld die, zoals hij die leerde kennen, geteisterd werd door de oorlog. Zijn eerste bundel Vogels vliegen toch opent met het gedicht ‘Credo’, waarin idealisme in strijd is met de harde werkelijkheid. Campert schrijft: ‘ik geloof in een rivier/ die stroomt van zee naar de bergen/ ik vraag van poëzie niet meer/ dan die rivier in kaart brengen’. Dat is een mooi verwoorde dichterswens. Maar dan, in de derde strofe, komt de omkering: ‘maar de kranten willen het anders/ willen droog en zwart van koppen staan/ werpen dammen op/ en dwingen rechtsomkeert’. Vooral het woord ‘rechtsomkeert’ is in dit opzicht illustratief en schitterend gevonden. De dichter moet weer weg uit het lieflijke landschap van rivieren en bergen en keihard terug naar de echte wereld. Opmerkelijk is dat ruim een halve eeuw later, in 2006, in de roman Het satijnen hart een referentie aan deze poëtica staat. Campert laat zijn hoofdpersoon, de kunstschilder Van Otterlo, zeggen: „De wereld van een kunstenaar is een binnenwereld, gevoed door de buitenwereld.”  Remco Campert in zijn studeerkamer. 1979     FOTO Spaarnestad Photo Campert verwierf vermaardheid als een van de belangrijkste vertegenwoordigers van de stroming de Vijftigers, waartoe ook  Lucebert, Gerrit Kouwenaar, Bert Schierbeek, Jan G. Elburg en de Vlaming Hugo Claus behoorden. Zij sloten in literair opzicht aan bij de beeldende kunst, zoals beoefend door schilders van de Cobra-beweging, onder wie Karel Appel en Constant.  De Vijftigers veroverden met hun stormachtige poëzie de literaire wereld. Hun beroemdste strijdkreet: ‘Er is een lyriek die wij afschaffen’. Zij schudden hiermee het gehele literaire landschap in een keer op. Letterkundigen als Bertus Aafjes en een romancier als Van Schendel,  zelfs de Forum-generatie met Ter Braak en Du Perron kwamen, tijdelijk weliswaar, op de achtergrond te staan.  Een hoogtepunt van ironische taalvirtuositeit is Tjeempie! of Liesje in Luiletterland  (1968) dat Campert schreef in ‘eigen nieuwe spelling’. De lieftallige Tjeempie gaat bij tal van literatoren langs in wie met gemak Gerard Reve, Harry Mulisch en Simon Vinkenoog te herkennen zijn. Zij maakt van haar literaire onderzoek een zoektocht naar erotisch geluk, die haar door de uiteenlopende auteurs met groot genoegen wordt geschonken. Campert heeft zichzelf altijd bovenal beschouwd als dichter, daarna pas als romancier. De columnist in hem had een scherp oog voor de dagelijkse gebeurtenissen, vooral voor de politieke misstanden en ondoorgrondelijke raadsels in dit land. Ook wist hij als geen ander met, voor zijn doen, bijtende satire de taalverwaarlozing en vervuiling aan de kaak te stellen. In een interview met NRC zei hij bij het verschijnen van Het satijnen hart: „Ik ga bij het schrijven vrij direct uit van mijn eigen ervaringen; de denkwereld van een twintigjarige zou ik niet meer kunnen weergeven, de man van een jaar of vijftig die ik voor mijn volgende boek in gedachten heb, kan ik net behappen.” Deze houding typeert Campert: hij is geen bouwer van ingewikkelde filosofieën maar een schrijver voor wie het nabije, de onmiddellijke wereld, van groot belang is.  Remco Campert, 25 mei 1964.    FOTO Spaarnestad Photo Een hoogtepunt van zijn poëzie is de prachtige bundel Nieuwe herinneringen uit 2007. Het eerste gedicht ‘Op de Overtoom’ noemde criticus Kees Fens van een „superieure melancholie”. In de literaire kritiek is de titel van de bundel eigenlijk niet ter sprake gekomen, en dat is vreemd. Het is een titel zoals alleen Campert die kan bedenken: bij herinneringen gaan gedachten uit naar vroeger, naar het verleden, maar elke dag brengt nieuwe herinneringen aan. Dus Camperts herinneringen zijn van nu, van dit moment.  Deze paradoxale houding geeft ons een nieuwe blik op onze omgeving: kijken we er met Camperts ogen naar, en daartoe nodigt deze schitterende dichter ons uit, dan zien we een lichtvoetig spel van weemoed overal waar we kijken: ‘Het dooit op de Overtoom/ maar het vriest ook alweer op/ melden mijn voeten/ ik blijf dicht bij huis/ steeds dichter/ wolken worden zwaarder van onkleur/ de geur van gisteren hangt aan me.’  Deze regels maken opnieuw duidelijk dat Campert een dichter is die verdwaald lijkt tussen heden en verleden, tussen toekomst en gisteren. Verdwaald is misschien niet het goede woord; daar op die plek hoort hij thuis, nieuwe herinneringen verzamelend, al heeft hij een oude jas aan.  De Amsterdamse Overtoom als locatie voor dit gedicht is treffend gekozen: ooit was de Overtoom water, nu is die van steen en asfalt. De dichter voelt zich er thuis, hier is hij ‘steeds dichter bij huis’. Fascinerend hoe een schrijver een prachtig, constant oeuvre heeft weten te bouwen in een levenslange aandacht voor de binnen- en buitenwereld, voor harde werkelijkheid en het verschiet van rivieren, landschappen, berkenbomen. Naast zijn wekelijkse columns over Somberman en over poëzie in de Volkskrant bleef Campert zelf actief als dichter. Sinds Nieuwe herinneringen publiceerde hij de bundels Licht van mijn leven (2014), Langs de Kaai (2016) en Open ogen (2018). In deze laatste bundel toont Campert zich een geëngageerd dichter die zijn blik richt op de nieuwstaferelen die hij dagelijks via krant en televisie aanziet: de oorlog in Syrië, de hartverscheurende taferelen met vluchtelingen op de Middellandse Zee. Campert dichtte: „Ik zag een jongetje zitten / verwezen op een stoeltje / bedekt met bloed / en asgrauw puinstof”. Tot slot noteert hij berustend: „Dit gedicht helpt hem niet / maar het is genoteerd.”  Voor Campert was schrijven van poëzie en zijn columns een levensnoodzaak. In 2016 zei hij nog in de  documentaire De tijd duurt één mens lang: „Schrijven is leven, als ik daarmee ophoud ben ik er niet meer.” Een van de laatste keren dat Campert in de openbaarheid trad was naar aanleiding van de nazi-sympathieën van zijn vriend en collega-Vijftiger Lucebert, zoals die in de biografie Lucebert (2018) van Wim Hazeu uit de doeken wordt gedaan. In 1949 leerde Campert het werk van Lucebert kennen, daarna raakten ze bevriend, niet in de laatste plaats als jazzliefhebbers. „Ik heb nooit iets vermoed en ik vind het verschrikkelijk”, aldus Campert. Desalniettemin nam Campert het eerste exemplaar van de biografie in ontvangst in het Stedelijk Museum in Amsterdam. Het was een van zijn laatste optredens: deze veelzijdigste vertegenwoordiger van de Vijftigers die naar eigen zeggen „altijd de jongste zou blijven van zijn generatie”, want alle andere Vijftigers waren hem al ontvallen. Correctie (4 juli 2022): in een eerdere versie van dit artikel stond abusievelijk vermeld dat Campert in  Amsterdam is geboren. Dat klopt niet en is hierboven aangepast.||https://www.nrc.nl//nieuws/2022/07/04/remco-campert-meester-van-lichtvoetige-waarneming-a4135468
2022-07-04||Minister Helder wil ouderenzorg anders organiseren: zelfredzaam en &#8216;digitaal als het kan&#8217;||De ouderenzorg van de toekomst moet er heel anders uit gaan zien dan die van vandaag de dag. Vanwege de grote schaarste aan personeel en de stijgende zorgvraag, moeten ouderen zelfredzamer worden, langer thuis blijven wonen en meer gebruik gaan maken van technologische innovatie. Minister voor Langdurige Zorg en Sport, Conny Helder (VVD), heeft maandag plannen voor een „transformatie” van de sector tot 2040 gepresenteerd in een brief aan de Tweede Kamer. In de plannen van minister Helder, die tot stand kwamen na overleg met tal van organisaties die betrokken zijn bij de ouderenzorg, moet zorg digitaal geleverd worden als dat kan: bijvoorbeeld via het beeldbellen met een verpleegkundige, assistentie van een robot bij het innemen van medicijnen of een gps-tracker die mantelzorgers inseint. De plannen moeten „de kwaliteit van zorg verhogen en zorgverleners ontlasten”, zo staat in het persbericht bij de Kamerbrief.  Doordat Nederland vergrijst zullen in de toekomst naar verwachting meer mensen gebruikmaken van ouderenzorg, terwijl het aantal zorgmedwerkers vermoedelijk niet navenant mee zal stijgen. Bovendien zal de sector de toegenomen zorgvraag het hoofd moeten kunnen bieden. Helder schrijft aan de Kamer dat er in 2030 50.000 woningen beschikbaar moeten komen voor ouderen met intensieve zorgvragen, zodat deze langer thuis kunnen blijven wonen. De komende maanden gaat Helder met haar collega-minister Hugo De Jonge (Volkshuisvesting en Ruimtelijke Ordening, CDA) om de tafel om die plannen uit te werken. De plannen van Helder moeten de komende jaren een verandering in gang zetten, zodat de „nieuwe norm in heel Nederland werkelijkheid wordt”, zo valt te lezen in het persbericht. „De vrijblijvendheid is voorbij”, schrijft Helder aan de Kamer, over haar plannen die ze in fasen en in samenwerking met tal van organisaties wil uitvoeren.||https://www.nrc.nl//nieuws/2022/07/04/minister-helder-wil-ouderenzorg-anders-organiseren-zelfredzaam-en-digitaal-als-het-kan-a4135459
2022-07-04||Blokkade visserijhaven Lauwersoog opgeheven||De vissers die maandagochtend de haven in het Groningse Lauwersoog blokkeerden, hebben inmiddels hun actie beëindigd. Hierdoor kan ook de veerdienst naar Schiermonnikoog weer worden hervat. De actie heeft tot 10.00 uur geduurd, zo meldt persbureau ANP. Met zo’n vijftien schepen zorgden de demonstrerende vissers ervoor dat er niets meer de haven in of uit kon. De havendienst laat na de actie aan ANP weten dat deze „keurig netjes” is verlopen. ||https://www.nrc.nl//nieuws/2022/07/04/blokkade-visserijhaven-lauwersoog-opgeheven-a4135464
2022-07-04||Hoe staat de natuur ervoor? Vragen en antwoorden over het Nederlandse stikstofprobleem||Op verschillende plekken in het land protesteren boeren en vissers tegen de stikstofaanpak van het kabinet. De stikstofaanpak zal ingrijpende gevolgen hebben voor de inrichting van Nederland en voor duizenden mensen in en rond de agrarische sector. Er is al een ‘informatie-oorlog’ gaande, waarin een deel van de critici niet gelooft in de stikstofgegevens van wetenschappers en de overheid. Hoe staat de natuur ervoor — en in hoeverre komt dit door de agrarische sector?||https://www.nrc.nl//nieuws/2022/07/04/hoe-staat-de-natuur-ervoor-vragen-en-antwoorden-over-het-nederlandse-stikstofprobleem-a4135463
2022-07-04||Bij de analyse van de beeldvorming ging  Medialogica zelf mee in de  schijntegenstelling rond adoptie||Zoals bekend weten journalisten van veel zaken een klein beetje. Dat maakt ze zeer geschikt als gasten op verjaardagen en in de talkshows, ze kunnen overal  over meepraten. Maar ze zijn minder geschikt als deskundigen. Maar nu kwam er  een programma op televisie met een onderwerp waar ik écht iets van wist: adoptie. Medialogica (NPO2) ging dit keer over het adoptie-debat. Als adoptievader ben ik ervaringskundige, ik ben op cursus geweest, en ik heb er boeken  over gelezen.  Vorig jaar februari schortte de regering de adoptie vanuit het buitenland op  omdat er te veel wantoestanden zijn in de landen van herkomst. Kinderen werden ter adoptie aangeboden zonder toestemming van de biologische ouders. Ook bleken de papieren vaak vervalst. Er was sprake van kinderroof, kinderhandel, zelfs van  baby farms (mensenfokkerijen). Omdat dit in het buitenland gebeurde, had de Nederlandse regering daar nauwelijks grip op. Beter stoppen dus.  Tot verbazing van de commissie die de regering hierin adviseerde, en tot verbijstering van de anti-adoptie-activisten die in het programma aan het woord komen,  koos het nieuwe kabinet dit jaar ervoor om de adoptie vanuit het buitenland toch weer te hervatten. Volgens Medialogica komt dit doordat de media weliswaar al jaren aandacht besteden aan de misstanden, maar daarnaast vertellen ze ontroerende, positieve verhalen over adoptie, en die laatste blijven beter hangen bij het publiek. Liever opgroeien in een rijk land in een gezin, is de redenering van de voorstanders in Medialogica, dan in een arm land in een weeshuis.  Maar eigenlijk is dat een andere kwestie. Waar het hier om gaat is: wat is de omvang van die wanpraktijken? En zijn ze inherent aan adoptie? De misstanden staan eigenlijk los van de vraag of een Nederlands gezin voor een kind beter is dan een weeshuis in het geboorteland. Deugt adoptie überhaupt niet? Of deugt alleen de tussenhandel niet? En wat kun je daar aan doen? Dat zou je moeten uitpluizen.  Medialogica is een programma dat officieel andere media tegen het licht houdt, en zo laat zien hoe beeldvorming werkt, en wat de invloed daarvan is. Maar vaak gaat het programma over het onderwerp zelf, in plaats van over hoe dat onderwerp in de media kwam. En in dit geval gaat het programma  mee in de schijntegenstelling wanpraktijken versus kinderen redden. De een vindt dit, de ander vindt dat. En hoe het werkelijk zit, kunnen ze niet behandelen want helaas is het halfuur al weer om. Zo gedraagt Medialogica zich precies hetzelfde als de programma’s  die het geacht wordt de maat te nemen. En had ik nog iets aan mijn deskundigheid? Ik weet  niet hoe het is om geadopteerd te zijn, bedacht ik, dus een echte ervaringskundige ben ik niet.  De meeste geadopteerden maken het goed, blijkt uit onderzoek, maar veel  worstelen met hechting en trauma. Voor hen is het nogal zwaar om geadopteerd te zijn. Of eigenlijk:  het is zwaar om door je biologische ouders te worden afgestaan. Kinderen uit weeshuizen hebben  ook problemen met hechting en trauma, misschien wel  erger.   En die wanpraktijken? Ik vermoed dat die onuitroeibaar zijn. Een rijk echtpaar komt een kind halen uit een arm land, dan treedt er marktwerking op, er valt geld te verdienen, je krijgt corruptie. Dat is het onaangenaam neokoloniale aan adoptie. Het is zo ongelijk.  Tja, eigenlijk had ik er een heleboel gedachten en vragen over, maar geen uitgesproken mening. Ik wist het even niet meer. Mijn meningen zijn sterker als er zaken spelen waar ik minder vanaf weet.  Correctie 16:23: In een eerdere versie van dit artikel stond dat de adoptie-activisten op de foto Sarah de Vos en Mirjam Blaak heten. Dat is niet zo, dus dat is aangepast. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/04/bij-het-analyseren-van-de-beeldvorming-ging-medialogica-zelf-mee-in-de-schijntegenstelling-rond-adoptie-a4135460
2022-07-04||Bij Schiphol en Rotterdamse haven nog geen last van protesten||Op Schiphol en in de Rotterdamse haven is vooralsnog weinig te merken van de boerenprotesten. De actievoerders hadden eerder gedreigd om de wegen rondom de luchthaven en rond Rotterdam plat te leggen, maar daarvan is tot op heden nog geen sprake. De marechaussee heeft pantservoertuigen klaarstaan bij Schiphol om een eventuele blokkade te verhelpen. De gemeente Haarlemmermeer liet al weten een blokkade niet zullen te tolereren.  In het Groningse Lauwersoog wordt de visserijhaven wel geblokkeerd. Demonstrerende vissers hebben de toegang tot de haven versperd, uit onvrede over het overheidsbeleid omtrent visserij en windmolenparken op zee. Een woordvoerder van EMK, een actiegroep van kottervissers, laat tegen persbureau ANP weten dat er vanuit de vissers geen acties gepland staan in Rotterdam en de Nieuwe Waterweg die de Rotterdamse haven met zee verbindt. „Dat is zo’n grote economische motor”, aldus Job Schot tegen ANP.  Eerder werden ook de havens in Harlingen en Den Helder versperd. De veerdienst Den Helder - Texel heeft daardoor enige tijd stilgelegen, maar is inmiddels weer hervat. ||https://www.nrc.nl//nieuws/2022/07/04/bij-schiphol-en-rotterdamse-haven-nog-geen-last-van-protesten-a4135458
2022-07-04||Deense politie: schutter winkelcentrum Kopenhagen heeft psychische problemen||De 22-jarige man die zondag in een winkelcentrum in Kopenhagen drie mensen doodschoot, kent „een lange geschiedenis van psychische problemen”. Zo zou hij opgenomen zijn geweest in een psychiatrische instelling. Dat heeft de Deense politie bij monde van hoofdinspecteur Søren Thomassen maandag tijdens een persconferentie bekendgemaakt.  Thomassen zei geen indicatie te hebben dat de schietpartij, waarbij de schutter „willekeurig” op winkelend publiek schoot en waarbij naast drie doden ook vier mensen gewond raakten, een terroristisch oogmerk heeft. De politie maakte verder bekend te vermoeden dat de schutter alleen handelde. De dodelijke slachtoffers zijn volgens de politie twee zeventienjarigen en een 47-jarige Russische man die in Denemarken woonde. Vier anderen raakten zwaargewond. Zij liggen in kritieke, maar stabiele conditie in het ziekenhuis. Het betreft twee Deense en twee Zweedse staatsburgers. Enkele anderen ontkwamen met lichte verwondingen toen ze het winkelcentrum in paniek ontvluchtten. Na de schietpartij meldden Deense media dat er online video’s van de verdachte circuleren waarop de vermoedelijke schutter te zien is. Op de beelden is te zien hoe hij een wapen op zichzelf richt, terwijl hij zegt dat zijn medicatie tegen schizofrenie niet werken. Zijn Youtube- en Instagram-accounts zijn na zijn aanhouding verwijderd, aldus persbureau AFP. Volgens een ooggetuige die sprak met de Deense zender TV2 maakte de schutter een „gewelddadige en boze indruk”. „Toen ik hem filmde zei hij tegen me dat het wapen niet echt was. Hij leek heel trots op wat hij deed”, zei Mahdi Al-Wazni.||https://www.nrc.nl//nieuws/2022/07/04/deense-politie-schutter-winkelcentrum-kopenhagen-heeft-psychische-problemen-a4135454
2022-07-04||ANWB: drie keer minder druk dan normaal op de wegen||Het is drie keer minder druk als normaal op de wegen, zo stelt een woordvoerder van de ANWB verkeersinformatie tegen NRC. Alleen op de A73 tussen Boxmeer en Cuijk, in het oosten van Noord-Brabant, staat een file van zeker negen kilometer. Die wordt mede veroorzaakt door een langzaam rijdende stoet trekkers. Ook hebben boeren de ingang van het Mediapark in Hilversum geblokkeerd met boomstammen. In chatgroepen op berichtendienst Telegram blijkt dat boeren plannen hebben om de hele dag routes te rijden over snelwegen. Zo heeft de chatgroep Convoy NL — ruim 25.000 abonnees — voorgesteld om iedere twee uur nieuwe groepen te vormen op te bepalen verzamelpunten. In alle twaalf provincies moet op deze manier actie worden gevoerd, waarbij boeren met hun trekkers rondjes willen gaan rijden over de rijkswegen „om de politie bezig te houden”. De ANWB blijft adviseren om de verkeersinformatie goed in de gaten te houden. De politie heeft al laten weten boetes te zullen uitschrijven voor wie zich in een trekker op de snelweg bevindt. Dit is verboden en kan een boete opleveren van 410 euro. ||https://www.nrc.nl//nieuws/2022/07/04/anwb-drie-keer-zo-rustig-als-normaal-op-de-wegen-a4135455
2022-07-04||Normaal-voorman Bennie Jolink waarschuwt boeren: maak geen nieuwe vijanden||Normaal-zanger Bennie Jolink heeft zich zondag in een post op sociale media scherp uitgesproken tegen de acties van onder meer Farmers Defense Force (FDF). Jolink, van oudsher bekend als invloedrijke voorvechter van de belangen van boeren, noemt FDF-voorman Mark van den Oever een „oproerkraaiende Brabander” die er vooral op uit zou zijn om „rotzooi te trappen”.  Volgens Jolink ondermijnen de acties van FDF, zoals het verzamelen bij het huis van stikstofminister Van der Wal (VVD), de maatschappelijke steun voor de boerenzaak. Dat er ook supporters van Willem Engel aanwezig waren, heeft volgens de boerenrocker bovendien een „rampzalige uitwerking” op de publieke opinie. „Ik herhaal nog maar eens: maak geen nieuwe vijanden! We hebben er al genoeg!” De Achterhoekse rockformatie Normaal is al sinds de jaren 70 actief, en schreef in dialect veel liedjes over het boerenleven. Jolink gebruikt de optredens geregeld om felle kritiek te uiten op overheidsbeleid richting boeren. Bennie Jolink tijdens de onthulling van een standbeeld van de Achterhoekse rockband in Hummelo. Robin van Lonkhuijsen / ANP Kippa
||https://www.nrc.nl//nieuws/2022/07/04/normaal-voorman-bennie-jolink-waarschuwt-boeren-maak-geen-nieuwe-vijanden-a4135456
2022-07-04||Supermarktorganisatie CBL noemt blokkades &#8216;onacceptabel&#8217;, eist opheffing||Het Centraal Bureau Levensmiddelenhandel (CBL), de brancheorganisatie voor supermarkten en andere voedingsbedrijven, roept maandagochtend boeren op de blokkades te beëindigen. Het CBL spreekt van „onacceptabele” acties en roept justitie en politie op stevig in te grijpen. Volgens het CBL treffen de blokkades van distributiecentra juist burgers van Nederland. „Supermarkten doen er alles aan de winkels bevoorraad te houden. Maar wanneer dergelijke blokkades langer aanhouden, kan dit echter betekenen dat de dagelijkse boodschappen niet meer gedaan kunnen worden.” Dit weekend kregen sommige klanten van Albert Heijn al te horen dat er maandag geen boodschappen bezorgd zouden worden. Tot nog toe hebben actievoerders vandaag zeker vijftien blokkades opgeworpen. Die troffen vooral distributiecentra van supermarkten, waaronder in Beilen, Zwolle, Deventer, Woerden en Heerenveen. Een boerenblokkade van het distributiecentrum van de Jumbo in Veghel is op last van de politie ‘s ochtends vroeg opgebroken. Op zeker drie plekken blokkeren ook vissers delen van havens.||https://www.nrc.nl//nieuws/2022/07/04/supermarktorganisatie-cbl-noemt-blokkades-onacceptabel-eist-opheffing-a4135453
2022-07-04||Veerdienst tussen Den Helder en Texel gestremd door vissers||Naast Lauwersoog blokkeren vissers nu ook de veerhaven in Den Helder. Hierdoor is de veerdienst tussen Den Helder en Texel momenteel gestremd, meldt aanbieder Teso op Twitter. Vissers zouden ook actievoeren in de haven van Harlingen in Friesland, die deels zou zijn geblokkeerd door twee viskotters. Via Twitter laat EMK-Vissers — een actiegroep die zich inzet voor de belangen van vissers — weten dat er wordt gedemonstreerd uit onvrede met kabinetsbeleid gericht op de visserij en windmolenparken op zee.||https://www.nrc.nl//nieuws/2022/07/04/veerdienst-tussen-den-helder-en-texel-gestremd-door-vissers-a4135452
2022-07-04||Eerste file op rijksweg: tractoren op A73 bij Haps richting Maastricht||Op de A73 richting Maastricht loopt het volgens Rijkswaterstaat momenteel vast door protestacties van boeren. Trekkers rijden op de snelweg, waardoor er ter hoogte van Haps een file van zo’n vijf kilometer is ontstaan. Eerder op de ochtend was het nog rustig, waardoor de acties nog weinig effect hadden. Dit kan veranderen als de ochtendspits goed op gang is gekomen, hoewel de ANWB meldt dat het vooralsnog rustig is op de wegen.||https://www.nrc.nl//nieuws/2022/07/04/eerste-file-op-rijksweg-tractoren-op-a73-bij-haps-richting-maastricht-a4135451
2022-07-04||Ook vissers voeren actie, blokkeren haven Lauwersoog in Groningen||Een groep van ongeveer vijftien vissersschepen heeft de haven van Lauwersoog in Groningen geblokkeerd. „Ze hebben de boel geblokkeerd. Het visserijgedeelte is afgesloten, daar kan inderdaad geen schip meer in of uit”, aldus de havenmeester maandagochtend tegen persbureau ANP. Vorige week liet demonstrantenleider Rutger van Lier uit de Achterhoek aan NRC weten dat andere sectoren zich bij de boeren zouden gaan aansluiten. Volgens Van Lier lopen horecamensen, vissers, transporteurs en ondernemers allemaal tegen hetzelfde probleem aan: „Een overheid die steeds meer macht naar zich toe trekt en een samenleving vol met controle creëert.”||https://www.nrc.nl//nieuws/2022/07/04/ook-vissers-voeren-actie-blokkeren-haven-lauwersoog-in-groningen-a4135449
2022-07-04||Trekkers op rijkswegen bij Drachten en Gieten||Op de A7 bij Drachten zijn maandagochtend vroeg de eerste trekkers gesignaleerd. Ook op de rijksweg N34 bij het Drentse Gieten rijden landbouwvoertuigen. Volgens Rijkswaterstaat zorgden de voertuigen nog niet voor grote problemen. Omdat het zo vroeg op de ochtend nog rustig is, valt de vertraging mee, zo stelt een woordvoerder tegenover persbureau ANP. Lees hieronder het advies dat Rijkswaterstaat meegaf voor wie ‘s ochtends de weg op moet:||https://www.nrc.nl//nieuws/2022/07/04/trekkers-op-rijkswegen-bij-drachten-en-gieten-a4135450
2022-07-04||Boerenacties al vroeg van start, diverse distributiecentra geblokkeerd||Op verschillende plekken in het land zijn maandagochtend vroeg al trekkers gesignaleerd. Bij distributiecentra van supermarkten zijn actievoerders aangekomen, evenals bij de haven in het Groningse Lauwersoog. Volgens een woordvoerster van Rijkswaterstaat is er op de wegen geen sprake van blokkades en leidt de aanwezigheid van de trekkers nog niet tot files. Rond 05.00 uur blokkeerde een groep boeren een distributiecentrum van supermarktketen Jumbo in het Brabantse Veghel. Zij zijn inmiddels door de ME gevorderd om te vertrekken, meldt Omroep Brabant. RTV Oost meldt dat twintig tot dertig voertuigen de ingang van het distributiecentrum van Albert Heijn in Zwolle dichtzetten. Bij het verdeelcentrum van Jumbo in Raalte en die van Aldi in Deventer zouden eveneens blokkades zijn opgezet. Boeren hadden eerder aangekondigd „heel Nederland plat te leggen” uit woede over de stikstofplannen van het kabinet. Ze hebben elkaar aangespoord tot ontregelende acties bij de luchthavens, distributiecentra en de Rotterdamse haven. Politie en Rijkswaterstaat hebben mensen opgeroepen goed voorbereid de weg op te gaan. De Koninklijke Marechaussee heeft mensen en materieel klaar om te kunnen ingrijpen als boeren luchthavens willen blokkeren. Boeren hebben het distributiecentrum van de Jumbo geblokkeerd. De protestactie van de boeren is gericht tegen de stikstofplannen van het kabinet. Foto Rob Engelaar / ANP
||https://www.nrc.nl//nieuws/2022/07/04/boerenacties-al-vroeg-van-start-diverse-distributiecentra-geblokkeerd-a4135447
2022-07-04||Liveblog over boerenprotesten||De aangekondigde boerenprotesten zijn maandagochtend vroeg begonnen. In reactie op de stikstofplannen van het kabinet, demonstreren op verschillende plekken in het land. Onder meer bij Schiphol en de haven in Rotterdam worden acties verwacht. In dit liveblog houden we het laatste nieuws bij over de protesten, en op welke snelwegen er trekkers rijden.  ||https://www.nrc.nl//nieuws/2022/07/04/liveblog-over-boerenprotesten-a4135448
2022-07-04||Teruglezen: De landelijke boerenprotesten||						De doodskist van koningin Elizabeth is dertig jaar geleden ontworpen en is gemaakt van Brits eikenhout en vanbinnen bekleed met lood. De loden voering van de kist is gebruikelijk voor leden van het koningshuis, het voorkomt namelijk dat vocht binnendringt. Zo kan het lichaam langer geconserveerd worden.  De kist werd door acht militairen de kerk binnengedragen en stond tijdens de uitvaartdienst precies in het midden van de Westminster Abbey. Boven op de kist staat een bloemstuk dat persoonlijk is uitgekozen door Elizabeths zoon, koning Charles III. Tussen het bloemstuk zit een briefje met een persoonlijke boodschap. Wat die boodschap is, is niet bekend. Bij aanvang van de dienst was Charles duidelijk geëmotioneerd. Toen de kist werd binnengedragen veegde de koning een traan weg.  De bloemen komen uit de tuin van Buckingham Palace, Clarence House en Highgrove House. In het bloemstuk zit ook rozemarijn en mirte verwerkt. Rozemarijn staat voor herinnering en mirte voor een gelukkig huwelijk. De mirte is gegroeid uit een stekje van het bruidsboeket van Elizabeth, die in 1947 trouwde met prins Philip.
					 						We sluiten dit blog. 						De Mobiele Eenheid heeft maandagavond een blokkade van een distributiecentrum in Sneek beëindigd. „Een groep mensen” die zich in de loop van de dag bij het boerenprotest had aangesloten, maar zelf geen actie voerde, weigerde volgens de politie te vertrekken. Er zijn vier mensen aangehouden, onder meer voor openlijke geweldpleging en het blokkeren van de weg. „Op dit moment is de situatie in Sneek rustig”, schrijft de politie op Twitter. Dit bericht is om 22.33 uur geüpdatet met actuele informatie van de politie.

De ME in actie in Sneek. Foto Jaring Rispens/ANP

 De ME in actie in Sneek. Foto Jaring Rispens/ANP 						De Land en Tuinbouw Organisatie Nederland (LTO) roept actievoerende boeren op om de blokkade op distributiecentra op te heffen voordat „de voedselvoorziening in gevaar komt”. In gesprek met persbureau ANP zegt voorzitter Sjaak van der Tak maandagavond dat de acties mogelijk ook ouderen en kwetsbaren raken als die „geen boodschappen ontvangen”. De blokkades van distributiecentra, en ook die van snelwegen, zijn „een onaanvaardbare manier van actievoeren”, vindt de LTO. „Een overgrote meerderheid van onze leden kijkt net als de rest van Nederland met afkeuring naar dergelijke acties, die ongeschikt en onwettelijk zijn”, licht een woordvoerder toe tegen ANP. Tegelijkertijd maken boeren en tuinders zich wat LTO betreft „terecht grote zorgen maken over wat er op ze afkomt” en geven de meeste van hen daar op een goeie manier uiting aan. Om tot beter beleid te komen, aldus de woordvoerder, moet het „over dat beleid gaan en niet over de acties”. 						De Afsluitdijk richting Noord-Holland is weer open nadat de weg kort werd geblokkeerd door demonstrerende boeren met landbouwvoertuigen. Dat meldt de ANWB. De actie leidde niet tot lange files. Hoeveel boeren aanwezig waren, is onduidelijk. De #Afsluitdijk in de #A7 is dicht richting Noord-Holland, door demonstrerende boeren. Het is onbekend hoe lang dit gaat duren. — ANWB Verkeersinformatie (@ANWBverkeer) July 4, 2022   Dit bericht is om 20.18 uur geüpdatet met nieuwe informatie van de ANWB.
 						De avondspits is maandagavond rustig verlopen en vrijwel alle door boeren geblokkeerde wegen zijn inmiddels weer vrijgegeven. Dat meldt de ANWB. Rond 19.20 uur stond er nul kilometer file. Alleen de A1 bij Hengelo is nog in beide richtingen dicht vanwege boerenacties. De afgelopen uren zorgden blokkades van landbouwvoertuigen voor vertragingen op onder meer de A67 bij de Belgische grens, de A37 vanaf de Duitse grens richting Hoogeveen en de A28 van Groningen naar Zwolle. Ook op de A6 bij de Ketelbrug in Flevoland zorgden boeren voor oponthoud.
					 						In de Gelderse gemeente Nijkerk geldt maandagavond sinds 18.00 uur een noodverordening „om de boerenprotesten in te dammen”. Dat heeft de burgemeester bekendgemaakt. De noodmaatregel is van kracht in de buurt van drie distributiecentra, die sinds deze ochtend zijn geblokkeerd door boeren die actievoeren op tractoren. Volgens de gemeente heeft de politie de boeren de mogelijkheid geboden om op eigen initiatief te vertrekken. Als zij dit weigeren, kan de politie „ingrijpen om de blokkades op te heffen”.  Nijkerk ligt in de Gelderse Vallei. In dat gebied wil het kabinet volgens de onlangs bekendgemaakte stikstofdoelen een reductie van 58 procent bereiken: voor 80 procent in stallen en 18 procent in weidegebied. De percentages zijn hard aangekomen bij de Gelderse boeren, die vrezen voor het voortbestaan van hun onderneming. De provincies werken de komende maanden de plannen uit om de stikstofdoelen te realiseren.

Een van de weilanden in de Gelderse Vallei, waar het kabinet 58 procent stikstofreductie wil behalen. Foto Sem van der Wal/ANP

 Een van de weilanden in de Gelderse Vallei, waar het kabinet 58 procent stikstofreductie wil behalen. Foto Sem van der Wal/ANP 						De politie heeft maandag tientallen boeren bekeurd en zeker twee anderen aangehouden tijdens protesten verspreid over het land. Op de A67 richting Venlo werd een zeventigjarige man aangehouden omdat hij weigerde te vertrekken. Boeren op trekkers hadden daar een afrit geblokkeerd. Op dezelfde plek werden „ruim twintig” mensen bekeurd.  Ook op de A67 bij het Brabantse Hapert moest de politie ingrijpen. Een tractorbestuurder werd aangehouden omdat hij geen identiteitsbewijs kon laten zien. „Enkele tientallen” andere bestuurders werden bekeurd voor het blokkeren van de weg in enkele gevallen voor het bellen tijdens het rijden. Al met al zijn er maandag geen „grote incidenten” geweest bij de boerenprotesten, zegt politiechef Willem Woelders tegen persbureau ANP. Volgens Woelders was er „over het algemeen goed overleg met de actievoerders” en kon de politie afspraken met hen maken.  Dit bericht is om 19.40 uur aangevuld met nieuwe politie-informatie over aanhoudingen en boetes.
 						Boerenprotesten zorgen op verschillende snelwegen aan het einde van de middag nog altijd voor oponthoud. Zo hebben boeren op trekkers de Rijnbrug geblokkeerd op de N233 tussen Kesteren en Rhenen, waardoor het overige verkeer er niet door kan. Ook op de A1 bij Knooppunt Buren, vlakbij de Duitse grens, is sprake van verkeershinder door de protesten. Datzelfde geldt voor de A6 ter hoogte van de Ketelbrug in Flevoland en de A2 bij het Limburgse Roosteren. Elders in het land begint het verkeer langzaamaan weer op gang te komen: de A37 bij het Drentse Zwartemeer is weer open, zo meldt Rijkswaterstaat. Ook op de A67 van Venlo naar Eindhoven reed het verkeer langzaam vanwege een wegversperring van tractoren, maar inmiddels kan het verkeer er weer langs.
					 						Als de boerenprotesten bij distributiecentra van supermarkten nog meerdere dagen duren, kan dat miljoenen euro’s aan verlies veroorzaken. Dat zegt een woordvoerder van supermarktkoepel CBL tegen NRC. In sommige supermarkten liggen deze maandag al minder verse producten in de schappen, met name vlees, groente en fruit. Boeren blokkeren momenteel nog een stuk of twintig distributiecentra verspreid over het land, onder meer van Jumbo, Albert Heijn, Lidl, Coop, Vomar en Plus. Hoewel de politie een eerdere blokkade in het Brabantse Veghel heeft opgeheven, zijn er volgens de CBL-woordvoerder ook nieuwe blokkades bijgekomen.  Boeren blokkeren de toegangswegen naar een distributiecentrum van Jumbo in Nieuwegein.  Foto Robin van Lonkhuijsen/ANP 						Op Schiphol en Eindhoven Airport is de ergste drukte van eerder op de dag inmiddels grotendeels voorbij. Dat zeggen woordvoerders van beide luchthavens tegen NRC. Veel reizigers kwamen extra vroeg naar de luchthaven uit vrees voor vertragingen door de aangekondigde boerenprotesten. Dat leidde tot lange rijen voor de incheckbalies en beveiligingscontroles. „Inmiddels zijn de meeste rijen opgelost”, aldus een woordvoerder van Schiphol. Hoewel het naar verwachting de hele avond nog druk blijft, loopt het volgens hem „inmiddels goed door”. Op Eindhoven Airport is het in tegenstelling tot een aantal uren eerder „nu zelfs helemaal niet druk”, zegt een woordvoerder van die luchthaven.  Boeren riepen eerder deze week in chatgroepen op tot acties bij zowel Schiphol als Eindhoven Airport, maar vooralsnog zijn daar geen protesten geweest.
					 						De politie heeft ingegrepen bij het boerenprotest op de A67 in de buurt van Eindhoven, zo laat ze weten op Twitter. Een politiewoordvoerder zegt tegen persbureau ANP „gesprekken te voeren” en te handhaven, onder andere „door bekeuringen uit te schrijven”. Een bestuurder die geen identiteitsbewijs kon overleggen, is aangehouden. Nabij Hapert werd de weg geblokkeerd door meerdere landbouwvoertuigen, maar na de interventie rijdt het verkeer inmiddels weer, zo laat de politie weten.
					 						Hoewel demonstrerende boeren maandag niet in de buurt van Schiphol en Eindhoven Airport te zien waren, is het erg druk op de vliegvelden. Doordat veel vakantiegangers extra vroeg naar de luchthavens kwamen, zijn er toch lange wachtrijen ontstaan. Op Schiphol duurde het voor sommige reizigers tot bijna drie uur voor ze door de beveiliging waren. Schiphol verzoekt reizigers wiens vlucht niet binnen vier uur vertrekt, om in winkelcentrum Schiphol Plaza te wachten - op die manier kan de drukte wat worden gespreid. Ook in Eindhoven stonden lange rijen, en zijn er net als in Amsterdam tenten neergezet zodat reizigers niet in de brandende zon hoeven te wachten. Eindhoven Airport roept reizigers op om niet meer dan drie uur van tevoren naar de luchthaven te komen.  Door het aangekondigde boerenprotest is het druk op Schiphol. De boeren riepen op om met trekkers naar Schiphol te gaan, tot nog toe hebben ze dit niet gedaan. Foto ANP / Hollandse Hoogte / Kappers Media 						De blokkade van de haven van Harlingen door demonstrerende vissers is kort na het middaguur beëindigd, zo meldt de gemeente Harlingen op Twitter. Met viskotters blokkeerden de vissers de haven, waardoor onder meer de veerdiensten naar Terschelling en Vlieland niet konden uitvaren of aanmeren.  Rederij Doeksen, dat de veerdiensten naar Vlieland en Terschelling uitvoert, stelt tegenover persbureau ANP niet te kunnen zeggen hoe laat de veerdienst weer hervat kan worden. Eerder op de dag werden ook de havens van Den Helder en Lauwersoog geblokkeerd door vissersboten, waardoor Texel en Schiermonnikoog onbereikbaar werden. Inmiddels zijn die blokkades opgeheven en kunnen de veerboten weer oversteken.  De vissers staken met de boeren mee, omdat zij ook vinden dat zij getroffen worden door de stikstofplannen van het kabinet. Zij moeten voor 1 juli een verlenging aanvragen voor de vergunning om te vissen bij natuurgebieden aan de kust, maar omdat de vissersboten ook stikstof uitstoten is dat voor veel kottervissers niet mogelijk. Daarbij keren de vissers zich tegen de plannen van het kabinet om windmolenparken op zee te bouwen.
					 						Van Friesland tot Noord-Brabant, van Noord-Holland tot Gelderland: overal in Nederland zijn boeren en vissers aan het protesteren tegen de stikstofaanpak van het kabinet. Veerdiensten met een deel van de Waddeneilanden zijn hierdoor gestremd, online boodschappen van Albert Heijn worden niet voor iedereen bezorgd. Omdat het vanmorgen ruim drie keer minder druk was op de rijkswegen dan normaal, zorgden trekkers nog niet voor een groot aantal files. Het voornaamste deel van de boerenacties was tot op heden gericht op distributiecentra van supermarkten — tot grote ontsteltenis van supermarktenbrancheorganisatie CBL. De boeren blokkeerden in totaal ruim twintig distributiecentra van de Jumbo, Albert Heijn, Lidl, Coop, Vomar en Plus. Onder meer in Zwolle, Breda, Geldermalsen, Oosterhout, Almere, Alkmaar en Haaksbergen was het ‘s ochtends raak. Op sommige plekken, bijvoorbeeld in Veghel, werd de boerenblokkade op last van de politie opgebroken. Vissers
Opvallend is ook de rol van de vissers, die in de boer een lotgenoot lijken te hebben gevonden. Ook zij hebben het gevoel hard te worden geraakt door de stikstofplannen in Den Haag. Om die reden zetten ze hun vissersboten in om het waterverkeer te ontregelen. Zondagavond blokkeerde een groep van ongeveer vijftien vissersschepen al de haven van Lauwersoog in Groningen. Die blokkade is inmiddels opgeheven. Demonstrerende vissers bij de haven van Harlingen belemmerden tot rond het middaguur de veerdienst van en naar Waddeneilanden Vlieland en Terschelling. Ook bij een sluis in IJmuiden vonden vissersprotesten plaats. Boeren hadden eerder aangekondigd „heel Nederland plat te leggen”. Ze hebben elkaar ook aangespoord tot ontregelende acties bij de luchthavens en de Rotterdamse haven. Daar is vooralsnog echter weinig te merken van de boerenprotesten. Wel trokken boeren ‘s morgens met hun trekkers naar Hilversum, waar ze boomstammen voor de ingang van het Mediapark legden — zonder daarmee grote problemen te veroorzaken. Een stoet van zo’n driehonderd boeren heeft in en rond Hengelo kruispunten bezet met landbouwvoertuigen.

In Veghel blokkeerden boeren tijdelijk het distributiecentrum van de Jumbo. Foto Rob Engelaar/ANP

 In Veghel blokkeerden boeren tijdelijk het distributiecentrum van de Jumbo. Foto Rob Engelaar/ANP 						Doordat vissers de haven in Harlingen blokkeren, liggen al de hele ochtend de veerdiensten met Vlieland en Terschelling eruit. De veerboot die vanochtend om 07.00 uur vanaf Vlieland vertrok, is na een stop buiten de reguliere aanlegplek in de haven van Harlingen weer teruggekomen naar het eiland. Wie te voet was, kon de veer via een loopplank verlaten, maar automobilisten konden vanaf de alternatieve aanlegplek niet van boord. Nederpopzanger Fasil Kuipers, beter bekend onder zijn artiestennaam Faske, slaagde er als een van de weinigen wél in om maandag vanaf Harlingen naar Vlieland te komen. Hij heeft er vakantieplannen. „Ik kwam aan in Harlingen en zag dat de boot op een andere plek aankwam dan normaal. Er stonden huilende kinderen te wachten en docenten die overstuur waren, het schoolreisje dat zij hadden gepland ging niet door.”  Via een loopplank konden Faske en een handvol anderen toch nog aan boord komen. „Er waren timmerlui bij die op Vlieland moesten werken, en iemand in een rolstoel werd ook aan boord gehesen.”  Watertaxi’s
Zolang de blokkade in Harlingen voortduurt, zijn de Waddeneilanden per veer niet te bereiken. De gemeenten Terschelling en Vlieland laten weten dat ze watertaxi’s inzetten voor medische spoedgevallen. Hier valt de tandartsafspraak van geboren Vlielander John Kuijper echter niet onder. „Hier op Vlieland is geen tandarts op het moment. Dus we hadden een afspraak aan wal, maar de boot van 11.50 uur gaat niet. Nu kunnen we pas op 11 augustus terecht.”  Kuijper zegt de onvrede van de boeren wel te begrijpen, maar toont evengoed zijn onvrede over de blokkades. „Nu is iederéén de dupe, ook de mensen die niets aan die hele stikstofproblematiek kunnen doen.” Rederij Doeksen, die de veerdienst tussen Vlieland en Harlingen verzorgt, was maandag niet bereikbaar voor vragen. Zanger Fasil Kuipers kon als een van de weinigen wel vanuit Harlingen naar Vlieland komen. Foto Gemma Venhuizen / NRC 						Vandaag al kunnen consumenten de gevolgen van de blokkades van distributiecentra merken, zo stellen supermarkten. Doordat de toegang tot de op- en overslagcentra van Albert Heijn in Utrecht en het Brabantse Oosterhout wordt versperd, moet de supermarkt online klanten nee verkopen. Albert Heijn laat desgevraagd weten te hopen dat de overheid en boeren samen tot „werkbare afspraken” kunnen komen. De brancheorganisatie van supermarkten, het Centraal Bureau Levensmiddelenhandel, reageerde maandagochtend verontwaardigd en noemt de boerenblokkades in een statement „onacceptabel”. Supermarkten hebben volgens de organisatie niets met het conflict tussen boeren en overheid te maken. Indien de blokkades aanhouden, „kan dit betekenen dat de dagelijkse boodschappen niet meer gedaan kunnen worden.” Ook moeten dan mogelijk dagverse producten worden weggegooid, staat in het statement. 						Demonstrerende boeren hebben in en rond Hengelo kruispunten bezet met landbouwvoertuigen. In een lange stoet rijden de voertuigen door de stad, waar ze zich omstreeks 11.00 uur verzamelden bij afvalverwerker Twence. Dit zou zijn omdat dit bedrijf ook stikstof uitstoot, zo meldt RTV Oost. De stoet van zo’n driehonderd boeren zou uit het naastgelegen dorp Hertme richting Hengelo zijn gekomen.  						De vissers die maandagochtend de haven in het Groningse Lauwersoog blokkeerden, hebben inmiddels hun actie beëindigd. Hierdoor kan ook de veerdienst naar Schiermonnikoog weer worden hervat. De actie heeft tot 10.00 uur geduurd, zo meldt persbureau ANP. Met zo’n vijftien schepen zorgden de demonstrerende vissers ervoor dat er niets meer de haven in of uit kon. De havendienst laat na de actie aan ANP weten dat deze „keurig netjes” is verlopen.
					 						Op verschillende plekken in het land protesteren boeren en vissers tegen de stikstofaanpak van het kabinet. De stikstofaanpak zal ingrijpende gevolgen hebben voor de inrichting van Nederland en voor duizenden mensen in en rond de agrarische sector. Er is al een ‘informatie-oorlog’ gaande, waarin een deel van de critici niet gelooft in de stikstofgegevens van wetenschappers en de overheid. Hoe staat de natuur ervoor — en in hoeverre komt dit door de agrarische sector? 						Op Schiphol en in de Rotterdamse haven is vooralsnog weinig te merken van de boerenprotesten. De actievoerders hadden eerder gedreigd om de wegen rondom de luchthaven en rond Rotterdam plat te leggen, maar daarvan is tot op heden nog geen sprake. De marechaussee heeft pantservoertuigen klaarstaan bij Schiphol om een eventuele blokkade te verhelpen. De gemeente Haarlemmermeer liet al weten een blokkade niet zullen te tolereren.  In het Groningse Lauwersoog wordt de visserijhaven wel geblokkeerd. Demonstrerende vissers hebben de toegang tot de haven versperd, uit onvrede over het overheidsbeleid omtrent visserij en windmolenparken op zee. Een woordvoerder van EMK, een actiegroep van kottervissers, laat tegen persbureau ANP weten dat er vanuit de vissers geen acties gepland staan in Rotterdam en de Nieuwe Waterweg die de Rotterdamse haven met zee verbindt. „Dat is zo’n grote economische motor”, aldus Job Schot tegen ANP.  Eerder werden ook de havens in Harlingen en Den Helder versperd. De veerdienst Den Helder - Texel heeft daardoor enige tijd stilgelegen, maar is inmiddels weer hervat.
					 						Boerenactievoerders hebben vanmorgen met boomstammen een blokkade opgeworpen voor het Mediapark in Hilversum. Een woordvoerder van de NPO heeft tegen persbureau ANP gezegd dat de actie geen gevolgen heeft voor de uitzendingen, die gewoon kunnen doorgaan. Vorige week maandag trok het Mediapark ook al de aandacht van een groep boeren op zo’n veertig trekkers. Die actie duurde ongeveer anderhalf uur, waarna de boeren in overleg met de politie huiswaarts keerden. 						Het is drie keer minder druk als normaal op de wegen, zo stelt een woordvoerder van de ANWB verkeersinformatie tegen NRC. Alleen op de A73 tussen Boxmeer en Cuijk, in het oosten van Noord-Brabant, staat een file van zeker negen kilometer. Die wordt mede veroorzaakt door een langzaam rijdende stoet trekkers. Ook hebben boeren de ingang van het Mediapark in Hilversum geblokkeerd met boomstammen. In chatgroepen op berichtendienst Telegram blijkt dat boeren plannen hebben om de hele dag routes te rijden over snelwegen. Zo heeft de chatgroep Convoy NL — ruim 25.000 abonnees — voorgesteld om iedere twee uur nieuwe groepen te vormen op te bepalen verzamelpunten. In alle twaalf provincies moet op deze manier actie worden gevoerd, waarbij boeren met hun trekkers rondjes willen gaan rijden over de rijkswegen „om de politie bezig te houden”. De ANWB blijft adviseren om de verkeersinformatie goed in de gaten te houden. De politie heeft al laten weten boetes te zullen uitschrijven voor wie zich in een trekker op de snelweg bevindt. Dit is verboden en kan een boete opleveren van 410 euro.
					 						Normaal-zanger Bennie Jolink heeft zich zondag in een post op sociale media scherp uitgesproken tegen de acties van onder meer Farmers Defense Force (FDF). Jolink, van oudsher bekend als invloedrijke voorvechter van de belangen van boeren, noemt FDF-voorman Mark van den Oever een „oproerkraaiende Brabander” die er vooral op uit zou zijn om „rotzooi te trappen”.  Volgens Jolink ondermijnen de acties van FDF, zoals het verzamelen bij het huis van stikstofminister Van der Wal (VVD), de maatschappelijke steun voor de boerenzaak. Dat er ook supporters van Willem Engel aanwezig waren, heeft volgens de boerenrocker bovendien een „rampzalige uitwerking” op de publieke opinie. „Ik herhaal nog maar eens: maak geen nieuwe vijanden! We hebben er al genoeg!” De Achterhoekse rockformatie Normaal is al sinds de jaren 70 actief, en schreef in dialect veel liedjes over het boerenleven. Jolink gebruikt de optredens geregeld om felle kritiek te uiten op overheidsbeleid richting boeren. Bennie Jolink tijdens de onthulling van een standbeeld van de Achterhoekse rockband in Hummelo. Robin van Lonkhuijsen / ANP Kippa 						Het Centraal Bureau Levensmiddelenhandel (CBL), de brancheorganisatie voor supermarkten en andere voedingsbedrijven, roept maandagochtend boeren op de blokkades te beëindigen. Het CBL spreekt van „onacceptabele” acties en roept justitie en politie op stevig in te grijpen. Volgens het CBL treffen de blokkades van distributiecentra juist burgers van Nederland. „Supermarkten doen er alles aan de winkels bevoorraad te houden. Maar wanneer dergelijke blokkades langer aanhouden, kan dit echter betekenen dat de dagelijkse boodschappen niet meer gedaan kunnen worden.” Dit weekend kregen sommige klanten van Albert Heijn al te horen dat er maandag geen boodschappen bezorgd zouden worden. Tot nog toe hebben actievoerders vandaag zeker vijftien blokkades opgeworpen. Die troffen vooral distributiecentra van supermarkten, waaronder in Beilen, Zwolle, Deventer, Woerden en Heerenveen. Een boerenblokkade van het distributiecentrum van de Jumbo in Veghel is op last van de politie ‘s ochtends vroeg opgebroken. Op zeker drie plekken blokkeren ook vissers delen van havens. 						Naast Lauwersoog blokkeren vissers nu ook de veerhaven in Den Helder. Hierdoor is de veerdienst tussen Den Helder en Texel momenteel gestremd, meldt aanbieder Teso op Twitter. Vissers zouden ook actievoeren in de haven van Harlingen in Friesland, die deels zou zijn geblokkeerd door twee viskotters. Via Twitter laat EMK-Vissers — een actiegroep die zich inzet voor de belangen van vissers — weten dat er wordt gedemonstreerd uit onvrede met kabinetsbeleid gericht op de visserij en windmolenparken op zee. 						Op de A73 richting Maastricht loopt het volgens Rijkswaterstaat momenteel vast door protestacties van boeren. Trekkers rijden op de snelweg, waardoor er ter hoogte van Haps een file van zo’n vijf kilometer is ontstaan. Eerder op de ochtend was het nog rustig, waardoor de acties nog weinig effect hadden. Dit kan veranderen als de ochtendspits goed op gang is gekomen, hoewel de ANWB meldt dat het vooralsnog rustig is op de wegen. 						Een groep van ongeveer vijftien vissersschepen heeft de haven van Lauwersoog in Groningen geblokkeerd. „Ze hebben de boel geblokkeerd. Het visserijgedeelte is afgesloten, daar kan inderdaad geen schip meer in of uit”, aldus de havenmeester maandagochtend tegen persbureau ANP. Vorige week liet demonstrantenleider Rutger van Lier uit de Achterhoek aan NRC weten dat andere sectoren zich bij de boeren zouden gaan aansluiten. Volgens Van Lier lopen horecamensen, vissers, transporteurs en ondernemers allemaal tegen hetzelfde probleem aan: „Een overheid die steeds meer macht naar zich toe trekt en een samenleving vol met controle creëert.” 						Op de A7 bij Drachten zijn maandagochtend vroeg de eerste trekkers gesignaleerd. Ook op de rijksweg N34 bij het Drentse Gieten rijden landbouwvoertuigen. Volgens Rijkswaterstaat zorgden de voertuigen nog niet voor grote problemen. Omdat het zo vroeg op de ochtend nog rustig is, valt de vertraging mee, zo stelt een woordvoerder tegenover persbureau ANP. Lees hieronder het advies dat Rijkswaterstaat meegaf voor wie ‘s ochtends de weg op moet: 						Op verschillende plekken in het land zijn maandagochtend vroeg al trekkers gesignaleerd. Bij distributiecentra van supermarkten zijn actievoerders aangekomen, evenals bij de haven in het Groningse Lauwersoog. Volgens een woordvoerster van Rijkswaterstaat is er op de wegen geen sprake van blokkades en leidt de aanwezigheid van de trekkers nog niet tot files. Rond 05.00 uur blokkeerde een groep boeren een distributiecentrum van supermarktketen Jumbo in het Brabantse Veghel. Zij zijn inmiddels door de ME gevorderd om te vertrekken, meldt Omroep Brabant. RTV Oost meldt dat twintig tot dertig voertuigen de ingang van het distributiecentrum van Albert Heijn in Zwolle dichtzetten. Bij het verdeelcentrum van Jumbo in Raalte en die van Aldi in Deventer zouden eveneens blokkades zijn opgezet. Boeren hadden eerder aangekondigd „heel Nederland plat te leggen” uit woede over de stikstofplannen van het kabinet. Ze hebben elkaar aangespoord tot ontregelende acties bij de luchthavens, distributiecentra en de Rotterdamse haven. Politie en Rijkswaterstaat hebben mensen opgeroepen goed voorbereid de weg op te gaan. De Koninklijke Marechaussee heeft mensen en materieel klaar om te kunnen ingrijpen als boeren luchthavens willen blokkeren. Boeren hebben het distributiecentrum van de Jumbo geblokkeerd. De protestactie van de boeren is gericht tegen de stikstofplannen van het kabinet. Foto Rob Engelaar / ANP 						De aangekondigde boerenprotesten zijn maandagochtend vroeg begonnen. In reactie op de stikstofplannen van het kabinet, demonstreren op verschillende plekken in het land. Onder meer bij Schiphol en de haven in Rotterdam worden acties verwacht. In dit liveblog houden we het laatste nieuws bij over de protesten, en op welke snelwegen er trekkers rijden.  ||https://www.nrc.nl//nieuws/2022/07/04/boeren-blokkeren-distributiecentra-supermarkten-trekkers-op-snelwegen-a4135445
2022-07-04||Hoe groot worden de boerenprotesten nog?||Na weken van felle acties hebben de boeren aangekondigd vandaag weer een stap verder te gaan. De politie vreest dat de boeren hierbij steun krijgen van een harde kern van beroepsdemonstranten. Verslaggever Wilmer Heck volgt deze en andere demonstraties al jaren en ziet hoe de onvrede steeds grimmiger vormen aanneemt. Gaat het boerenprotest uitgroeien tot een breder verzet tegen de overheid? Lees ook: Beroepsdemonstranten zie je bij nagenoeg elk protest||https://www.nrc.nl//nieuws/2022/07/04/hoe-groot-worden-de-boerenprotesten-nog-a4135444
2022-07-04||Column | De Zaankanter heeft nog minder aanleg voor geluk dan ik||De Zaanbrug wordt vervangen. ‘Misschien wel de laatste keer dat ik hier moet wachten’, dacht ik zaterdag toen we in gezinsverband tien minuten voor ‘een open brug’ stonden.  Over vervanging van de Zaanbrug, die Wormer verbindt met Wormerveer, is minimaal twintig jaar vergaderd. Het leven is hier trager, de besluitvorming stroperig. Je zou ook kunnen zeggen dat de bestuurders goed geworteld zijn in de samenleving omdat ze tijdig begonnen met vergaderen. Een brug is van levensbelang, weet ik als kind uit het rivierenland. De film over de slag om Arnhem, mijn geboorteplaats, heet niet voor niets A Bridge Too Far. Sterker: als Arnhem geen brug had gehad was er van een slag om Arnhem helemaal geen sprake geweest. Terug naar Wormer. Als ze daar geen brug hadden gemaakt hadden we er niet eens gewoond. Inmiddels ben ik gewend aan het leven met een ophaalbrug. Dat is vooral in de zomermaanden een bron van ergernis. Ik heb het ding vervloekt als ik weer eens een trein miste omdat hij weer eens open stond vanwege de tientallen plezierjachten die hier passeren. Als er al sprake is van een groeiende kloof tussen stad en platteland dan dit: wij stonden te wachten, misten treinen, kwamen te laat op het werk. Vanwege en voor hun: half naakt, liggend, lurkend van chardonnay.  Toen we er net woonden dacht ik nog dat de Zaanbrug een inspiratiebron zou zijn, dat ik er tientallen gesprekken zou kunnen optekenen, maar dat was buiten het karakter van de Zaankanter gerekend. Ze hebben nog minder aanleg voor geluk dan ik. De mensen staan hier zwijgend voor de slagboom, ze beginnen pas te fietsen als de computergestuurde slagboom helemaal omhoog is en er geen lawaai meer uit de speakers komt. Fietsers die eerder vertrekken kunnen rekenen op een uitbrander, regels zijn hier heilig. Ik heb in al die tijd een keer een leuk gesprek opgevangen tussen een man en een kind. „Opa”, vroeg het kind, „wat zit er in jouw borsten? Vet of melk?” „Ja, vet of zo”, zei de opa, waarna hij strak voor zich uit bleef kijken. En nu ligt daar in de verte opeens een indrukwekkende, tijdelijke noodbrug. Ze waren zaterdag het hefgedeelte aan het testen, dat bleef halverwege steken. „Die is nu al stuk”, zei de man voor me vanaf zijn fiets. „Dat wordt helemaal niets. Gewoon deze brug houden.” Het klonk als een bevel. Ik wilde er heel graag sentiment in horen, maar dat was er echt niet.||https://www.nrc.nl//nieuws/2022/07/04/een-nieuwe-brug-a4135421
2022-07-04||Column | Tunesische president kan straks doen wat hem goeddunkt||Na het goede nieuws over Jemen van vorige week (dat  nog steeds van kracht is!)  serveer ik u weer het vertrouwde slechte nieuws. Uit Tunesië, waar de nieuwe ontwerpgrondwet vorige week in de staatscourant is gepubliceerd.  De tekst biedt   ook goed nieuws, voor president Kais Saied namelijk, naar   wiens wensen de  grondwetgevende  commissie   nauwkeurig  lijkt te hebben geluisterd. Hij had de leden dan ook persoonlijk  uitgekozen. Maar let op,  ik schrijf lijkt: in een woedende brief  meldde  commissievoorzitter Sadok Belaïd zondag dat   de president het document in de dagen tussen aanbieding en publicatie dusdanig heeft  bijgewerkt dat het geen gelijkenis meer vertoont met zijn versie.  Nota bene!   In de brief, die is gepubliceerd in lokale media, schrijft Belaïd dat de grondwet van de president artikelen bevat die „de weg kunnen banen  naar een schandelijk dictatoriaal regime”.    Het hele grondwetgevende proces, inclusief de presidentiële bewerking, is   razendsnel gegaan: er zitten ruim vijf weken tussen de installatie van de commissie en de publicatie in de staatscourant.  Er is na   de Arabische Lente  járenlang  touwgetrokken over de grondwet van het nu bijna-vorige Tunesië,   die, hoewel er behoorlijk veel aan de toepassing schortte, wel rechtsstatelijk in orde was.  Dit keer dus bepaald   niet, wat de vraag opwerpt wat Kais Saied in zijn vorige leven als hoogleraar constitutioneel recht  heeft gedaan.  De belangrijkste punten uit Saieds document in willekeurige volgorde. De president – en dat zal voor de afzienbare toekomst Kais Saied   zijn, gezien twee grondwettelijke ambtstermijnen van vijf jaar plus nog langer in geval van nood  –  is zo goed als almachtig.  Hij benoemt de premier en ministers, of ontslaat hen, dient wetten in, is alleen verantwoordelijk voor het sluiten van verdragen  en stelt de begroting op.  Er is wel een gekozen, tweekamerig parlement, maar dat is eigenlijk alleen voor de sier. Volgens   Tunesische media  is er   geen enkel artikel dat verwijst naar  de mogelijkheid van afzetting van het staatshoofd in het geval van welke overtreding dan ook. De president kan daarentegen wel het parlement naar huis sturen.  Een nog komende nieuwe kieswet zal uitsluitsel geven of er nog een functie is voor politieke partijen;  ik vermoed  van niet. De president   benoemt en ontslaat de rechters. Einde scheiding der machten, maar die zag u al aankomen sinds hij zich in februari de controle over de rechterlijke macht toe-eigende. Vorige maand ontsloeg hij 57 rechters   op beschuldiging van corruptie en bescherming van terroristen (u weet, in dit soort systemen is elke criticus een terrorist).  De rechters gingen in staking, maar dat zal voortaan ook verboden zijn.   „De voorgestelde grondwet voorziet in een ongebreideld presidentieel systeem, met een almachtige president, een machteloos parlement en een tandeloze rechterlijke macht”, reageerde regionaal directeur van de Internationale Commissie van Juristen Saïd Benarbia   in een uitvoerige twitterdraad. Dat rest straks    van de enige democratie die de Arabische Lente in 2011 voortbracht, als tenminste de Tunesiërs dit document  goedkeuren in een referendum op 25 juli, niet toevallig precies een jaar na de coup van Kais Saied. Mijn voorspelling:  ja, met een lage opkomst, want met een steeds verder kelderende economie  maakt de bevolking zich meer zorgen over de broodprijs dan over de ontwerpgrondwet.   En daarmee zal Tunesië dan terug in het gareel zijn van de autoritaire Midden-Oosterse wereld.||https://www.nrc.nl//nieuws/2022/07/04/tunesies-president-kan-straks-doen-wat-hem-goeddunkt-a4135425
2022-07-04||Sudoku van maandag 4 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/04/sudoku-88-a4135406
2022-07-04||Column | De tijd van gedeelde normen is voorbij||
		Marijn Kruk schrijft om de week een column over de politiek en verbeelding van de Klimaattijd. 
	 

							Marijn Kruk schrijft om de week een column over de politiek en verbeelding van de Klimaattijd. 
						
 
Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS).
 Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS). 

								Meer artikelen van Marijn Kruk
							
 In l’Exercice de l’État, het cinematografische meesterwerkje van Pierre Schoeler uit 2011, raakt een minister bekneld in een demonstratie van woedend spoorwegpersoneel. Op een haar na weet de bewindsman te ontsnappen. De film weerspiegelt de soms rauwe Franse werkelijkheid: ‘gele hesjes’ die de Arc de Triomphe bestormen; havenarbeiders die raffinaderijen platleggen. Un rapport de force heet dat dan, een krachtmeting.  In Nederland laten we het daar beter niet op aankomen. De overheid gaat dan met de ‘betrokken partijen in gesprek’. Maar een geradicaliseerde minderheid van de boeren is dat stadium voorbij. Die zegt ‘oorlog’ te willen en handelt daar ook naar. Snelwegen worden geblokkeerd, ministers thuis lastiggevallen, trekkers staan intimiderend bij de ingang van het ministerie – enfin, we hebben het allemaal gezien. Voor maandag  staan massale acties gepland,  het land ‘gaat plat’.  Vanuit de regering wordt gesust. Te midden van al het trekkergeweld kreeg de oproep van minister Wopke Hoekstra (Buitenlandse Zaken, CDA) op Twitter vorige week, om toch vooral naar elkaar te blijven luisteren, bijna iets aandoenlijks. Ineens was  dat de taal  van een voorbije tijd. Want de boeren gaan verder dan de Franse machinisten. Met hun enorme tractoren als wapen dagen ze het geweldsmonopolie van de staat zelf uit.  Hoe ga je als politieagent zo’n gevaarte te lijf? De regering wil het leger niet inzetten omdat dit het beeld vestigt van een staat van beleg. Maar de werkelijkheid is natuurlijk gewoon dat we in een uitzonderingstoestand zijn beland – als een omineuze vooruitblik wat ons te wachten staat als de klimaatcrisis voortschrijdt en we nog veel grotere offers zullen moeten brengen.  In de Verenigde Staten is van gesprek al zo’n vijftien jaar geen sprake meer, laat staan dat er naar elkaar wordt geluisterd. Hier is een geradicaliseerde minderheid, de Republikeinse partij, erin geslaagd beslag te leggen op een van de belangrijkste instituties van het land: het Hooggerechtshof, officieel belast met het toetsen van wetten aan de grondwet, in de praktijk negen „gekostumeerde door de politieke aangewezen individuen die de stemmen zoeken bij de uitkomsten die ze willen”, zoals de politiek analist Ezra Klein schreef in zijn column in The New York Times.  Gevolg: het federale recht op abortus sneuvelde, en afgelopen week werd ook klimaatwaakhond EPA gekortwiekt. Volgens Klein is de tijd van gedeelde normen voorbij. Dit is The Age of Power, en iemand als Mitch McConnell, de diep cynische leider van de Republikeinse senaatsfractie, begrijpt dat als geen ander. Klimaatactivisten begrijpen dat zelf gelukkig óók, getuige een boek als het vorig jaar verschenen The New Climate War, door de Amerikaanse klimatoloog en geofysicus Michael Mann. Het schetst een ontluisterend beeld van hoe de fossiele industrie er decennialang in slaagde twijfel te zaaien over de opwarming van de aarde. Maar welke politiek hoort daarbij? Dat is misschien wel dé vraag van onze klimaattijd.  Op de linkerflank werden daartoe politiek-filosofen als Thomas Hobbes en Carl Schmitt uit het vet gehaald, zoals in het in 2018 verschenen Climate Leviathan van de Amerikaanse geograaf Joel Wainwright. Dat is op het oog niet zo vreemd. We leven wat CO2-uitstoot betreft immers al een jaar of veertig in de uitzonderingstoestand die denkers als Hobbes en Schmitt theoretiseerden. Maar het voert wel richting een wereld van absolutismen. In een essay in NRC verkende redacteur Marike Stellinga de ruimte tussen al te blije groei en al te sombere degrowth. Het leverde een rijkgeschakeerd palet op, met aandacht voor nuance en onderhandeling. Het lijkt me verreweg te prefereren boven gestaald vriend-vijand-denken.  Maar is dat nog wel aan ons? Hoe lang behoort dit nog tot de politieke keuzemogelijkheden? ||https://www.nrc.nl//nieuws/2022/07/04/de-tijd-van-gedeelde-normen-is-voorbij-a4135392
2022-07-04||Oud-minister van Onderwijs Arie Pais (92)  overleden||Oud-minister van Onderwijs Arie Pais   is vorige week op 92-jarige leeftijd overleden.  Zo maakte zijn familie zaterdag bekend in een rouwadvertentie in NRC. VVD’er Pais was getrouwd met partijgenote Eegje Schoo, die later ook minister werd. Tussen 1977 en 1981 was hij minister in kabinet-Van Agt I. Hij schrapte de middenschoolplannen van zijn voorganger, PvdA’er Van Kemenade. en was verantwoordelijk voor de tweefasenstructuur in het wetenschappelijk onderwijs. Ook was hij  raadslid en hoogleraar in Amsterdam, Eerste Kamerlid en vicepresident van de Europese Investeringsbank. Pais was van Joodse afkomst en overleefde de oorlog als onderduiker. (NRC)||https://www.nrc.nl//nieuws/2022/07/04/vvder-oud-minister-van-onderwijs-arie-pais-92-overleden-a4135429
2022-07-04||Rebekka Timmer partijvoorzitter BIJ1||Rebekka Timmer is zaterdag verkozen tot voorzitter van BIJ1. 74 procent van de leden van de politieke partij was het eens met haar benoeming. Timmer (22) was de enige overgebleven kandidaat, nadat vorige week tegenkandidaat Jursica Mills was afgehaakt uit onvrede over de gang van zaken bij de partij. Die zou vol zijn van „toxiciteit, vriendjespolitiek en tegenstrijdigheden”, schreef ze in een mail naar BIJ1-afdelingen. Ook met Timmers kandidaatstelling was Mills het niet eens,  schreef Het Parool vorige week. Timmer kreeg een negatief advies van de selectiecommissie, maar zette haar kandidatuur toch door. (NRC)||https://www.nrc.nl//nieuws/2022/07/04/conflicten-rebekka-timmer-partijvoorzitter-bij1-a4135428
2022-07-04||Schutter dubbele moord ‘is afgeperst’||De 32-jarige man die in maart twee mensen doodschoot in een drukke McDonald’s in Zwolle zegt dat hij maandenlang door de twee broers en hun familie werd afgeperst en bedreigd. Veysel Ü. zegt dat hij het tweetal niet wilde vermoorden. Dat schreef de NOS zaterdag op basis van politieverhoren. „Wat er in de McDonald’s gebeurd is, daar heb ik echt spijt van”, zei Ü. vorig maand tegen de recherche. „Ik schaam me vreselijk. Ook voor de kinderen die erbij waren.” Op 30 maart opende Ü. het vuur in het filiaal van de fastfoodketen. Daar waren op dat moment een hoop mensen aanwezig, onder wie  veel kinderen. (ANP)||https://www.nrc.nl//nieuws/2022/07/04/mcdonalds-schutter-dubbele-moord-is-afgeperst-a4135427
2022-07-04||Wat vindt NRC | Verkiezing  Marcos jr. toont de risico’s van desinformatie||Hoelang heeft een volk nodig om de herinnering aan een wreed en kleptocratisch bewind af te schudden? Zesendertig jaar, in het geval van de Filippijnen. Daar werd donderdag Ferdinand ‘Bongbong’ Marcos beëdigd tot president, na in mei de verkiezingen met grote meerderheid te hebben gewonnen.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Dat zijn vader, Ferdinand Marcos sr., in 1986 moest vluchten voor  een volksopstand, na jaren van autocratie waarin duizenden burgers werden gemarteld en gedood, was voor de kiezers geen bezwaar. Evenmin als de 10 miljard dollar die de vroegere president en zijn vrouw Imelda uit de staatskas hadden geroofd.  De herinnering aan die tijd is vervaagd, of beter gezegd: actief gewist en vervangen door een vals beeld. Via Facebook, YouTube en andere sociale media heeft de familie, nu geleid door Imelda (92), jarenlang gebouwd aan het verhaal dat de Marcos-jaren een ‘gouden tijdperk’ waren, waarin de welvaart steeg en het land moderniseerde.  Die campagne van desinformatie heeft alleen kunnen slagen doordat de Filippijnen (110 miljoen inwoners) nauwelijks nog vrije pers kennen. Het land staat op plaats zeven in de wereldwijde ‘straffeloosheidsindex’, waarin de Committee to Protect Journalists het aantal onopgeloste moorden op journalisten bijhoudt.  Het belangrijkste kritische medium in de Filippijnen, nieuwssite Rappler, is onder Marcos’ voorganger Rodrigo Duterte voortdurend bedreigd en vecht momenteel tegen gedwongen sluiting. Dat medeoprichter Maria Ressa vorig jaar de Nobelprijs voor de Vrede kreeg voor haar strijd tegen nepnieuws en desinformatie, heeft Rappler geen bescherming geboden. De situatie in de Filippijnen laat zien hoe nepnieuws en desinformatie de overhand kunnen krijgen als ze niet steeds opnieuw weerlegd en gecorrigeerd worden. Zo ook in het Rusland van mede-Nobelprijswinnaar Dimitri Moeratov, waar veel burgers ervan overtuigd zijn dat Oekraïne bevrijd moet worden van nazi’s. En ook Europa is niet immuun voor halve waarheden en hele onwaarheden, bleek tijdens de pandemie. Natuurlijk, een zoon kan niet verantwoordelijk worden gehouden voor de misdaden van zijn ouders, en iedere democratisch gekozen leider verdient een kans. Maar het geeft te denken dat Marcos jr. geen afstand heeft genomen van het verleden. Integendeel, hij haalt het juist aan.  „Mijn vader legde meer wegen aan en produceerde meer rijst dan alle eerdere regeringen”, zei de nieuwe president bij zijn aantreden. „Hij kreeg dingen voor elkaar. [..] Zo zal het ook gaan met zijn zoon.” In werkelijkheid steeg de armoede tijdens vaders heerschappij.   Over de zwarte bladzijden van destijds zwijgt de president, en ook over de mensenrechten in het heden heeft hij nog weinig geruststellends gezegd. Op de vraag of hij  de onder Duterte opgelegde sluiting van  Rappler zal terugdraaien, geeft hij geen commentaar. Het was dan ook deze site die in 2015 onthulde dat Marcos jr.  met een opgepoetst cv door het leven ging. Verder ligt medewerking aan het onderzoek van het Internationaal Strafhof naar Dutertes drugsoorlog niet in de verwachting, alleen al omdat Dutertes dochter nu vicepresident is. De familie Marcos is erin geslaagd een sfeer van nostalgie te scheppen naar een tijd die nooit heeft bestaan en zo de loop van de geschiedenis te bepalen. Het is te hopen dat kritische stemmen als Rappler ook de komende jaren manieren blijven vinden om tegenwicht te bieden. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/04/verkiezing-marcos-jr-toont-de-risicos-van-desinformatie-a4135412
2022-07-04||Opinie | Vergeten||Na twee jaar uitstel gaan mijn man  en ik eindelijk weer eens naar een concert. Een paar dagen van tevoren worden onze kaartjes gecanceld.  We balen maar ik voel me ook  schuldig tegenover onze 17-jarige oppas. Wie weet wat voor  vets ze heeft laten schieten voor deze oppas-gig.  Ik stuur haar een afzegging  met  uitgebreide verontschuldigingen. Uit haar reactie blijkt dat ze gelukkig niet al te teleurgesteld is:  „Maakt niet uit, ik was het toch vergeten.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/04/vergeten-a4135409
2022-07-04||Bijna alles draait om  de aandelen in  Tencent||Van maaltijdbezorging tot fintech: investeringsmaatschappij Prosus heeft een portefeuille van zo’n 85 bedrijven. Maar eigenlijk gaat het altijd over Tencent. Logisch, want de Chinese techgigant vertegenwoordigt 80 procent van de waarde van Prosus, op dit moment 120 miljard euro. Dat gaat nu wellicht  veranderen. Vorige week, bij de presentatie van de jaarcijfers, maakte Prosus bekend aandelen Tencent te gaan verkopen en de opbrengst direct te gebruiken voor de inkoop van eigen aandelen. Een plan met als doel de beurskoers omhoog te krijgen.  Prosus worstelt al lang  met een teleurstellende koers. Er is al tijden sprake van te grote discount: de beurswaarde van Prosus is stukken lager dan de waarde van de totale portefeuille. Die korting liep de afgelopen maanden op tot maar liefst 60 procent. Een „onacceptabel niveau”, aldus topman Bob Van Dijk in het jaarverslag.  Een jaar geleden verkocht Prosus al 6,5 procent van zijn Tencent-aandelen, waarmee het belang in de techgigant werd teruggebracht tot 28,9 procent. „Die transactie was leuk, maar had niet het gewenste effect op de koers van Prosus”, zegt Joren Van Aken, analist van Degroof Petercam. „Het probleem was dat bij die verkoop een lock-up-periode werd afgesproken.” Prosus deed de belofte dat het na deze transactie drie jaar lang geen extra Tencent-aandelen meer zou verkopen. „Dan zet je eigenlijk de waarde voor drie jaar vast.” Interessant is dat Prosus in overleg met Tencent deze lock-up-periode nu heeft opgeheven. Van Aken: „Voor Tencent is Prosus natuurlijk ook een grote aandeelhouder, die wil je tevreden houden.” Onduidelijk is hoeveel aandelen Tencent Prosus precies wil verkopen en ook het inkoopprogramma kent geen begrenzing in bedrag en periode. De plannen lijken direct te werken: de aandelenkoers  schoot deze week met 15 procent omhoog. Dat brengt de huidige korting onder de 40 procent.  Een andere opmerkelijke zet van Prosus is dat de variabele bonus van de top de komende jaren voornamelijk afhangt van de vraag of het management erin slaagt de korting omlaag te krijgen en laag te houden. Volgens Van Aken is dat een manier om te stimuleren dat het management niet alleen naar oplossingen voor de korte termijn kijkt.  Dat beleggers altijd naar Tencent kijken als het over Prosus gaat, vindt Van Aken begrijpelijk, maar hij houdt ook twee andere bedrijven binnen de Prosus-portefeuille op dit moment   in de gaten.  De eerste is Avito, een Russische advertentiewebsite. Die raakte in opspraak vanwege advertenties waarin militairen werden gerecruteerd voor de oorlog in Oekraïne. Prosus nam afstand van Avito en zei op zoek te gaan naar een koper voor de aandelen.  Van Aken: „Prosus stelt nog steeds dat Avito 1,6 miljard waard is, maar het lijkt mij op dit moment onmogelijk om aandelen in een Russisch bedrijf te verkopen in de westerse wereld. Naar mijn mening zou Avito dus op 0 euro in de boeken moeten staan.” Het andere zorgenkindje  is Byju’s, een techbedrijf uit India dat educatieve video’s aanbiedt. Prosus bezit zo'n 10 procent van Byju’s, naar schatting  van Van Aken is dat 2,2 miljard dollar waard. Hij ziet „een paar rode vlaggen”. Zo zou de jaarrekening van 2021  bijvoorbeeld nog steeds niet zijn goedgekeurd door de accountant. Bovendien beschuldigde  de befaamde shortseller Fraser Perring Byju’s onlangs  van oplichting.  Veel beleggers lijken dit soort ontwikkelingen niet zo interessant te vinden voor Prosus, zegt Van Aken, want ach, de waarde zit toch vooral in Tencent. „Maar Prosus heeft nog altijd de ambitie de waarde van de portefeuille beter te spreiden, van 80-20 naar 60-40 bijvoorbeeld.”||https://www.nrc.nl//nieuws/2022/07/04/bijna-alles-draait-om-de-aandelen-in-tencent-a4135408
2022-07-04||Salades||Eeuwen geleden wisten de oude Grieken en Romeinen al dat je rauwe groenten kunt klaarmaken met zout, azijn en olie. De naam ervoor was ‘herba salata’ gezouten groenten. De basis is in al die eeuwen niet veranderd. Natuurlijk, er zijn talloze variaties en recepten bijgekomen, er wordt geëxperimenteerd dat het een lust heeft. Warm wordt met koud gecombineerd, zoet met hartig, krokant met zacht, groen met peulvruchten, kaas, vlees, vis.  Maar het uitgangspunt is hetzelfde gebleven. Het knapperige van rauwe groenten die, als je geluk hebt, van zichzelf al lekker zijn en die een smaakvolle metamorfose ondergaan als je ze combineert met een eenvoudige toevoeging als zout en olie.  De naam is ook onveranderd. Salata, salad, salade, sarada, slata. In heel veel talen is het woord voor salade afgeleid van het Romeinse origineel. Dat is nog eens invloedrijk en onsterfelijk. En overal ter wereld worden ze gegeten. Ze kunnen fijn vullend en verwarmend zijn in het najaar en in de winter. En fris en licht in het voorjaar en de zomer. Zeker met warme dagen zijn ze een uitkomst. Zoals nu.  Salade Freak, kleurrijke salades voor elk seizoen’ van Jess Damuck speelt op de liefde voor salades in. Damuck is receptontwikkelaar en foodstylist en noemt zichzelf een ‘salade freak’. Ze werkte ook als culinair redacteur voor het media-imperium van beroemdheid Martha Stewart die, niet geheel verrassend, het voorwoord voor het boek heeft verzorgd.  De favoriete klus van Damuck was de lunch verzorgen voor Stewart: ze ging dan naar de markt, koos de beste producten uit en gaf alle aandacht aan de samenstelling en presentatie. Damuck vindt dat salades geen laatste moment iets moeten zijn dat je nog even toevoegt, maar een gerecht dat je met evenveel aandacht en plezier bereidt. Voor elk moment van de dag.  Het boek is onderverdeeld volgens de seizoenen en bevat ruim 100 recepten met genoeg ideeën voor het hele jaar door. Van beroemde klassiekers tot hedendaagse composities. Denk aan Japanse koolrapen met misomayonaise, het feestelijke aardbeien, rozen en sumak, het Amerikaanse Nashville hot chicken salade en de speelse ceasarsalade pizza. Voor komende week heb ik recepten gekozen uit de hoofdstukken voor de lente en zomer. Jess Damuck Salade Freak Good Cook 272 blz. €27,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/04/thuiskok-salades-a4135403
2022-07-04||In het midden||Horizontaal:1.  Zitplaats6.  Gepantserde auto10.  Past na mal of concert11.  Wanordelijk geheel13.  Drukmiddel15.  Bergleeuw17.  Voorganger van Bergkamp18.  Vervelend, zo’n rij23.  Daar werden Jan én Lilian geboren24.  Plaats van samenkomst25.  Proeven27.  Vullen30.  Geheel van regels31.  Speelde David voor Saul32.  Rolls __33.  Verzekeraar  Verticaal:1.  Jansen of Spijkers2.  Ziekelijke Engelse kunstbloem3.  Commissie4.  Noorse schaatsstad5.  Tierelier6.Das __: Kritik der politischen Ökonomie7.  Alter __8.  Ligt aan het Kanaal door Walcheren9.  Bijenproduct12.  ’Rutte ontvangt minister-president van __’14.  Dwang16.  Smaakmaker19.  Smeermiddel20.  Verhandeling21.  Past voor Parade of +22.  Verenigde staat26.  Vrouwenkanaal28.  Independence __29.  Fuseerde met Teleac en RVU Oplossing Puzzel 1 juli.Horizontaal:1. LEESBEHOEFTE 8. FOXX 9. LOT 10. NARCOTICA 13. ADRES 15. IHN 18. AUG 20. ABUIS 22. SCHIPPERS 25. ZGN 26. VIES 27. STEDENBOUWER Verticaal:1. LOODRECHT 2. EXTRA 3. EX 4. BEA 5. HACHÉ 6. EST 7. TACHTIGER 8. FLAG 10. NSDAP 11. RIDGE 12. ONPAS 14. EN 16. AB 17. RUZIE 19. UPON 21. SNS 23. IND 24. RIO 26. VW In het midden: GRAND DÉPART||https://www.nrc.nl//nieuws/2022/07/04/in-het-midden-a4135397
2022-07-04||Column | Soms hoort een recht in de grondwet thuis||Corona verkeert momenteel in een vreemd soort tussentijd; grotendeels voorbij, wachtend op de zoveelste golf? Niemand die het zeker weet, en bij de apotheek merk je dat het beste. Op de hoogtepunten van de besmettingen mochten daar niet meer dan drie mensen naar binnen. Ik weet eigenlijk niet of dat nog steeds geldt. Maar de automaat waar je een nummertje moet trekken staat nog steeds buiten. Twee wachtenden voor mij op de stoep, een vrouw heeft een stevige mondkap omgebonden, gasmasker waardig.  Ik vraag of zij al een nummer hebben getrokken. Een man zegt ja. We raken in gesprek. „Geduld is een schone zaak”, hij wijst me op het  enorme boeddhabeeld dat staat opgesteld in het huis aan de overkant. En dan zegt hij: „Bekende stem.” Hij graaft zijn geheugen af, en diept het radioprogramma op dat ik ooit presenteerde. Waarom is dat weg? Ineens weet hij nog meer: dat ik columns schrijf. Dat ik katholiek ben, of weer ben geworden.  Dit gesprek wordt niet op hoge toon gevoerd, het is vriendelijk en  tijd dodend. De man briest dus niet als hij opmerkt: „Ja, de Rooms-Katholieke Kerk: dat is in mijn ogen toch wel de grootste criminele organisatie die nu al meer dan 2.000 jaar bestaat. Wil ik niets van weten.”  De hoogste tijd om te kijken hoe ver we zijn met die nummertjes. Later denk ik: zijn er mensen die nog steeds zo over Duitsland denken? Omrijden om maar niet die vervloekte landsgrenzen te passeren? Kan je zo over Europa spreken, met zijn slavernij, sociale misstanden, twee Wereldoorlogen en een ‘lokale’ oorlog die voortduurt? Weg ermee, geen handen aan vuil maken?  Nog weer later schoot me te binnen dat ook de uitspraak van het Amerikaanse Hooggerechtshof van anderhalve week geleden, waarbij het federale recht op abortus werd teruggedraaid, kan dienen als een stok. Ga maar na: vijf van de negen rechters zijn katholiek en uiterst conservatief. Eerlijk gezegd, Roe vs Wade was nooit uitmuntende wetgeving.  Maar toch, president Joe Biden is ook katholiek, evenals Nancy Pelosi, voorzitter van het Huis van Afgevaardigden, en die zijn juist vóór dat federale recht op abortus.  Het katholicisme met haar vele kamers, waar zich bevrijdingstheologen ophouden, maar ook de zogeheten integralisten. Die laatsten willen, las ik zaterdag in deze krant, de Amerikaanse politiek ondergeschikt maken aan religie: een theocratie, zoals die bij ons alleen door de SGP wordt voorgestaan.  Nu is de abortuswetgeving weer in handen van de staten. Omineus.  Ooit was er een burgeroorlog voor nodig om ‘dat ding’ van de slavernij niet langer per staat onderling te mogen bedisselen. Soms hoort een recht in de grondwet thuis.||https://www.nrc.nl//nieuws/2022/07/04/soms-hoort-een-recht-in-de-grondwet-thuis-a4135442
2022-07-04||Djokovic maakt einde aan Wimbledon-sprookje Van Rijthoven||Tim van Rijthoven is er niet in geslaagd om de kwartfinale van Wimbledon te halen. 20-voudig grandslamwinnaar Novak Djokovic versloeg de 25-jarige Nederlander zondagavond in vier sets (6-2, 4-6, 6-1, 6-2).  Het was de eerste nederlaag voor de Brabander na acht zeges op rij, waarvan drie op het gras van Wimbledon. Van Rijthoven was de eerste Nederlander in twintig jaar die de vierde ronde van het grandslamtoernooi in Engeland wist te bereiken. Hij werd tot Wimbledon toegelaten met een wildcard nadat hij begin juni het ATP-toernooi van Rosmalen won. De nummer 104 van de wereld verliet na de wedstrijd onder luid applaus het Centre Court. Djokovic zei na afloop onder de indruk te zijn van de Nederlander. „Hij was op dreef op deze ondergrond. Hij heeft veel talent, een geweldige service en een krachtige forehand. Het duurde even voordat ik daaraan gewend was.” Maandag komt de laatste overgebleven Nederlander, Botic van de Zandschulp, nog in actie op Wimbledon. Ook hij wist de vierde ronde te behalen en neemt het daarin op tegen de nummer vier van de wereld, Rafael Nadal, die al twee grandslamtoernooien won dit jaar.  Van Rijthoven werd in de eerste set direct gebroken door de nummer drie van de wereld, maar wist zich terug te knokken met twee love games op eigen service. Hij had zelfs een aantal breekkansen, maar wist die niet te benutten waardoor de eerste set naar de Serviër ging. Ook tijdens de tweede set wist Van Rijthoven zich goed te meten met Djokovic en wist deze set zelfs te winnen door de Serviër bij een stand van 3-3 te breken. In de derde set kwam Van Rijthoven echter direct op achter stand toen hij zijn servicegame inleverde. Met name het hoog aantal onnodige fouten, 53 in totaal, zorgde ervoor dat de derde en vierde set snel beslissend gewonnen werden door de Serviër. ||https://www.nrc.nl//nieuws/2022/07/03/djokovic-maakt-einde-aan-wimbledon-sprookje-van-rijthoven-a4135443
2022-07-04||De zucht naar wraak in de legertop van Myanmar groeit||Op een geheime locatie vertelt Thazin Nyunt Aung over het mangelende wachten dat al zeven maanden duurt. Het vonnis, dood door ophanging, is de enige zekere informatie die ze heeft over haar partner, de populaire rapper en activist Phyo Zeyar Thaw.  Sinds hij op 18 november door het Myanmarese regime werd gearresteerd, lijkt hij van de aardbodem verdwenen. „Er is geen enkel contact. Ik weet niet hoe hij eraan toe is”, zegt ze. Haar blik blijft even hangen aan het vergezicht van de bergen die zich uitstrekken tot diep in Myanmar. Ze strijkt met een hand door haar halflange, sluike haar en zegt met een droevige glimlach: „Maar ik voel me nog steeds sterk.” Die  dag van de arrestatie kookte Thazin zijn favoriete gerecht wetnanyo, varkensribbetjes. Ze hoopte dat de maaltijd hem energie zou geven in het zenuwslopende ondergrondse bestaan dat de twee leidden sinds de staatsgreep van 1 februari vorig jaar. Hij had zijn bord nog maar amper leeg toen leger en politie het appartement binnenvielen.  Terwijl Thazin wist te ontsnappen, verdween Zeyar Thaw in een van de beruchte martelcentra. Die eerste dagen klampte Thazin zich vast aan de gedachte dat hij tenminste goed gegeten had. „Tijdens het verhoor krijgen gevangenen niets.”  Op haar smartphone laat ze de foto zien die in de staatsmedia verscheen nadat hij was gearresteerd. Geknield, de handen op het hoofd. Het blauwwit gestreepte T-shirt dat hij draagt is van haar. Hij zag kans het in allerijl aan te schieten als tastbare herinnering aan zijn geliefde. Ze legt de telefoon opzij en zegt: „De aanblik is onverdraaglijk.”  Na een stilte laat ze een andere foto zien. Twee ineengeklemde handen met op de polsen dezelfde tatoeage van plantjes met rode bloemen. Die lieten ze als een symbool van hun verbond samen zetten toen vorig jaar het geweld tegen demonstranten die protesteerden tegen de staatsgreep en het bewind van de junta almaar grimmiger werd. Als rapper heeft de 41-jarige Zeyar Thaw fans door het hele land. Met zijn band Acid bracht hij ruim twintig jaar geleden  het eerste hiphopalbum van Myanmar uit. De energieke optredens van de muzikanten met hun zwarte jeans, honkbalpetjes en teksten als ‘Ontwaak! Begin!’ raakten een snaar bij de jongeren die snakten naar meer bewegingsvrijheid en een toekomstperspectief. Door zijn activisme in de jongerenbeweging Wave, dat gericht was tegen het militaire bewind dat ook toen het land beheerste, belandde hij in 2008 voor drie jaar in de cel. Na zijn vrijlating in 2011 werd hij op aandringen van oppositieleidster Aung San Suu Kyi lid van haar partij de Nationale Liga voor Democratie en was hij acht jaar lang parlementslid. In 2020   besloot hij terug te keren naar zijn echte passie:  muziek.  Ook de 38-jarige Thazin is als een van de eerste rapsters van Myanmar met prikkelende teksten over de kracht van vrouwen een bekende verschijning. Haar nieuwe album lag begin vorig jaar klaar. Maar de coup dreef het duo de straat op om te protesteren.  Toen leger en politie het vuur openden op demonstranten en massale arrestaties uitvoerden, richtte Zeyar Thaw in Yangon, de grootste stad van het land, een verzetsgroep op. „Dat inspireerde veel leeftijdgenoten om mee te doen”, zegt de jonge arts Saw Thet, terwijl hij in de jungle aan een tafel van bamboe een bord rijst eet.  Zelf sloot hij zich na de staatsgreep aan bij het gewapende verzet in het oosten van Myanmar, waar hij in een ziekenhuisje werkt.  Ook Ko Jimmy, een 53-jarige schrijver en veteraan uit de democratiseringsbeweging, wacht de doodstraf nadat hij in oktober vorig jaar werd opgepakt. Hij is een van ’s lands bekendste activisten en bracht vanaf 1988 ongeveer twintig jaar als politieke gevangene achter de tralies door.  Toen na zijn vrijlating in 2012  prille hervormingen gloorden, probeerden politici hem tevergeefs te recruteren voor hun partij. Hij bleef als activist werken voor een vrijer democratischer land en dook geregeld op als hulpverlener in vluchtelingencrises en bij overstromingen.  Zijn echtgenote Nilar Thein, die in het oosten van het land bij het gewapende verzet is ondergedoken, laat via een audiobericht weten dat ook zij sinds de arrestatie van Ko Jimmy volledig in het duister tast over zijn lot. Ze heeft geen advocaat ingeschakeld omdat ze er geen vertrouwen in heeft dat die iets zou kunnen uitrichten. Onafhankelijke rechtspraak bestaat niet in Myanmar. Bovendien zijn de twee activisten opgepakt in wijken die onder de krijgswet vallen, waardoor de junta in feite naar willekeur kan handelen. Ze is niet van plan haar land te verlaten. „Velen nemen samen deel aan deze revolutie en zijn vastbesloten te winnen. Daar zal de verandering vandaan komen. Die gedachte geeft me kracht.”  Sinds de staatsgreep vinden dagelijks kleine snelle protesten plaats en er wordt nog steeds op grote schaal gestaakt. Burgers richtten honderden milities op en ook enkele etnische minderheden verhevigden hun strijd tegen de junta. Het leger is zelfs in de steden van Centraal Myanmar niet veilig en kampt met een tekort aan manschappen, nu het op zo veel fronten tegelijk moet vechten. Hoewel de junta het overgrote deel van duizenden burgerdoden op zijn geweten heeft, vermoorden ook verzetsgroepen geregeld niet-militairen die samenwerken met het regime of daarvan verdacht worden. Nilar Thein klinkt vastberaden, maar door enkele van de berichten die ze op Facebook plaatst, schemeren verdriet en zorgen. Nu eens is het een dichtregel van vrienden, dan weer een hartenkreet: „Liefste, blijf sterk, blijf gezond. Ik zal hard werken aan een weerzien.”  Als prominente activisten hebben Ko Jimmy en Nilar Thein een legendarische status. Ze raakten verliefd terwijl ze opgesloten zaten, trouwden na hun vrijlating en kregen een dochter. Kort na haar geboorte raakten ze door arrestatie weer jarenlang van elkaar gescheiden. Hun dochter werd deels door haar grootouders opgevoed. Voorheen waren politieke gevangenen gijzelaars. Nu worden ze gebruikt om woede op te koelen Bo Kyi Assistance Association for Political Prisoners Begin juni bevestigde het regime dat de doodstraf die in een geheim militair tribunaal zonder enig recht op verdediging werd opgelegd, voor beide activisten aanstaande is. Dagenlang zond de staats-tv een serie beschuldigingen uit over de „terroristische aanslagen” die de twee populaire activisten en hun netwerk zouden hebben uitgevoerd. Ook de krant pakte uit met drie pagina’s. Sindsdien maakt de geruchtencarrousel overuren met  onheilspellende berichten. Dat de boeddhistische rituelen ter voorbereiding op de dood zouden zijn uitgevoerd. Dat het vonnis al voltrokken zou zijn. Volgens de woordvoerder van het gevangenisdepartement bevinden Ko Jimmy en Zeyar Thaw zich met twee andere veroordeelden in de dodencel van de beruchte Insein-gevangenis. „We kunnen dat niet bevestigen. We beschouwen ze als vermisten”, zegt Bo Kyi, oprichter van de Assistance Association for Political Prisoners (AAPP), die jarenlange ervaring heeft met het documenteren van het lot van politieke gevangenen. Het aantal bedraagt op dit moment ruim elfduizend.  „Van velen weten we niet waar ze zich bevinden en of ze nog leven. Ze raken vermist zodra ze naar ondervragingscentra worden afgevoerd. Ze verdwijnen voor weken of maanden of voor altijd.” In het verleden werden politieke gevangenen vaak als wisselgeld gebruikt voor het verminderen van internationale druk en kritiek. Deze keer is lang niet zeker of het gaat om eenzelfde sinister schaakspel of dat de junta van plan is de doodstraf daadwerkelijk uit te voeren.  De zucht naar wraak in de legertop is groot nu het steeds aannemelijker wordt dat de strijd deze keer niet te winnen valt, meent Bo Kyi. „Voorheen waren politieke gevangenen gijzelaars. Nu worden ze gebruikt om woede op te koelen.” In gebieden van etnische minderheden die strijden voor autonomie en gelijke rechten, voert het leger al decennia lang in totale straffeloosheid operaties uit waarbij burgers worden vermoord en dorpen platgebrand. De geweldscampagne die in 2017 ruim 700.000 Rohingya, een overwegend islamitische minderheid, naar buurland Bangladesh verdreef, kan  mogelijk zelfs als genocide worden aangeduid. Maar dit keer schuwt de militaire top ook geen enkel middel om de eigen Myanmarese meerderheid onder de duim te houden. „Het instituut is hetzelfde, maar de leiders zijn wreder”, zegt Bo Kyi. Wat er ook gebeurt, we moeten de strijd aangaan. Er is geen weg terug Thazin Nyunt Aung partner van opgepakte rapper Families worden vaker dan voorheen collectief gestraft. Zelfs kinderen worden gemarteld in de gevangenis,  zoals een recent VN-rapport aantoonde. Ook de behandeling van de 77-jarige Aung San Suu Kyi, die sinds de staatsgreep vastzit op een onbekende locatie, geeft aan dat er een nietsontziende wind waait.  De voorgangers van de huidige junta beschouwden Suu Kyi nog altijd als een geprivilegieerde gedetineerde, toen ze tussen 1989 en 2010 ruim vijftien jaar onder huisarrest verkeerde. Ze was immers de dochter van de vader des vaderlands Aung San die het leger oprichtte en het land naar onafhankelijkheid van de Britten leidde.  Het was een veeg teken dat Suu Kyi enkele maanden geleden bij een rechtszitting in een grauwwit gevangenisuniform verscheen, in plaats van in haar traditionele htamein (sarong) en eingyi (kraagloos blousje). Vorige week werd ze in eenzame opsluiting geplaatst op het gevangenisterrein van de hoofdstad Naypyitaw.  De ruim twintig rechtszaken die de legertop tegen haar voert kunnen haar voor de rest van haar leven gevangen houden. Net als vele anderen zeggen Thazin Nyunt Aung en Nilar Thein dat de uitvoering van de doodstraf het verzet alleen maar verder zal aanwakkeren. In Yangon verschenen al stickers en banieren met de tekst: „We zullen hun dood wreken.” In een gewaagde actie werd een van de ingangen van het beroemdste heiligdom van het land, de Shwedagon-pagode in Yangon, voorzien van een spandoek met de tekst: „Vandaag is de pagode gesloten omdat het land de doodstraf heeft.” „Vergeet Myanmar niet”, zegt Nilar Thein nu haar land internationaal van de kaart gevallen is. Na de staatsgreep stelden westerse landen sancties in. Inmiddels gaat de internationale aandacht vooral naar de oorlog in Oekraïne. In de regio heeft Myanmar aan China en enkele  andere landen wel een bondgenoot.  Thazin vraagt de internationale gemeenschap  met alle middelen die er  zijn druk uit te oefenen op het regime. Ze roept ook rappers overal ter wereld op  campagne te voeren voor hun gevangen collega-artiest.  Evenmin als Nilar Thein piekert ze erover weg te gaan uit Myanmar. Eerder tijdens het gesprek raakten haar ogen af en toe omfloerst bij de herinnering aan Zeyar Thaw, maar nu de toekomst ter sprake komt, klinkt ze vooral resoluut. „Deze strijd moet de laatste zijn”, zegt ze. Haar gezicht verstrakt. „Dit is niet de tijd voor tranen. Wat er ook gebeurt, we moeten het aangaan. Er is geen weg terug.” ||https://www.nrc.nl//nieuws/2022/07/03/de-junta-in-myanmar-is-uit-op-wraak-a4135433
2022-07-04||Na Russische raketaanvallen is  in Kiev de angst weer helemaal terug||Tanja Tysjtsjenko beent met flinke passen en haar telefoon in de aanslag door het grootste winkelcentrum van Kiev. Ze moet zondag één boodschap doen  en  wil hier dan zo snel mogelijk weer weg. „Ik heb mijn toestel in mijn hand met de app voor het luchtalarm open. Bij het  eerste teken van gevaar ren ik onmiddellijk naar buiten om dekking te zoeken”, legt ze uit. „Ik ben doodsbang om in een winkelcentrum te zijn, maar mijn zoontje heeft écht nieuwe schoenen nodig. Voor hem probeer ik te doen alsof het leven gewoon doorgaat.” Toen Rusland eind februari Oekraïne binnenviel, vluchtte Tysjtsjenko (32) met haar gezin naar het westen van het land. Nadat de omsingeling van Kiev vijf weken later werd afgeslagen keerde zij, net als minstens twee derde van de vooroorlogse inwoners,  terug naar de hoofdstad.  Begin juli staat het verkeer  weer vast, zitten de terrasjes in de binnenstad   vol en is de overgrote meerderheid van de vijfhonderd winkels in de ouderwets drukke Lavina mall weer open. Maar nu Russische raketten de afgelopen weken keer op keer burgerdoelen buiten de oorlogszone in het zuidoosten van Oekraïne bestoken, vragen Tysjtsjenko en  anderen zich af of ze de juiste beslissing hebben genomen om  terug te keren. „Ik dacht dat ik me in Kiev beschermd zou voelen, maar na een rustige maand is de angst helemaal terug”, zegt ze. Vorige week zondag werd ze wakker van een raketinslag in Kiev. De volgende dag was het raak in het winkelcentrum in  Krementsjoek, dat ondanks het luchtalarm niet ontruimd werd. Tysjtsjenko: „Mijn moeder komt daar vandaan en ik ben heel vaak in dat winkelcentrum geweest. Nu voel ik me helemaal nergens  veilig.” Volodymyr Solovjov (35) is in het moderne winkelcentrum aan de noordoostkant van Kiev om een nieuw T-shirt te kopen om in te zweten nu zijn sportschool weer open is. Hij is elektricien en vanwege de enorme hoeveelheid werk  teruggekeerd naar Kiev, terwijl zijn vrouw en zoontje onderdak hebben gevonden in Berlijn. „Voor hen voelt het beangstigender, omdat ze alleen het allerergste nieuws zien. Zij begrijpen niet dat we hier gewoon weer moeten werken en boodschappen doen”, zegt hij. „Ik probeer er niet over na te denken waar ik gevaar loop. Dat heeft ook weinig zin, want we hebben geen idee of de Russen burgerdoelen expres of uit onkunde raken.” Ook  Alex Sjtsjerbanjoek (47) heeft besloten niet bang te zijn en tot nu toe werkt dat „redelijk”, zegt hij op de boerenmarkt in de centrale wijk Sjevtsjenkivsky. Al kwam de oorlog zondag een week geleden weer erg dichtbij toen raketten, die gericht zouden zijn geweest op een fabriek, insloegen in een flatgebouw vlakbij het zijne. Ik probeer er niet over te denken waar ik gevaar loop Volodymyr Solovjov inwoner Kiev Hij laat op zijn telefoon beelden zien van de daaropvolgende brand, die hij maakte vanuit zijn  appartement op de vijftiende verdieping. „Als het luchtalarm afgaat, verstop ik me op de gang, tussen twee muren, want de schuilkelder is te ver weg. Maar mijn rugzak staat gepakt klaar voor als het echt weer te link wordt in Kiev.” Als IT’er heeft Sjtsjerbanjoek de flexibiliteit om te vertrekken wanneer het hem te heet onder de voeten wordt. Tot  die tijd wil hij  niet afwijken van zijn normale routines, zoals boodschappen doen op de wekelijkse markt waar slagers, imkers, aardappelboeren en fruittelers   uit de omgeving van Kiev hun waren aanbieden.  Vorige week werd die markt vanwege de inslag op enkele honderden meters afstand afgelast. Tetjana Mychajlenko (69) twijfelde deze zondag of ze wel zou gaan. „Er landde daar zelfs een raket in de tuin van de kleuterschool” naast de markt, wijst ze aan. Maar „die ramp” is niet de enige reden dat zij vannacht slecht heeft geslapen. Mychajlenko maakt zich grote zorgen over een nieuwe aanval op Kiev  vanuit Wit-Rusland.  Na de terugtrekking van Russische troepen in april, is er de afgelopen weken weer allerlei militaire activiteit aan de andere kant van de noordgrens. Dit weekeinde dreigde de Wit-Russische president Aleksandr Loekasjenko zich in de oorlog te mengen als vergelding voor een niet geverifieerde Oekraïense aanval op zijn grondgebied.  Mychajlenko hoopt Kiev niet nog een keer te hoeven ontvluchten, zoals ze in februari deed. „Jonge mensen kunnen makkelijk ergens anders een nieuw leven beginnen, maar wij zijn te gehecht aan ons land, onze stad en onze wijk”, zegt ze, terwijl haar echtgenoot met tasjes vol bessen en tomaten op haar wacht. Niet iedereen kan per dag of per week bepalen of winkelen veilig genoeg is. Voor Maria Semenjoeta (63) is een bezoek aan deze markt absolute noodzaak. Ze is vanochtend in alle vroegte in het dorp Rokytne op de bus gestapt met kilo’s kersen, wat bonen, rabarber, knoflook en lavendel, om die hier te verkopen. Vorige week verdiende ze niets toen de markt werd afgeblazen om de straat vrij te houden voor de brandweer en ambulances.   Maria Semenjoeta met haar kersen: „Ik ben sinds het begin van de invasie op van de zenuwen en krijg er hoofdpijn van.”  Foto Emilie van Outeren Geen inkomsten maken haar nog gestresster dan ze toch al is. „Ik ben sinds het begin van de invasie op van de zenuwen en krijg er hoofdpijn van. Ik snap niet wat Poetin aan het doen is”, zegt Semenjoeta.  In Kiev zijn vindt ze griezelig voor zichzelf. Maar ook thuis wordt ze telkens met de strijd geconfronteerd. „Veel mannen uit mijn dorp zijn gaan vechten aan het front. Ik geloof dat er om de  dag wel een lichaam van een dode soldaat wordt teruggebracht. De oorlog is overal.” ||https://www.nrc.nl//nieuws/2022/07/03/de-angst-is-weer-helemaal-terug-a4135441
2022-07-04||Wie wil er nog een raadsbreed akkoord?||„Doorpakken.” Roel Beems, wethouder Financiën (Lokaal Vitaal), zegt het een paar keer als je hem vraagt wat er de komende vier jaar in Castricum moet gebeuren. En hij zegt: „Er moeten dingen tot afronding worden gebracht.” Dan heeft hij het bijvoorbeeld over het nieuwe zwembad, of de „verkeersproblematiek” rond het station die „al jaren voortsleept”.  Niet dat alles de afgelopen vier jaar stillag in de Noord-Hollandse plaats. Maar het nieuwe college, met Lokaal Vitaal, VVD, GroenLinks en CDA, wil – zo staat in het coalitieakkoord -– „noodzakelijke bestuurlijke daadkracht”. En dat betekende ditmaal géén raadsbreed akkoord. Die raadsbrede akkoorden, raadsakkoorden of raadsprogramma’s waren vier jaar geleden in zwang. Uit onderzoek van NRC bleek   in 2018 dat  meer dan vijftig gemeenten voor dergelijke akkoorden kozen, een verdubbeling van 2014. Nu zijn er, tot nu toe, veertien gesloten. In 46 gemeenten werd eind vorige week nog onderhandeld. Het raadsakkoord houdt in dat de gemeenteraad het in elk geval in hoofdlijnen eens wordt over wat het nieuwe college de komende vier jaar moet doen. Dus niet alleen de meerderheid, maar meer partijen dan voor een meerderheid nodig  zijn – of zelfs alle partijen. Op basis van dat programma kan de coalitie vervolgens besluiten nemen. De gedachte erachter is dat partijen  het in de lokale politiek over 80 procent van de onderwerpen toch al eens zijn. En dat raadsakkoorden bijdragen aan nieuwe bestuurlijke verhoudingen, zeker in een politiek versnipperd landschap. De idee is ook dat een raadsbreed akkoord voor moeilijk bestuurbare gemeenten  een uitkomst zou kunnen zijn. Dat was ook vier jaar geleden in Castricum de reden voor zo’n akkoord. Alle 25 raadsleden ondertekenden het. Ron de Haan, fractievoorzitter van De Vrije Lijst en wethouder in het vorige college, zegt: „Voor het eerst sinds de oprichting van de fusiegemeente Castricum in 2002 heeft het college de vier jaar volledig uitgezeten. Dat is historisch. Het heeft een verantwoordelijkheidsgevoel opgelegd, bij de eerste tegenwind kwam er niet meteen opstand.” De Haan is nog altijd een fan. Omdat er geen coalitie en oppositie zijn, kan elk raadslid het verschil maken en moet het college steeds een meerderheid zien te vinden. Al zag hij dat  „onderweg partijen zich gingen distantiëren” van het akkoord. Hij denkt: „Veel bestuurders en politieke partijen staan er zich toch op voor om ‘iets te bereiken’. Het raadsakkoord is daarvoor minder geschikt, je kan je minder profileren.” Roel Beems is ook nog steeds een fan. Want het raadsakkoord heeft „wel de sfeer verbeterd”. Veel besluiten, vertelt hij, vooral als het om kleinere, a-politieke dingen ging, konden samen worden genomen, in steeds wisselende samenstellingen. „Dat houden we er graag in”, zegt hij. Maar het raadsakkoord leidde volgens hem tot veel en veel te lang gepraat: „We hebben het over de kleur van de glijbaan gehad, nog voor de eerste paal in de grond kwam.” Volgens Beems kiest de coalitie nu voor „het beste van twee werelden”: een ‘ouderwets’ coalitieakkoord, maar op hoofdlijnen, dus mét vrije keuze. Zo heeft de coalitie geen standpunt over een vuurwerkverbod. Hij zegt: „Dat kan dus een heel politiek item worden.” Ron de Haan, nu in de oppositie, bestrijdt dat er te veel werd gepraat. Hij vindt dat die vier jaar „te kort”  waren om echt te laten zien wat een raadsakkoord kan betekenen.||https://www.nrc.nl//nieuws/2022/07/04/wie-wil-er-nog-een-raadsbreed-akkoord-a4135426
2022-07-04||Ideologie en religie wegen zwaar voor Amerikaanse hoge rechters|| Met enkele geruchtmakende uitspraken in de laatste weken – abortus, godsdienstvrijheid, klimaatbeleid, vuurwapenbezit – heeft het Amerikaanse hooggerechtshof vrijdag de eerste termijn met een conservatieve supermeerderheid afgerond. De uitspraken zijn door progressief Amerika met verbijstering ontvangen. President Joe Biden noemde het opheffen van de landelijke bescherming van het recht op abortus „de verwezenlijking van een extremistische ideologie en een tragische vergissing van het hof”.  Het was een ongekend toeval dat toenmalig president Donald Trump liefst drie rechters aan het hof mocht benoemen. Het is géén toeval dat het hof met zijn uitspraken zo’n beslissende invloed kan uitoefenen op het beleid van de regering en op het leven van burgers. De polarisatie van het afgelopen decennium heeft geleid tot een politieke patstelling, waarbij geen afdoende meerderheid meer te vinden is voor belangrijke beslissingen. Dat wil zeggen: de minderheid beschikt over een uitgebreid parlementair instrumentarium om alle betekenisvolle wetten te blokkeren. In dat machtsvacuüm regeert de rechterlijke macht en deze conservatieve meerderheid van zes tegen drie is niet bang om die macht te gebruiken.   Na de aanstelling van Amy Coney Barrett, twee weken voor de verkiezingen van 2020, was de grote vraag hoe zwaar de religieuze en ideologische achtergrond van de zes conservatieve rechters zou wegen bij hun oordelen. Vorige week waren de meeste Amerikaanse media het erover eens: heel zwaar. „Dit was nog maar de warming-up voor het conservatieve hof”, schreef Politico. Een balans in vier recente zaken. Juridisch bezien is het belangrijkste kenmerk van de conservatieve rechters aan het hof dat zij originalists zijn: ze zeggen de grondwet te lezen met de ogen van degenen die de bepalingen zo’n tweeënhalve eeuw geleden hebben opgesteld. Dat de grondwet door de eeuwen heen verschillend is uitgelegd door hun voorgangers, brengt hen niet af van het idee dat zij het bij het rechte eind hebben. Het deert hen evenmin wat de maatschappelijke consequenties zijn van hun besluit.  De uitspraak in de zaak over vuurwapenbezit in New York illustreert dat helder. Sinds 1913 had de staat een strenge controle op de uitgifte van vergunningen. Wie een (opgeborgen) wapen mee over straat wilde nemen, moest de overheid daarvoor een goede reden geven. De conservatieve meerderheid van het hof oordeelde, in een uitspraak die door rechter Clarence Thomas werd geschreven, dat dit een ontoelaatbare beperking was op het grondwettelijk recht  om wapens te houden en te dragen (to keep and bear arms).  De lezing dat wapenbezit een individueel grondrecht is, was lange tijd omstreden: de grondwetstekst is niet kraakhelder. Pas in 2008 hakte het hof  de knoop door. Het is niet relevant of de bezitter van een vuurwapen deel uitmaakt van een ‘militie’, zoals die in het tweede amendement wordt genoemd; elke burger heeft dit recht. Juist in 2008 maakte het aantal wapenvergunningen een reuzensprong, van bijna 109.000 afgegeven vergunningen in 2007 naar bijna 113.000. Dat zal minder met de uitspraak van het hof te maken hebben dan met de verkiezingszege van Barack Obama. Bij zijn herverkiezing is net zo’n sprong te zien: van 123.500 in 2011 naar 131.000. Het aantal moorden en schietpartijen in New York begon na twee zware coronajaren juist een beetje te dalen. De uitspraak van het hof „bezorgt New Yorkers een groter risico op vuurwapengeweld”, zei burgemeester Eric Adams. Kernpassage van de uitspraak: „Omdat veel mensen een ernstig risico lopen op dodelijk geweld als zij hun huis uitgaan […] mag een staat geen wet, zoals New Yorks Sullivan Law, opleggen die het gezagsgetrouwe burgers verbiedt om die reden een wapen te dragen.” Weinig uitspraken hebben zo veel stof doen opwaaien als die waarin het hof een algemeen beschermd recht op abortus afschafte. In een zaak van de staat Mississippi legde het hof met zes tegen drie rechters vast dat de uitspraak Roe v. Wade, uit 1973, geen serieuze basis vormde voor abortuswetgeving en dat bij gebrek aan landelijke wetgeving elke staat nu voor zichzelf mag uitmaken welke regels er voor abortus gelden. In de praktijk betekent dit dat ongeveer de helft van de staten en ongeveer de helft van de 64 miljoen Amerikaanse vrouwen in de vruchtbare leeftijd geen toegang meer hebben tot wettige abortus. De redenering erachter draagt een kenmerkende conservatieve signatuur: tegen ‘rechterlijk activisme’. Ook in 1973 was abortus een omstreden keuze voor vrouwen. De politiek was opgelucht dat een meerderheid (7-2) van het hof het besluit voor zijn rekening nam. Op grond van het recht op privacy uit het veertiende amendement beschermde het precedent de vrije keuze voor abortus. Maar ook toen al schreef een van de niet-instemmende rechters  bij de uitspraak dat „het hof simpelweg een nieuw constitutioneel recht voor zwangere vrouwen heeft verzonnen, met amper een reden of bevoegdheid voor zijn handelwijze”. Het was de verre voorbode voor de conservatieve vernietiging van ‘Roe’, vorige maand. „Als het probeert vast te leggen wat ‘vrijheid’ betekent, moet het hof waken voor de normale menselijke neiging om dat wat het veertiende amendement beschermt te verwarren met zijn eigen vurige gevoelens over de vrijheid die de Amerikanen zouden moeten genieten”, schreef rechter Samuel Alito namens de meerderheid. Om vervolgens een recht af te nemen dat Amerikaanse vrouwen een halve eeuw bezaten – onder verwijzing naar de „morele vraag” die abortus opwerpt. Kernpassage van de uitspraak: „Abortus is anders doordat het vernietigt wat Roe ‘mogelijk leven’ noemde en wat in de wet die hier ter discussie staat een ‘ongeboren mens’ wordt genoemd. Geen van de andere uitspraken die in de zaken-Roe en -Casey worden aangehaald, betreffen de delicate morele vraag die abortus opwerpt.” Op de laatste dag van deze zittingstermijn ontmantelde het hof nog een bestuursinstrument waar conservatieve Amerikanen en de Republikeinse Partij wantrouwig over zijn: overheidsdiensten die zelfstandig regels stellen die in de praktijk de kracht van wet hebben. In dit geval ging het om het milieuagentschap EPA en regels voor de uitstoot van broeikasgassen. Maar opperrechter John Roberts citeert in de uitspraak verscheidene precedenten rond andere diensten, zoals de voedsel- en warenautoriteit FDA en meer recent de CDC, de Amerikaanse pendant van het RIVM. De CDC vond dat de volksgezondheid tijdens de coronapandemie was gebaat bij een voortdurende bevriezing van huisuitzettingen. Eind 2020 oordeelde het hof – in dezelfde samenstelling als nu – dat de gezondheidsdienst hiermee op een veel te iele basis handelde om zo’n „ongekende” autoriteit op te eisen, temeer daar het parlement in meerderheid had besloten het moratorium op huisuitzettingen niet te verlengen. Daarin ligt de crux van deze en soortgelijke uitspraken. Zoals de conservatieve meerderheid van het hof in de zaak-Dobbs ageerde tegen ‘rechterlijk activisme’ , zo wijst ze hier eigenstandig optreden van een agentschap inzake major questions af. Zaken die zo veel gewicht hebben als het veranderen van het energiebeleid mogen niet door een agentschap worden doorgevoerd – daartoe aangemoedigd door de zittende regering – maar moeten worden beslecht door de wetgevende macht, het Congres.  Daarmee is de cirkel rond, want het hof krijgt zoals gezegd de ruimte om dergelijke verreikende uitspraken te doen door de onmacht van de volksvertegenwoordiging. Volgens rechter Elena Kagan, die namens de progressieve minderheid een afwijkende opinie schreef, redeneert de conservatieve meerderheid van het hof vanuit een ideologisch perspectief. „Ze belemmert overheidsdiensten om hun werk te doen, ook al heeft het Congres daarom gevraagd. Die aversie van ambtelijk bestuur is wat we terugzien in de uitspraak.” Kernpassage van de uitspraak: „Misschien dat het begrenzen van de uitstoot van broeikasgassen tot op een niveau dat dwingt tot stoppen met de opwekking van energie uit kolen een verstandige oplossing is voor de klimaatcrisis. Maar het is niet aannemelijk dat het Congres het EPA de bevoegdheid heeft gegeven om op eigen houtje zo’n reguleringsprogramma op te stellen.” Een Americanfootballcoach op een openbare middelbare school in de staat Washington had God beloofd dat hij hem op de middenstip zou danken na elke wedstrijd die zijn schoolteam speelt. In de loop der tijd kwamen ook enkele leerlingen bij knielen om mee te bidden. De school waarschuwde de coach dat hij daarmee de grondwet overtrad: op scholen met een openbaar bestuur mag nooit de indruk worden gewekt dat de een of andere godsdienst wordt bevorderd. Toen de coach bleef bidden – daartoe „gedwongen door oprecht-religieus geloof” – heeft de school hem ontslagen. De coach, schrijft rechter Neil Gorsuch namens de meerderheid van het hof, zegde op de middenstip een „persoonlijk, stil gebed” op, „terwijl zijn leerlingen met iets anders bezig” waren. Filmpjes weerspreken dat. De coach bidt hardop in een brede cirkel van spelers en samen sluiten ze af met een luidkeels ‘amen!’ De school voerde aan dat een coach een bijzondere positie inneemt omdat hij niet alleen leerkracht is, maar ook degene die beslist wie van zijn leerlingen hij als spelers opstelt. Degenen die niet samen met hem baden, zouden zich achtergesteld kunnen voelen ten opzichte van meebiddende teamgenoten.  De huidige samenstelling van het hof is uitzonderlijk: zeven van de negen rechters zijn katholiek. Toen president Trump drie conservatieve katholieken benoemde, klonken er zorgen dat de rechters hun persoonlijk geloof zouden laten prevaleren boven de wet. Een zin als deze lijkt daarop te wijzen. ,,In plaats van de dubbele bescherming voor geloofsuitingen uit het eerste amendement te respecteren, probeert het schoolbestuur ons te dwingen voorrang te geven aan niet-gelovige activiteiten.” Namens de progressieve minderheid schrijft rechter Sonia Sotomayor dat de coach met zijn ,,demonstratieve gebeden”, waarvoor hij leerlingen ,,uitnodigde” wel degelijk een vorm van drang uitoefende. Door zijn gedrag goed te keuren ,,verheft het hof het belang van één individu bij zijn persoonlijke geloofsuiting, op precies die tijd en plaats die hem goeddunken, boven het maatschappelijk belang van de scheiding tussen kerk en staat, waarmee het hof de bescherming van godsdienstvrijheid voor iedereen uitholt.” Kernpassage van de uitspraak: ,,De enige betekenisvolle rechtvaardiging die het schoolbestuur gaf voor zijn strafmaatregel, berust op de misvatting dat het de plicht heeft om geloofsuitingen op te sporen en te onderdrukken, terwijl het gelijksoortige uitingen van seculiere opvattingen wel toestaat.”||https://www.nrc.nl//nieuws/2022/07/03/de-religieuze-en-ideologische-achtergrond-van-de-zes-conservatieve-amerikaanse-opperrechters-weegt-zwaar-mee-bij-hun-oordelen-a4135424
2022-07-04||‘Werken vanuit het buitenland is geen vakantie’||‘In 2019 had ik een kantoorbaan. Het werk was leuk, en toch benauwde het. Moest ik dit de komende 45 jaar volhouden? Ik bracht voor mijn gevoel te veel uren door op kantoor en had minder tijd voor dingen die me blij maken: hardlopen, wandelen, naar musea gaan, de krant of een boek lezen. Zo was het leven niet bedoeld. Tenminste, niet zoals ik het voor me zag. „In 2020 ging ik met mijn vriend op wereldreis en ik voelde aan alles: deze vrijheid zoek ik. Na de reis heb ik een plan gemaakt om reizen voortaan te combineren met werken. Ik ben als freelance tekstschrijver begonnen. Ik schrijf teksten voor onder meer websites, blogs en sociale media van ondernemers en help ze hun contentstrategie bepalen. Mijn vriend haalt zijn inkomen uit online pokeren. Dat kan beide goed vanuit het buitenland. „Sinds oktober 2020 werken we de helft van het jaar vanuit het buitenland, en de helft in Amsterdam. We hebben tot nu toe vier maanden op Bali gewerkt, twee maanden vanuit Kaapstad, en ik kortere periodes in Libanon en Barcelona. Binnenkort vertrekken we weer naar Bali. „Deze manier van leven geeft me wat ik zocht. Tegelijkertijd moet je ook realistisch zijn: werken vanuit het buitenland is anders dan vakantie. Sommige mensen hebben er een wel erg romantisch beeld van. Dat snap ik wel, want op Instagram deel ik vooral de mooie kant. Maar er moet ook gewerkt worden. Ik deel niet elke dag een foto van mijn beeldscherm terwijl ik op een donkere hotelkamer een deadline moet halen. Maar dat is vaak wel de waarheid.”  ‘Deze manier van leven kost geld. Niet alleen vanwege de vliegtickets, ook door dubbele lasten. We hebben een fijn huurhuis in Amsterdam dat we niet kwijt willen, maar ook niet mogen onderverhuren als we weg zijn. Dat is een nadeel, maar het is het me waard. Meteen van Schiphol thuiskomen en het leven in Amsterdam weer oppakken, is een luxe die ik niet zou willen missen.  „Ik betaal mezelf geen vast loon. Daarvoor verschillen mijn inkomsten en uitgaven te veel. Wel gaat maandelijks een vast bedrag naar mijn pensioen- en beleggingsrekeningen. Eens in de paar maanden zet ik alle uitgaven op een rijtje en kijk waar het slimmer kan. Heb ik Videoland twee maanden niet gebruikt? Dan zeg ik dat abonnement op. „Sinds ik onderneem, geef ik voorzichtiger uit. Toen ik in loondienst werkte, kon ik zo voor 500 euro kleding bestellen. Dat doe ik nu niet meer. Je weet nooit of het straks slechter gaat. Alleen naar boodschappen en horeca gaat veel geld. Laatst zette ik op een rij wat ik aan horeca uitgaf. Dat was te veel, vond ik. Mijn vriend vroeg toen: maar hoe blij maakt het je? Ik kwam tot de conclusie dat het weliswaar veel geld is, maar dat het me dat ook waard is.” Netto-inkomen: 5.000 euro (gemiddeld) Vaste lasten samen: wonen (huur, g/w/l, internet, tv) 1.500 euro; boodschappen 480 euro; woon- en WA-verzekering 25 euro; autokosten 345 euro; Netflix 10 euro; Videoland 10 euro; de Volkskrant 27 euro Vaste lasten privé: zorgverzekering 105 euro (bij verblijf buitenland 150 euro); horeca 200 euro; Swapfiets 16 euro (bij verblijf Nederland); telefoon 15 euro Sparen/beleggen: pensioen 200 euro; beleggen 250 euro; sparen gemiddeld 800-1.000 euro  Laatste grote aankoop: vliegticket naar Bali 980 euro 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/03/ik-geef-veel-aan-horeca-uit-dat-maakt-me-blij-a4135389
2022-07-04||Op Silverstone komen historie en commercie samen||Het hele weekend heeft de zweefmolen pal naast de Wellington Straight van het circuit van Silverstone non-stop volgezeten, evenals de botsautootjes ernaast. Voor de bar verderop moest je aansluiten in de rij. Maar nu bungelen de stoeltjes van de zweefmolen in de wind, staan de botsautootjes stil en ben je bij de bar direct aan de beurt. Voor het grote scherm dat boven alle voorzieningen uittorent, zit een familie in klapstoeltjes op het gras. Een moeder maant haar dochter haar blik op het scherm te richten. Opletten, de race gaat beginnen. De start van de Grote Prijs van Groot-Brittannië is spectaculair. Terwijl Max Verstappen vanaf positie twee Carlos Sainz passeert, raken daarachter verschillende auto’s elkaar. De wagen van Zhou  Guanyu glijdt  op zijn kop in een vonkenregen op volle snelheid door de grindbak richting een barrière van banden. Vlak daarvoor  haakt de auto in het zand en wordt over de barricade gelanceerd. Tussen het hek dat het circuit scheidt van de tribunes en de bandenstapel, komt de Chinees ondersteboven tot stilstand. Op het grasveld naast de zweefmolen blijven de toeschouwers ontsteld en in verwarring achter. De race wordt tijdelijk gestaakt. Terwijl iedereen wacht op nieuws over Guanyu, wendt een  meisje haar blik af en staat op. Ze neemt een aanloop en maakt een radslag. Much more than a race. Zo prezen de organisatoren de Britse grand prix op het circuit van Silverstone aan. Op het Engelse platteland ten noordwesten van Londen kwamen tijdens het raceweekend  meer dan 400.000 toeschouwers – een record. Naast het circuit kwamen verschillende groepen fans samen. De hardcore liefhebbers liepen kriskras tussen families met kleine kinderen die het weekend als een uitje zagen. Er waren  opvallend veel jongvolwassen racefans – een nieuwe generatie die via de Netflix-serie Drive to Survive de Formule 1 zijn gaan volgen en wel zin hebben in een paar leuke dagen.  Aan Stuart Pringle, de directeur van het circuit, de opdracht het iedereen naar de zin te maken. „Zelfs de hardcore fans komen hier niet om drie dagen lang alleen maar races te bekijken”, zegt Pringle. „Mensen willen ook wat eten en drinken, en vermaak naast de baan. Het is mijn taak om ze dat drie dagen lang twaalf uur per dag te bieden.” Het weekend heeft veel weg van een festival. Rondom het circuit verblijven duizenden mensen in campers en tentjes op uitgestrekte grasvelden en weilanden. Op de Silverstone Golf Club zijn de fairways even niet bespeelbaar door  campers,  tot zover het oog reikt. De eigenaren van de golfclub zullen het vernielde gras voor lief nemen – elke kampeerder betaalt minimaal 200 pond (232 euro) voor een paar overnachtingen tijdens het raceweekend. Zelfs een aantal coureurs, onder wie Max Verstappen, verblijven in motorhomes die naast het asfalt zijn neergezet. Zo vermijden ze elke ochtend de files op de smalle wegen rondom Silverstone.  Een enkeling verblijft wel in een hotel en laat zich met helikopter op een grasveld op het middenterrein afzetten.  De Alfa Romeo van de Chinese coureur Zhou Guanyu na de crash in de beginfase van de Grote Prijs van Groot-Brittannië.  Foto Ben Stansall / AFP Om alle fans te vermaken wordt er volop ingespeeld op de historie van de Britse motorsport. Op Silverstone vond in 1950 de eerste race in het wereldkampioenschap Formule 1 plaats. Sindsdien heeft er altijd een Britse grand prix op de kalender gestaan. „Het heeft ervoor gezorgd dat we een loyale fanbase hebben”, zegt Pringle. De band tussen de Britten en motorsport gaat verder dan alleen dit circuit. Op 65 kilometer ten zuiden van Silverstone, op een uurtje rijden van het centrum van Londen, ligt de moeder aller racecircuits. Brooklands was in 1907 de  eerste baan die  werd neergelegd met als enige doel om te racen. Op het hoogste punt van een met mos overgroeide kombocht is het eenvoudig voor te stellen hoe hier vroeger racewagens zich met grote snelheid richting het lange rechte eind slingerden. Nu zouden de coureurs er niet ver meer komen. De kraters in het asfalt zijn zo groot dat de wielstangen van de auto’s zouden breken. De Formule 1 is in grote mate schatplichtig aan de Britse motorsporthistorie. Omdat de Britse mecaniciens en ingenieurs die hard nodig waren tijdens de twee wereldoorlogen na die periodes werkloos raakten, gingen ze snelle auto’s bouwen en met elkaar racen op de militaire vliegvelden die buiten gebruik waren geraakt. Zo ontwikkelde de   lokale motorsportindustrie  zich tot de grootste ter wereld;  zo’n veertigduizend mensen zijn erin werkzaam.  Zeven van de tien Formule 1-teams hebben hun fabriek of thuisbasis in een straal van enkele tientallen Engelse mijlen van Silverstone staan, in een gebied dat Motorsport Valley wordt genoemd. Niet alleen de Britse teams – Williams, McLaren en Aston Martin – maar ook het Duitse Mercedes, het Amerikaanse Haas, het Franse Alpine en het Oostenrijkse Red Bull.  James Key, technisch directeur van McLaren, herinnert zich hoe zijn vader hem in 1986 meenam naar Silverstone voor zijn eerste race. „Het is een speciale herinnering die ik koester. En de atmosfeer is nog altijd net zo geweldig als toen, met al die kampeerders, barbecues en biertjes. Al ben ik als Brit natuurlijk een beetje bevooroordeeld.” Hij is niet de enige. De Britten zijn niet wars van chauvinisme. Overal wappert de Union Jack – de Britse vlag. Overal is de oranje pet van McLaren te zien, het team waarvoor de Brit Lando Norris rijdt.  Britse en Nederlandse fans op Silverstone.  Remko de Waal / ANP Zonder twijfel de populairste coureur is Lewis Hamilton, de zevenvoudig wereldkampioen. Overal waar hij komt wordt hij toegejuicht. Dat zijn aanhangers  de uitkomst van het afgelopen Formule 1-seizoen nog niet zijn vergeten, blijkt als ze Verstappen zien. Het hele weekend wordt de Nederlandse wereldkampioen uitgejouwd, overigens tot woede van Hamilton en zijn teambaas bij Mercedes Toto Wolff. Verstappen haalt er zijn schouders over op: „Ik vind het geweldig om op dit circuit te rijden en hier te zijn. Dat sommigen mij niet mogen, kan me niet schelen.” Op zondag is de historie weer volop aanwezig als de coureurs voor de start van de  wedstrijd  in klassieke raceauto’s over Silverstone worden gereden. Vlak daarvoor heeft viervoudig wereldkampioen Sebastian Vettel met de auto waarin de Brit Nigel Mansell in 1992 wereldkampioen werd,  een paar rondjes over het circuit gescheurd. Verlekkerd verzamelen de  autosportliefhebbers zich aan de hekken om te genieten van het geluid dat de oude V10-motor produceert. Zondagavond na de race is er voor  de mensen die nog altijd niet naar huis willen, nog een laatste act. Net als de dagen ervoor treedt een bekende  artiest op, dit keer is dat de Britse popster Mabel. Op het plein voor het podium staan 12.000 mensen, eromheen tientallen foodtrucks waar je van alles kunt krijgen: van gyros tot  churros, friet en halloumi. Er is een reuzenrad, er zijn F1-simulatoren en er staan overal strandstoeltjes. Charlotte en AJ zijn onderweg naar de bar. De jonge vrouwen hebben eerder die dag gewerkt en mochten blijven om de race te zien, al zegt Charlotte helemaal geen fan van autosport te zijn. „Maar het is mijn eerste festival sinds corona”, zegt ze. „Dus ik vind het helemaal geweldig.” Dankzij de overweldigende publieke interesse, wint de commercie op Silverstone steeds meer  terrein, soms zelfs  letterlijk. Een uitgestrekt grasveld langs het lange rechte stuk van het circuit,  de Hangar Straight, was vorig jaar  de locatie van een zogenaamde glamping, waar fans in luxueuze tenten naast de baan mochten  overnachtten.  Nu is het veld afgezet met linten en hekken. Door de spijlen zijn omgewaaide statafels, picknickplekken en hospitalitytenten te zien. Op vrijdag en zaterdag is het er uitgestorven; alleen op zondag, de dag van de grand prix, zijn hier goedbetalende gasten welkom voor een bijzonder uitzicht op het asfalt, onder het genot van hapjes en drankjes. Dat levert meer op dan een heel weekend met kampeerders. Een paar jaar geleden is hier ook een museum geopend, waar een van de raceauto’s van Mercedes waarin Lewis Hamilton wereldkampioen werd, aan het plafond hangt. En even  verderop worden de laatste werkzaamheden afgerond voor een hotel van de Hilton-keten, naast de startgrid. Met een overdekte luchtbrug is het gebouw verbonden met het pit- en paddockcomplex aan de overkant van het baan. Het hoort allemaal bij de plannen van de eigenaren van het circuit om van Silverstone een locatie te maken waar het hele jaar door vermaak plaatsvindt, niet alleen tijdens de weekenden dat de Formule 1 en de MotoGP het circuit aandoen.  Toch  zal het moeilijk worden het spektakel dat de race van deze zondag bood, te overtreffen. Een half uur na de crash komt er goed nieuws over Zhou Guanyu: hij is ongedeerd. Als de wedstrijd wordt hervat komen Charles Leclerc, Verstappen, Hamilton en Sainz allemaal aan de leiding. Het is uiteindelijk de Spanjaard Sainz die als winnaar  over de streep komt - zijn eerste overwinning in de Formule 1. Verstappen wordt zevende, vier plaatsen achter Hamilton. Die bedankt na afloop het publiek. „Dit is de beste groep fans ter wereld.” Voor de 6-jarige Jamie was dit zijn eerste grand prix, vertelt hij terwijl hij aan de hand van zijn moeder Sam naar de uitgang loopt. Zij werkt bij Red Bull, zo kon  ze aan kaartjes komen. Als er geen corona was geweest, zegt Sam, had ze haar zoon al eerder meegenomen. En wat vond hij nou het leukst dit weekend, het racen of alle attracties? Jamie twijfelt even, en zegt dan: „Ik vond het allemaal even leuk.” Correctie 5 juli 2022: In een eerdere versie van dit artikel stond per abuis dat Brooklands ten noorden van Silverstone ligt. Het oude circuit ligt echter ten zuiden van Silverstone. Dit is aangepast. Max Verstappen was blij met de zes  punten die de zevende plaats in de Britse grand prix hem opleverden. De regerend wereldkampioen reed een groot  deel van de race met een kapotte onderkant van zijn Red Bull-auto en miste daardoor topsnelheid. „Toen ik uitstapte keek ik onder de vloer. Alles lag eraf. De linkerzijkant was  helemaal kapot gescheurd”, vertelde hij   bij Viaplay. „Het kwam door een stuk carbon dat ineens in bocht vijf lag.” Verstappen zag zijn voorsprong op teamgenboot Sergio Pérez in het kampioenschap slinken tot  34 punten.||https://www.nrc.nl//nieuws/2022/07/03/op-silverstone-komen-historie-en-commercie-samen-a4135423
2022-07-04||De beroepsdemonstrant sluit zich aan bij de boeren, 'zorgelijk' zegt de politie|| Bij nagenoeg ieder protest was ze erbij. De vrouw met de bruine hoed. Tégen het associatieverdrag met Oekraïne, tégen hongerende dieren in de Oostvaardersplassen, of vóór de vrijlating van complotdenkers uit de gevangenis. Op beelden van deze protesten was altijd wel ergens de vrouw met de bruine hoed te ontwaren. Ook bij demonstraties tegen de coronaregels en de stikstofmaatregelen was ze de voorbije jaren van de partij.  De vrouw met de bruine hoed, zo bleek vorig jaar, heet  Laura Visscher. Wat beweegt iemand ertoe om de straat op te gaan voor zulke uiteenlopende demonstraties? Visscher wilde het NRC niet vertellen, bang dat haar woorden verkeerd zouden worden geciteerd: „Nou dat ga ik niet doen met dat ‘framen’ van jullie.” Visscher is een beroepsdemonstrant, van wie er in Nederland honderden zijn. Voor velen van hen begon het demo-leven met de beweging ‘Break the system’, die in de nasleep van de financiële crisis rond 2014 ageerde tegen „graaiende bestuurders en bankiers”. Hoogtepunt was een demonstratie op het Malieveld in Den Haag, waar begin 2015 zo’n vijfhonderd mensen op afkwamen.  Visscher was een van de fanatieke ‘Breakers’ die het demonstreren daarna niet konden laten. Moeiteloos transformeerden zij en haar medestanders zich rond 2018 tot de gele hesjes, vervolgens werden ze corona-demonstrant en vorige week dinsdag steunde een deel van hen de boeren rond de Tweede Kamer. Aangevuld met wat activisten van extreem-rechtse splintergroeperingen als Pegida en de Nederlandse Volks-Unie. Terugkerend thema: anti-overheidssentiment, vaak gecombineerd met een flinke dosis complotdenken over een almachtige, wereldwijde elite die het op de gewone burger heeft voorzien. Het is de steun van deze activisten aan de boeren die de politie zorgen baart. „We zien nu ook de beroepsdemonstranten die maar één ding willen: de overheid aanvallen en ontregelen. Die sluiten zich nu aan”, zei voorzitter Jan Struijs van de Nederlandse Politiebond vorige week in Nieuwsuur. „Ik maak me ook echt zorgen voor de komende dagen.”  Toch lijken de beroepsdemonstranten een minder groot probleem voor  de handhaving van de openbare orde dan de boeren zelf, met hun machtige tractoren. Ze brengen doorgaans  enkele honderden medestanders op de been, die door de ME meestal  redelijk in bedwang zijn te houden. De boeren  hebben voor deze maandag blokkade-acties van vliegvelden en distributiecentra aangekondigd die ze met hun tractoren ook zonder hulp van ‘gewone burgers’ tot een succes kunnen maken.  Dit neemt niet weg dat de boeren hopen dat andere groepen zich  aansluiten. „Het gaat groter worden en ja, er zullen verschillende sectoren bij aansluiten”, zo liet boerenleider Rutger van Lier uit de Achterhoek vorige week aan NRC weten. „Heel veel mensen zijn het zat.” Volgens Van Lier lopen horecamensen, vissers, transporteurs en ondernemers allemaal tegen hetzelfde probleem aan: „Een overheid die steeds meer macht naar zich toe trekt en een samenleving vol met controle creëert.”  Waar de politie voor zou moeten vrezen, is dus niet de beperkte groep beroeps-demonstranten, maar duizenden andere burgers die zich mogelijk bij de boerenprotesten voegen. Boerenleider Van Lier sprak vorige week op een bijeenkomst van Forum voor Democratie in Lichtenvoorde, waar ook Gideon van Meijeren van die partij het woord voerde. Het Kamerlid zei daar dat het huidige „door en door verrotte, corrupte systeem” niet vanuit een „normale politieke weg” te veranderen valt. Van Meijeren: „Dat zou lukken als we in een functionerende democratie zouden leven. Maar daar is helaas al lang geen sprake meer van. Dat hele systeem moet in elkaar storten, zodat wij de macht weer terug kunnen grijpen.” Zijn woorden werden begroet met een luid applaus. Ook op sociale media zijn leidende figuren uit de beweging rondom FVD druk bezig  andere burgers bij de boerenprotesten te betrekken. „Besef het goed: dit is niet alleen een aanval op de boeren, maar een aanval op ons allemaal. Steun de boeren”, schreef rechtsfilosoof Raisa Blommestijn op Twitter. Ze is veelvuldig te gast bij omroep Ongehoord Nederland, mede opgericht door FVD-Kamerlid Pepijn van Houwelingen. Volgens Willem Engel van Viruswaarheid, die zijn acties met FVD coördineert, is de strijd van de boeren ook „onze strijd”. Zo’n 150 mensen verzamelen  zich afgelopen vrijdagavond langs de boulevard van Harderwijk.   Oud-marktkoopman Michel Reijinga, organisator van de grote coronaprotesten op het Amsterdamse Museum-plein, heeft zijn aanhang opgeroepen   hierheen te komen. Minister  Christianne van der Wal (Natuur en Stikstof, VVD) woont in het nabijgelegen Hierden. Nadat boze boeren haar woning al twee keer eerder  hebben bezocht, wil Reijinga er met zijn volgers nog een keer langs. Dat gaat overigens niet door: de burgemeester heeft de demonstranten verboden langs het huis te lopen van de minister.  Bij de tocht door Harderwijk, die verder vreedzaam verloopt, is geen boer te bekennen. Het gezelschap bestaat veelal uit veteranen van het Museumplein, zo blijkt uit gesprekken met deelnemers.  Ze dragen  boerenzakdoeken  en T-shirts met teksten als ‘Wij steunen de boer!!’. Toch beginnen ze, gevraagd naar hun motivatie,  vaak over heel andere zaken dan het stikstofbeleid:  verplichte vaccinaties, de Toeslagenaffaire, de gaswinning in Groningen. Een demonstrante plakt pro-Poetin-stickers op lantaarnpalen.  Een Museumpleinveteraan die niet met haar naam in de krant wil, vertelt dat ze al meer dan 25 jaar vegetariër is, maar toch de boerenzaak  steunt. „Ik ben zó tegen die onteigeningen. Alles begint bij vrijheid.”           Bij een protest in  Eindhoven van Samen voor Nederland, waarin Reijinga ook een leidende rol heeft, is de opkomst zondag   hoger. Het valt niet uit te sluiten dat dit soort demonstraties  de komende tijd in omvang toeneemt, wanneer de onvrede over een dalende koopkracht en mogelijk nieuwe coronamaatregelen groeit. Demonstratieleiders als Michel Reijinga, vaak te gast op FVD-bijeenkomsten, staan dan klaar om de boerenprotesten uit te breiden naar brede anti-overheidsbetogingen. „We zijn zichtbaar geweest”, zegt Reijinga op vrijdag in Harderwijk na afloop tegen zijn mededemonstranten. „Al zijn we wel eens beter zichtbaar geweest.”  Daarna vertrekt hij. „Naar een vergadering met de boeren in Apeldoorn, om de protestacties van volgende week af te stemmen.”||https://www.nrc.nl//nieuws/2022/07/03/beroepsdemonstranten-zoals-de-vrouw-met-de-bruine-hoed-zie-je-bij-nagenoeg-elk-protest-a4135434
2022-07-04||Uitgerekend een dag na Jakobsen wint ook Groenewegen een rit||Na een teleurstelling is hij meestal beter, zegt Dylan Groenewegen zondagmiddag vóór de start van de derde etappe in de Tour de France. Hij is een dag eerder in de Deense finishplaats Nyborg achtste geworden. Door zijn eigen fout kon hij niet echt meedoen in de strijd om de overwinning. Hij was aan de rechterkant van de weg ingesloten geraakt, was zijn teamgenoten van Bike Exchange op links kwijtgeraakt. Een verkeerde beslissing, hij is er boos over. Tot zijn geluk wacht een dag later al een herkansing. Alsof de teleurstelling en boosheid van een dag eerder hem het laatste benodigde zetje geven, gaat hij zondag in de allerlaatste meters het wiel van de Belg Wout van Aert voorbij. Het verschil in finishplaats Sonderborg is miniem na 182 kilometer koers. Maar hij wint. Groenewegen (29) zet honderd meter na de streep zijn fiets aan de kant, zitten is het enige wat hij nu kan. Die laatste punch kwam uit zijn tenen, zijn benen voelden op het laatste rechte stuk al aardig leeg. De emotie volgt snel, zeker omdat hij ineens zijn vader ziet staan. Die staat daar normaal niet. Zijn vijfde ritzege in de Tour, zijn eerste sinds 2019, is hem veel waard. Hij heeft het mentaal moeilijk gehad, zegt Groenewegen kort na de finish . Twee jaar geleden was er die verschrikkelijke val van Fabio Jakobsen in de Ronde van Polen, nadat Groenewegen vlak voor de eindstreep in Katowice van zijn lijn was afgeweken. Jakobsen vloog over de hekken, brak vrijwel alle beenderen in zijn gezicht en moest even vrezen voor zijn leven. Groenewegen werd na het ongeluk voor negen maanden geschorst. Zijn opa overleed in die periode, er waren problemen na de geboorte van zijn zoontje. En dan nu winst in een Touretappe, uitgerekend een dag nadat Jakobsen had gewonnen. Ja, zijn overwinning geeft hem een beetje rust voor de etappes die nog komen, vertelt Groenewegen tijdens de persconferentie na afloop in Sonderborg. Voor een sprinter zijn er zijn maar een paar momenten waarop hij zich kan laten zien. Het leidt tot extra spanning in de Tour, waarin het peloton toch al nerveuzer is dan de rest van het seizoen, zeggen sprinters Caleb Ewan (Lotto-Soudal) en Jasper Philipsen (Alpecin-Deceuninck) voorafgaand aan de tweede etappe. Er is meer geduw en getrek. Iedere renner weet: in de Tour staat veel op het spel.  Allemaal willen ze in deze etappes vooraan zitten, zegt Quick Step-teambaas Patrick Lefevere zondag bij de teambus. Er zijn renners die hun ploegmaten ten koste van bijna alles naar voren willen brengen. Om als dat is gelukt de pedalen ineens stil te houden. Onverantwoord koersen, noemt Lefevere dat. Zondag in de rit naar Sonderborg is er door het gedrang tien kilometer voor het einde een valpartij, zaterdag gaat het drie keer mis. In de laatste drie kilometer wordt het peloton gehalveerd door een val, waardoor onder meer de Australiër Ewan niet meer mee kan doen om de etappezege. Zondag kiest hij wel de goede lijn, zo lijkt. Maar omdat de Slowaak Peter Sagan voor hem steeds wat millimeters opschuift naar de hekken, heeft hij geen ruimte meer om in te halen. Ewan slaat op zijn stuur. Weer een kans verkeken.  Ook Jakobsen (25) lukt het zondag niet om de perfecte lijn te fietsen. De laatste bocht op weg naar de finish neemt de sprinter van Quick Step Alpha Vinyl te ruim, hij moet harder  remmen dan verwacht. Daardoor zitten er ineens tien renners voor hem. Zijn lead-out, de Deen Michael Morkov, is uit zijn zicht verdwenen. Dat kan de drager van de groene trui niet meer goed maken. Hij komt niet verder dan de vijfde plaats. Bij zijn ritwinst op zaterdag had Jakobsen wat dat betreft een betere positie gekozen. Al moest hij ook voor die plek vechten. Hij kwam in finishplaats Nyborg bijna in de problemen door een schouderduel met Sagan. Een herhaling van de sprint van bovenaf liet zien hoe hun truitjes een, twee tellen aan elkaar kleven. „Maar vanuit die hoek ziet het er allemaal heftiger uit”, zei Jakobsen. „Peter kan erg goed sturen, en ik zelf ook wel aardig.” Hij sprak het uit met de rust van een winnaar. In Nyborg boekte debutant Jakobsen in zijn tweede etappe  in de Ronde van Frankrijk een overwinning. Hij versloeg in de laatste meters Wout van Aert, die zondag dus opnieuw als tweede eindigde en de gele leiderstrui behield.  Een proef op de som noemde Lefevere de etappe van zaterdag voor zijn renner. „Het belangrijkste is dat Fabio na zijn ongeluk niet bang is geworden in een vol peloton”, zegt hij. Want, „een sprinter die gaat remmen is verloren.”. Hoewel nog altijd overtuigd van zijn eigen kunnen, is Jakobsen door het ongeluk in Polen naar eigen zeggen ook nederiger geworden. Hij heeft meer oog voor dat wat echt belangrijk is in het leven. Voor zijn verloofde, zijn zus, zijn ouders. De mensen die hem iedere dag naar het ziekenhuis reden, toen dat nodig was. Hij denkt aan andere renners die een soortgelijk ongeluk meemaakten. Renners die niet meer konden terugkomen daarna. Of nog erger, die het helemaal niet kunnen navertellen.  Jakobsen is dankbaar dat hij eerst weer een normaal mens kon worden. „Dat was ook het belangrijkste”, stelt Lefevere. Pas daarna kwam de terugkeer als renner. „Voor Cor”, richt Jakobsen zich na afloop speciaal tot zijn 85-jarige osteopaat Cor van Wanrooij.. „Hij heeft mijn tanden misschien niet teruggezet”, zegt Jakobsen, „maar hij heeft er wel voor gezorgd dat ik de flexibiliteit in mijn spieren weer terug heb. Die was bijna helemaal weg.” Ook is hij dankbaar voor zijn ploeg, die altijd vertrouwen in hem heeft gehouden, zegt hij. In een interview met het AD uitte hij anderhalf jaar geleden nog zijn zorgen over contractverlenging. „Niemand wil een manke renner die niets meer durft. Ze gaan me geen salaris meer betalen omdat ze me zo zielig vonden”, zei Jakobsen. Dat vertrouwen betaalt hij nu terug in de Tour.||https://www.nrc.nl//nieuws/2022/07/03/uitgerekend-een-dag-na-jakobsen-wint-ook-groenewegen-een-rit-a4135422
2022-07-04||Kamer beslist vandaag ‘in een paar uurtjes’ over enorme wapendeals: ‘De Oekraïne-dynamiek is nog groter dan gedacht’|| Enkele   parlementariërs beslissen deze maandag in een paar uur over de aankoop van meer  F-35-gevechtsvliegen en Reaper-drones ter waarde van vele honderden miljoenen euro's. Daarmee lopen ze, op verzoek van staatssecretaris Christophe van der Maat (Defensie, VVD), vooruit op de behandeling van de volledige defensiebegroting dit najaar. „Voor zover wij kunnen nagaan, is  dit uniek in de parlementaire geschiedenis”, zegt een woordvoerder van het ministerie van Defensie. Het komt wel voor dat de Tweede Kamer  extra incidentele uitgaven goedkeurt, zoals onlangs voor het aanvullen van de munitievoorraden. Ongekend is dat de Kamer nu bij de aanschaf van zes extra F-35’s en vier nieuwe MQ-9 Reapers ook het zogeheten budgetrecht versneld uitoefent. De Oekraïne-dynamiek is nog groter dan ik dacht Christ Klep militair historicus „De Oekraïne-dynamiek is nog groter dan ik dacht”, verzucht militair historicus Christ Klep.  Na de inval van Rusland in Oekraïne hebben Europese landen hun defensie-uitgaven met vele miljarden opgeschroefd.  „Defensie heeft momentum en jast nu zoveel mogelijk materieel door het parlement”, zegt Klep. „Het gaat hier alleen wel om complexe systemen, die nog decennia operationeel blijven. Dus om die op een maandagmiddag in drie uurtjes te kopen...” Om Nederland te verzekeren van een plek in de productielijnen van de fabrikanten moet Van der Maat uiterlijk half juli (F-35) en eind augustus (Reaper) contracten tekenen. „Hierbij kan helaas niet worden gewacht op parlementaire goedkeuring” van de begroting 2023, schrijft hij in een brief aan de Tweede Kamer. Dus moet het parlement ‘ja’ zeggen vóór het zomerreces donderdag begint. Dat is inderdaad uitzonderlijk, zegt Dick Zandee, defensie-expert bij Instituut Clingendael: „Maar dit zijn ook uitzonderlijke omstandigheden”. Nederland wil snel zo’n vijf miljard extra aan defensie uitgeven. De aanschaf van nieuwe wapens is zeer tijdrovend.  „Zoveel geld wegzetten kan alleen als je van de plank koopt”, zegt Zandee. Dat doet Nederland nu door met vervolgorders het arsenaal F-35’s (nu 46 stuks) en Reapers (4) uit te breiden. Vooral de versnelde aankoop van de MQ-9-Reapers ligt gevoelig. De luchtmacht gebruikt de onbemande vliegtuigen nu alleen voor verkenningsvluchten, maar mag die sinds kort ook bewapenen – voor het eerst staat in de begroting dan ook een bedrag voor de  aankoop van Hellfire-raketten. „Met gewapende Reapers kan je sneller dodelijk geweld gebruiken in operaties waar dat met andere wapensystemen meer politieke en militaire risico’s op zou leveren”, zegt Wim Zwijnenburg, drone-expert bij vredesorganisatie Pax. „Dat maakt de kans groter dat je wapens inzet buiten een gewapend conflict, waarbij meer burgerslachtoffers kunnen vallen. De vraag is dan: wat doe je wel en niet? Daarover moet je een debat voeren.” Een debat lijkt ook Zandee nuttig, maar dan liefst over „alles wat vliegt en verbinding heeft in de ruimte”, dus ook over de F-35’s: „Reapers zijn een aanvulling op gevechtsvliegtuigen. In wat voor scenario’s gebruik je ze dan? In oorlogen tegen IS 5.0?” Een NAVO-bondgenoot als de VS ontwikkelt al zwermen drones, die met behulp van kunstmatige intelligentie doelen selecteren. Zandee: „Hoe kijkt Nederland daartegen aan?” Daarbij moet Nederland ook lessen trekken uit de oorlog in Oekraïne, vindt Klep. „Nederlandse F-35-toestellen vlogen tot voor kort in Bulgarije. Ik zou de operationele evaluatie daarvan  wel eens willen lezen. Wat hadden deze hightechsystemen kunnen bijdragen aan dit primitieve, haast 19e-eeuwse conflict? Er zijn nauwelijks elektronische signalen om te storen, vrijwel geen luchtafweer om te bestrijden. Wat rest is bommen gooien. Dat kan beter en goedkoper met veldartillerie of kruisraketten. De F-35's zijn geschikter voor een high intensity conflict met bijvoorbeeld China.” De aankoop van de F-35's en Reapers past volgens Klep ook niet in „de geest van de defensienota”, die begin vorige maand verscheen: „Daarin ligt de nadruk op het op orde brengen van de organisatie. Nu belast je de organisatie met complexe wapens. Er is nu al een tekort aan technici voor de F-35. Waar halen we nog meer technici vandaan?” De kans is klein dat de Tweede Kamer-commissie, die vorige week met veel moeite een vergadermoment wist te prikken, deze maandag uitgebreid over dit soort zaken praat.  „Er is brede steun voor versneld inkopen”, zegt Tweede Kamerlid Peter Valstar (VVD): „Bij een geheel nieuw wapensysteem  zou het raar zijn om het zo snel te doen, maar het is niet nieuw.” Zijn collega Jasper van Dijk (SP) vindt de aankopen niet iets om „even snel voor het reces” te doen: „We hebben zorgen  over bewapening van de drones. Daarover bestaan vooralsnog geen duidelijke juridische kaders.” Die kaders zijn wel nodig, zegt Zwijnenburg van Pax. Bewapende drones worden steeds meer ingezet, bijvoorbeeld tegen (vermeende) terroristen. „NAVO-bondgenoten gebruiken die voor targeted killings, zoals Frankrijk onlangs nog in Mali. Nederland is dat niet van plan, maar blijft dat ook zo?” Dat er nu geen tijd is om die vraag te beantwoorden, is volgens Zwijnenburg uitholling van het democratische recht van de Kamer op het uitoefenend toezicht bij grote militaire aankopen.”||https://www.nrc.nl//nieuws/2022/07/03/defensie-heeft-momentum-en-jast-nu-zoveel-mogelijk-materieel-door-het-parlement-a4135420
2022-07-04||Colleges zitten wéér vol witte mannen: ‘Vrouwelijke wethouders waren niet nodig, ze hadden al een vrouwelijke burgemeester’||Het begon eind april met een foto van het nieuwe college van het Noord-Brabantse Woensdrecht. Vier wethouders, de burgemeester en de gemeentesecretaris, voor een boom. Allemaal witte mannen. Daarna publiceerde Nicolien Badura, die in 2018 uit eigen interesse ging volgen hoe het met de collegevorming gaat, op Twitter een foto van het nieuwe college van het eveneens Brabantse Bergeijk, wandelend over een grasveld. Met de tekst: „Alle wethouders uit het vorige college blijven aan. Zoeken naar een vrouw was echt niet nodig, want ze hebben al een vrouwelijke burgemeester. Handig!”  Of neem Vijfheerenlanden (Utrecht): vijf heren als wethouder. Dantumadiel (Friesland): louter mannen. Zoeterwoude (Zuid-Holland) idem. Meijerijstad (Noord-Brabant). Sliedrecht (Zuid-Holland). Na drie maanden foto’s herpubliceren (die eerst door de gemeenten zelf werden verspreid), zegt Badura: „Ik wilde laten zien hoe het bestuur van Nederland eruitziet.” Ze zegt: „Veel mensen zullen denken: het zal wel toeval zijn. Dat was mijn eigen ervaring ook. Je kijkt niet verder dan je eigen gemeente.” Doe je dat wél, dan zie je – en dat blijkt ook uit een telling van NRC – dat de nieuwe wethoudersploegen vooral uit mannen bestaan. 324 van de nu geïnstalleerde 1.145 wethouders (28,3 procent) zijn vrouw. Een lichte groei: in 2018 was het 26 procent. In 14 procent van de gemeenten wordt nog onderhandeld. Culturele achtergrond en leeftijd onderzocht NRC niet. Eén blik op de tweets die Badura plaatste, laat zien dat ook op die gebieden de nieuwe colleges van 2022 weinig divers zijn. Tilburg is een van de uitzonderingen: zes wethouders, van wie twee vrouw. En ook nog: twee wethouders met een migratieachtergrond, een nog geen dertiger en een zestigplusser. Wethouder Marcelle Hendrickx (D66), ook voorzitter van de Wethoudersvereniging, zegt: „Het heeft geholpen dat we al geruime tijd zeggen dat we een expliciet inclusieve stad zijn, en dat geldt ook voor het bestuur.”  Ook zij ziet dat de „vrouw/man-verhouding” in veel gemeenten niet in balans is. Het is aan de afzonderlijke politieke partijen wie ze naar voren schuiven als kandidaat-wethouders. „Dan hoor je vaak: ‘we hebben gezocht en dit is nu eenmaal de beste’.” Hendrickx zegt: „Ik begrijp het tegenargument. De individuele kwaliteiten van een witte man zijn ook goed. Ik wil een pleidooi houden voor het team. Hoe zou het héle college er idealiter uitzien?” Ze verwijst naar het bedrijfsleven, waar wordt gekeken naar de samenstelling van bijvoorbeeld een raad van toezicht. „In de politiek is het nog vormvrij.” Maakt het uit of een college divers is? Hendrickx zegt: „Het levert geen politieke winst op, maar als inwoners zich herkennen in hun bestuurders, levert dat wel wat op voor de stad.” „Het is vrij simpel: bestuurders en politici met verschillende achtergronden brengen andere kennis in. Peters, Jannen en Johannen hebben vanzelfsprekend minder oog voor wat ze niet kennen”, zegt Liza Mügge, politicoloog aan de Universiteit van Amsterdam. Op verzoek van het ministerie van Binnenlandse Zaken keek ze een aantal jaar geleden naar maatregelen die kunnen helpen om het aandeel vrouwen in de politiek en het openbaar bestuur te vergroten.  „Diverse teams leiden tot meer discussie”, zegt Mügge. Neem een onderwerp als woningbouw. Bij de aanleg zou een vrouw eerder kunnen denken aan veiligheid op straat, of de aanwezig van een school of speeltuin. „Het gaat om geleefde ervaringen”, zegt ze. Dat het aandeel vrouwen bij zowel de instroom als doorstroom van raadslid naar wethouder achterblijft, heeft een aantal oorzaken, vertelt Mügge. Bij het eerste telt het systeem: hoe zit het met de werktijden (late debatten in de avond maken het lastiger voor een gezin met kleine kinderen of mantelzorger), hoe zit het met de werkdruk, met de agressie waar 40 procent van de wethouders last van heeft?  Dat geldt ook voor mannen. Maar het is, zegt Mügge, een „enorme barrière” meer vrouwen in publieke functies te krijgen.   Het argument dat ‘ze er niet zijn’, wuift Mügge weg. Bij de doorstroom gaat het om „het lijstje met namen dat klaar ligt en nu al wordt bijgehouden voor [de verkiezingen van] 2026”. Ze denkt dat er wel iets anders aan de hand is: „Mijn hypothese is dat het afbrokkelen van landelijke partijen effect heeft. Daar zijn netwerken van vrouwen of politici met migratieachtergrond en daar komen de lijstjes vandaan. Bij lokale partijen ontbreken die netwerken.” Maar  het is niet zo dat alleen lokale partijen met mannen komen aanzetten, ook landelijke partijen doen dat. De VVD in Assen had bijvoorbeeld een vrouwelijke wethouder, maar omdat zij niet in de gemeente woont, wilden de andere collegepartijen haar niet houden. De VVD schoof daarop een man naar voren. En de vrouwelijke wethouder van GroenLinks ging ook niet door, omdat die partij niet in het college terugkeerde.  Het is ook niet zo dat de colleges van alleen kleinere gemeenten uit mannen bestaan – Enschede telt er vijf. Of dat mannencolleges vooral in de Biblebelt voorkomen: Staphorst kreeg zijn eerste vrouwelijke wethouder. De colleges van Bunnik, Culemborg, Ouder-Amstel, Terschelling en Tytsjerksteradiel bestaan uit louter vrouwen.  Nicoline Badura juicht het toe. Al zou ze naast culturele achtergrond en leeftijd, nóg wel een gelaagdheid willen zien: opleiding. Voor „het invoelingsvermogen”. Al beseft ze ook dat een college „nooit helemaal een afspiegeling kan zijn van de inwoners”. ||https://www.nrc.nl//nieuws/2022/07/03/wethoudersploegen-bestaan-vooral-weer-uit-witte-mannen-a4135419
2022-07-04||Regisseur Peter Brook  schiep theater in de  lege ruimte||De Britse toneel- en filmregisseur Peter Brook schiep niet alleen groots theater, ook is hij auteur van het belangrijkste naoorlogse toneelboek: De lege ruimte (The Empty Space, 1968). In dit baanbrekende essay staat deze cruciale zin: „Ik kan zomaar een lege ruimte nemen en die een kaal toneel noemen. Een man loopt door deze ruimte terwijl iemand anders naar hem kijkt, en meer is niet nodig voor het ontstaan van een toneelhandeling.”  Zaterdag is Brook op 97-jarige leeftijd overleden  in zijn woonplaats Parijs, waar hij was verbonden aan het Théâtre des Bouffes du Nord, een vervallen variététheater dat hij nieuw leven schonk. Hij hield van dwarse entourages.  Brook werd op 21 maart 1925 geboren in Londen. In 1945 debuteerde hij als regisseur bij het Birmingham Repertory Theatre. Zijn talent voor sober, authentiek en puur theater werd al snel ontdekt. Vanaf 1962 was hij de invloedrijkste regisseur van de Royal Shakespeare Company met producties als Shakespeares King Lear (1962), A Midsummer Night’s Dream (1971) en Marat/Sade (1964) van Peter Weiss. Later maakte hij er verfilmingen van. Extreem minimalistisch was de fameuze Midzomernachtdroom, die  zich afspeelde in een decor van helwitte wanden, waarin trapezes voor dynamiek zorgden. In Engeland golden zijn revolutionaire regies zo ongeveer als heiligschennis en kreeg hij de bijnaam een „met dynamiet gevulde teddybeer”. In het negen uur durende hindoeïstische epos The Mahabharata (1985) vervolmaakte hij zijn ideeën van de lege ruimte. Als locatie koos hij een steengroeve bij Avignon.  Brook had een afkeer van conventioneel, psychologisch-realistische theater zoals dat in de schouwburgen werd gebracht; hij noemde dat „doods theater”. Juist de eenvoud van een lege ruimte met daarin speler én toeschouwer kon zijn ideaal van minimalistisch theater verwezenlijken.  Op het Nederlandse theater- en operaleven had Brook grote invloed; regisseurs als Pierre Audi, Erik Vos en Hans Croiset werden door hem beïnvloed; zelf zei hij door Bertolt Brecht en de Poolse regisseur Jerzy Grotowski te zijn geïnspireerd.  In 2018 was tijdens het festival Brandhaarden in de Amsterdamse Stadsschouwburg  een zeldzaam zuivere, indringende Brook-voorstelling te zien: The Prisoner. Een man wacht voor een gevangenis. hij zit daar al jaren. Een andere man kijkt naar hem en geeft in een monoloog diens dromen en gedachten weer. Voor deze  superieure vorm van theater is inderdaad niets meer nodig. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/03/regisseur-peter-brook-schiep-theater-in-de-lege-ruimte-a4135418
2022-07-04||Big Tech bedreigt  de vrijheid te denken wat je wil, betoogt deze mensenrechtenadvocaat||Niet alleen ons gedrag wordt met steeds verfijndere digitale middelen voortdurend in de gaten gehouden en bestudeerd. Ook wat er in ons hoofd gebeurt, waarschuwt Susie Alegre, is niet meer veilig voor de dataverzamelaars van Big Tech. „En daarmee staat een elementaire vrijheid op het spel: de vrijheid om te denken wat je wil.” Alegre is een Britse mensenrechtenadvocaat, met een scherp oog voor de gevolgen van technologie en kunstmatige intelligentie voor privacy en de vrijheid van denken. Toen haar dochter een jaar of zeven was vroeg ze waarom ze geen Alexa op haar kamer mocht hebben. Haar vrienden hadden wél zo’n spraakgestuurde digitale assistent van Amazon, waaraan je allerlei vragen kunt stellen en opdrachten kunt geven – om informatie op te zoeken bijvoorbeeld, muziek op te zetten of iets te bestellen. Alegre wilde er niets van weten, vertelt ze in haar boek Freedom to Think; The Long Struggle to Liberate Our Minds. Ze legde haar dochter uit: „Alexa steelt je dromen en verkoopt ze.”  „Ik ben geen tegenstander van technologische vooruitgang”, benadrukt Alegre in een videogesprek. „Ik wil echt niet terug naar de twintigste eeuw.” Maar ze vindt wel dat er wettelijke grenzen gesteld moeten worden, nu de technologische mogelijkheden fundamentele rechten bedreigen.  „Er wordt steeds meer technologie ontwikkeld om toegang te krijgen tot onze gedachten en gevoelens. Dat is gevaarlijk, want zo kunnen we gemanipuleerd worden. Sommige dingen moet je voor jezelf kunnen houden. Maar dat wordt steeds moeilijker. „In de wereld van Big Brother, in 1984 van George Orwell, zegt de hoofdpersoon: niets is van jezelf, behalve die paar kubieke centimeters in je schedel. Maar zelfs die paar kubieke centimeters zijn nu te koop voor de hoogste bieder. Het lijkt wel alsof  we 1984 niet hebben opgevat als waarschuwing, maar als model.” Als jurist analyseert Alegre het probleem vanuit het recht. En daarin zoekt ze ook de oplossing. Ze pleit dringend voor wetgeving, die de greep van technologiebedrijven  op ons leven en denken aan banden moet leggen. Haar uitgangspunt, net als dat van andere technologiecritici, is dat we met ons online gedrag meer over onszelf prijsgeven dan we beseffen.  „Dat doen we niet alleen door de inhoud van wat we op internet delen, maar ook door metadata: waar we zijn, hoe snel we ons verplaatsen, wanneer en met welke regelmaat we rondhangen op sociale media, wat we wanneer opvragen bij spraakgestuurde apparaten. Al die gegevens kunnen worden samengevoegd en geanalyseerd om een beeld te krijgen van wie we zijn, wat we denken en waar we naar verlangen. „Facebook kent je beter dan je  familie, schreven kranten en nieuwssites een paar jaar geleden al. Uit wetenschappelijk onderzoek bleek dat je persoonlijkheid redelijk goed afgeleid kan worden uit je opgestoken duimpjes op Facebook: of je een open karakter hebt, plichtsgetrouw bent, neurotisch, inschikkelijk of extravert.”  Zo zou liefde voor meditatie, voor het werk van de schilder Salvador Dalí of TED Talks wijzen op een open karakter. „Veel advertenties die op internet aan je worden voorgeschoteld zijn speciaal op jou toegesneden, of beter gezegd: op de mens die Facebook en Google willen dat je bent. Je kunt zeggen: wat geeft dat? Maar het kan bijvoorbeeld betekenen dat jij bepaalde vacatures, huurwoningen of potentiële partners niet te zien krijgt, omdat jij daar volgens het algoritme niet het geschikte type voor bent.” Kan vervelend zijn, maar word ik daardoor in mijn dénken beperkt? „Ja, want de grote tech-bedrijven bestuderen ons om ons te manipuleren. Het is hun verdienmodel. Uit je gedrag op internet kunnen ze je kwetsbaarheden en je emotionele toestand afleiden. Dat is interessant voor een bedrijf dat ons iets wil verkopen.  „Deze persoon is een zorgelijk type, concluderen ze bijvoorbeeld uit hun data, iemand die om elf uur ’s avonds nog eindeloos op Facebook zit te scrollen. Dat is een goed moment om een product aan te bieden dat inspeelt op die zorgelijkheid en profiteert van de kwetsbaarheid, bijvoorbeeld door advertenties voor gokken te presenteren. „Politieke campagnes maken ook gebruik van dat soort persoonsgerichte advertenties – ‘microtargeting’. Dat bleek al uit het schandaal rond Cambridge Analytica (het Britse bedrijf dat voor de Amerikaanse presidentsverkiezingen van 2016 gegevens van miljoenen Facebook-gebruikers benutte voor de verspreiding van advertenties voor Donald Trump onder mensen die daarvoor gevoelig leken, red.).  „Je zal daardoor niet opeens van links heel rechts worden. Maar het kan je wel aanmoedigen, of juist ontmoedigen, om te gaan stemmen. En zelfs als het niet werkt is het toch een poging tot manipulatie van ons denken. „De gedachte dat je in je eigen denkwereld niet vrij bent, niet vrij om te denken wat je zelf wil, is zo verschrikkelijk dat we niet kunnen verdragen erover na te denken. Maar dat is wel nodig.” De vrijheid van gedachte is in algemene termen beschermd in het internationale recht, onder meer in de Universele Verklaring voor de Rechten van de Mens. Het is een absoluut recht, zegt Alegre, waar in geen geval inbreuk op gemaakt mag worden, zoals ook het verbod op martelen en het verbod op slavernij absoluut zijn.  „Het recht op privacy kan in bepaalde gevallen wél opzij geschoven worden, bijvoorbeeld als de nationale veiligheid in het geding is. Bij de vrijheid van gedachte kan dat niet, het is fundamenteel voor de menselijke waardigheid, voor wat het betekent om mens te zijn. En als je de vrijheid om te denken verliest, is het heel moeilijk die weer terug te krijgen. „Als individu hebben we mentale privacy nodig. Een innerlijke ruimte waarin je kunt ontdekken wie je bent, wat je wil zijn, wat je vindt van dingen, zonder dat je het met iemand anders hoeft te delen. Waarin je ideeën kunnen evolueren. Een veilige plek waar je ook kunt nadenken over vreselijke of gevaarlijke dingen die in je opkomen en waar je kan overwegen wat je daarmee aan moet. „Als mensen kunnen zien wat we denken, en zelfs als ze alleen maar zéggen dat ze dat kunnen, dan kan dat tegen ons gebruikt worden. In het strafrecht of in een dictatuur kunnen de gevolgen voor je vrijheid heel groot zijn. Lijkt deze persoon iemand die wel eens misdadige plannen zou kunnen koesteren, of dissidente opvattingen?” Hebben reclame en propaganda niet altijd al tot doel gehad in ons hoofd te komen, ook lang vóór internet? „Tot op zekere hoogte wel. Maar de grote vraag is nu: waar ligt de scheidslijn tussen beïnvloeding en manipulatie, tussen preken en hersenspoelen? Bij advertenties ligt die grens bij digitale surveillance en personalisatie. Die vorm van beïnvloeding gaat veel verder dan een reclamebord langs de weg. „Wat mij betreft worden alle vormen van gepersonaliseerd adverteren verboden. Online advertenties zijn dan nog steeds mogelijk, maar wat je te zien krijgt hangt niet meer samen met wat een site of een tech-firma weet over je persoonlijke eigenschappen of je gedrag. De context, het onderwerp van het artikel dat je leest of het filmpje dat je bekijkt, bepalen wat voor advertentie getoond wordt  – aan jou en alle andere bezoekers.   „President Biden heeft het Congres opgeroepen gepersonaliseerd adverteren voor kinderen te verbieden. Ik zou zeggen: waarom verbied je het dan niet meteen voor iedereen? Ik denk dat het in vijf tot tien jaar niet meer mag.” Maar moeten we regeringen laten bepalen wat we kunnen zien of lezen en wat niet? Gaat dat niet juist ten koste van onze vrijheid? „Het is een lastige kwestie. Maar je moet beseffen: de regulering waarvoor ik pleit gaat niet over de inhoud, maar over wat er met onze gegevens gebeurt.  „Neem websites voor geestelijke gezondheid, waarop mensen vragenlijsten invullen over hoe het met ze gaat en of ze depressief zijn. Dus over wat er in hun hoofd omgaat. Uit een onderzoek in het Verenigd Koninkrijk, Frankrijk en Duitsland bleek dat de antwoorden in veel gevallen verkocht werden aan derden. De sleutel naar de geest van mensen bleek geveild te worden! Het is toch evident dat dát niet toegestaan moet zijn? „Of neem apps die helpen je menstruatiecyclus te voorspellen. Niet alleen voeren mensen daarop allerlei informatie in, maar die kan ook gecombineerd worden met andere data uit je telefoon. Dat levert een berg gegevens op over de vruchtbaarheidsstatus, seksuele activiteit en emotionele toestand van talloze vrouwen. Sommige van die apps gebruiken de informatie om je aan te sporen: je bent nu 29, de perfecte leeftijd een baby te krijgen. Dat lijkt behulpzaam, maar kan ook een vorm van onaangename sociale controle zijn. „Of neem dating apps. Mensen delen daarop vaak veel over zich zelf, van hun seksuele voorkeuren tot hun gezondheid en politieke opvattingen. Gebruikers stemmen ermee in dat anderen dat kunnen zien. Maar beseffen ze hoe die data worden opgeslagen, geanalyseerd, gedeeld, verkocht en gebruikt om algoritmes te ‘trainen’? „Schokkend vond ik dat Amerikaanse onderzoekers met behulp van kunstmatige intelligentie en foto’s van dating apps beweerden dat je op basis van een foto van iemands gezicht zijn of haar politieke voorkeur of seksuele oriëntatie kunt vaststellen. Je gaat naar zo’n app omdat je iemand wil ontmoeten. Maar je foto kan dus gebruikt worden om een programma te ontwikkelen dat iemand anders elders in de wereld in gevaar kan brengen, omdat een gezicht kennelijk je politieke of seksuele identiteit kan verraden.” Wat kun je zelf doen om je mentale privacy te beschermen? „Je kan minder apps installeren en je telefoon vaker laten liggen – zelf kijk ik er na zeven uur ’s avonds niet meer op. Je hebt ook apps tegen de verslavende werking van je telefoon, zoals de Freedom-app (waarmee je jezelf acht uur digitale rust oplegt, red.).  Helemaal ontsnappen kun je nooit. Als je maar zelden online bent, en ook geen sporen nalaat doordat je altijd contant betaalt, dan sta je ook te boek als een bepaald type. „De echte verandering moet komen van regulering via wetten. In de tech-wereld wordt nu veel gesproken over ethiek, maar lang niet genoeg over mensenrechten en wetgeving. Want ethiek is vrijwillig en daar kun je voor kiezen of niet. Om je ethische gedrag alleen kun je niet voor de rechter worden gedaagd. Daarom moeten we bij wet vastleggen wat er met onze gegevens mag gebeuren, wat alleen met uitdrukkelijke toestemming mag en wat in geen geval mag.” Hoe realistisch is dat? Er wordt heel veel verdiend met het verzamelen van data en het verkopen van gepersonaliseerde advertenties. „Tim Cook, de ceo van Apple, sprak in 2019 op Stanford University over het gevaar dat we in een wereld zonder digitale privacy ‘de vrijheid om mens te zijn’ verliezen. Hij doelde op de vrijheid van gedachte. „Als we dertig jaar geleden de afleiding en manipulatie door digitale media van nu hadden gehad,  was er geen innovatie geweest, betoogde hij. Dan had Silicon Valley niet bestaan.  Dat hij dat zei vond ik hoopgevend.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/03/big-tech-bedreigt-de-vrijheid-om-te-denken-wat-je-wil-a4135383
2022-07-04||De moeder die haar dochter sloeg – maar dat  ontkent||‘Mijn dochter maakt haar eigen regels. Ik moet maar accepteren wat ze doet. Ze luistert niet.” Moeder zit defensief met haar benen en armen over elkaar voor de politierechter. Haar 13-jarige dochter heeft aangifte gedaan van mishandeling.  Minstens zeven keer in vier maanden tijd zou het meisje klappen op het hoofd en tegen het lichaam hebben gekregen van haar moeder, zegt de officier van justitie. Ook zou moeder haar arm zo hard hebben vastgepakt, dat er letsel ontstond: rode plekken.  Dochter D. heeft donkerbruine krullen tot aan haar schouders. Haar blauwe ogen heeft ze omringd met zwart kohlpotlood. Ze draagt een lichtbeige trui met luipaardprint en gouden sieraden. Moeder ontkent alles. „Ik weet niet waarom ze aangifte heeft gedaan. Ik kom juist altijd op voor mijn dochter.” Het slaan begon in december vorig jaar en duurde tot afgelopen maart, verklaart de dochter bij de politie.  De laatste keer, toen de politie kwam kijken, kwam het meisje laat thuis van haar even oude vriendje. Haar moeder wilde bij wijze van straf haar telefoon afpakken. Er vond een worsteling plaats in de slaapkamer van de dochter.  „Ze lag op bed en zei tegen me: ‘je pakt mijn telefoon niet’. Ik heb haar toen bij de arm vastgepakt om de telefoon te pakken”, zegt moeder op zitting. Dochter deelde een schop aan moeder uit, en moeder zou haar  - volgens de dochter -  toen met de vlakke hand hebben geslagen.   Op de avond van de aanhouding zou moeder hebben gedronken. Volgens de agenten die haar proces-verbaal optekenden, sprak ze met „dubbele tong”.  De rechter wil hier het fijne van weten, maar moeder zegt: „Ik zit hier voor de mishandeling, niet voor mijn drankgebruik.”  Het ene lijkt het andere niet uit te sluiten. Haar dochter verklaart bij de politie dat ruzies escaleren als haar moeder dronken wordt. Moeder  staat machteloos tegenover haar dochter omdat die haar eigen plan trekt, concludeert de politierechter uit het dossier. „Kan het zijn dat u daarom een klap uitdeelt?” „Nooit. Ik heb nog nooit een klap uitgedeeld.” Meewerken met de reclassering wil de moeder niet.  „Waarom niet?”, vraagt de rechter. „Ik heb niks gedaan. Ik wil niks met de reclassering te maken hebben.” Toch ligt er een reclasseringsrapport waarin zorgen worden geuit over de moeder. De instantie wil haar graag helpen. In het rapport staat dat het risico dat het nog eens gebeurt  hoog wordt  ingeschat.  Er is wel een gezinsvoogd. Die samenwerking  met moeder verloopt goed, zegt de advocaat.  „Er gaat iets niet goed in de verstandhouding tussen moeder en dochter”, vindt de officier van justitie. Die vraagt zich af hoe ze haar kind kan slaan en het dan kan ontkennen. Het liefst eist de officier een gevangenisstraf. Het blanco strafblad van moeder laat dit niet toe. Ze vraagt de rechter een werkstraf van 60 uur op te leggen, waarvan 30 uur voorwaardelijk. „En ook al heeft mevrouw er geen zin in, ik vind toezicht noodzakelijk.” De advocaat van de moeder vindt dat er met „een grote omzichtigheid” naar de verklaring van de minderjarige moet worden gekeken. „Ze heeft veel meegemaakt, zit in „een zelfbepalende fase” van haar leven en wil bij haar vriendje zijn. Volgens de advocaat  heeft de dochter „de nodige problemen” met moeder. En: „De politie spreekt met een minderjarige, zonder dat er gecheckt wordt wat er precies aan de hand is.” De politierechter geeft  moeder het „voordeel van de twijfel” en acht alleen de klap op de arm bewezen. Ze legt een geheel voorwaardelijke werkstraf van dertig uur op. Met bijzondere voorwaarden: reclasseringstoezicht, controle op alcohol en een behandeling indien de reclassering dit nodig vindt. „Ik maak me zorgen om de relatie met uw dochter.” Politierechter: mr. I. bij de Vaate Officier van justitie: mr.  N. Franken Advocaat: mr. J.A.C. van den Brink 
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/07/03/de-moeder-die-haar-dochter-sloeg-maar-dat-ontkent-a4135417
2022-07-04||Zes doden en meerdere gewonden bij lawine in Dolomieten||Bij een lawine in de Dolomieten in Noord-Italië zijn zeker zes bergbeklimmers om het leven gekomen. Volgens het Italiaanse La Repubblica zijn er tientallen vermisten. De lawine ontstond toen grote rotsblokken en stukken ijs loskwamen na een breuk in een gletsjer op de berg Marmolada, vlak bij de bekende wintersportplaats Canazei. Op het moment dat de gletsjer brak waren er twee groepen met in totaal achttien bergbeklimmers in de buurt. Zeker acht mensen raakten gewond. Er zijn meerdere helikopters en reddingsteams met honden ingezet om de vermiste toeristen op te sporen. Omdat er sprake is van los ijs en nieuwe lawines kunnen voorkomen, vorderen de reddingswerkers maar traag, melden Italiaanse media. De Marmolada is met 3.300 meter de hoogste berg in de Dolomieten en een populaire plek voor bergtoeristen. De plek waar de breuk plaatsvond zou vlakbij een bekende klimroute hebben plaatsvonden. Een ooggetuige spreekt tegenover persbureau Ansa van „een hard, krakend geluid” gevolgd door „een lawine van sneeuw en ijs die met hoge snelheid richting het dal ging”. Waardoor de plotselinge gletsjerbreuk ontstond is onbekend, maar lokale autoriteiten wijzen naar de hittegolf die Italië sinds eind juni teistert. Zo werden afgelopen zondag in de buurt van de ingestorte gletsjer recordtemperaturen gemeten. ||https://www.nrc.nl//nieuws/2022/07/03/zes-doden-en-meerdere-gewonden-bij-lawine-in-dolomieten-a4135395
2022-07-04||Drie doden bij schietpartij winkelcentrum Denemarken, 22-jarige man opgepakt||Drie mensen zijn zondagmiddag rond half zes doodgeschoten door een 22-jarige Deense man bij een winkelcentrum in de Deense stad Kopenhagen. Dat meldt de Deense politie.  Tijdens een persconferentie liet de politiechef van Kopenhagen, Søren Thomassen, weten dat de slachtoffers een man van in de veertig en een jonge man en vrouw zijn. Over hun identiteit is nog niks bekend. Ook zijn er meerdere gewonden, van wie drie in kritieke toestand verkeren. Hoeveel gewonden er exact zijn, werd niet gemeld. De politie bevestigt dat een 22-jarige Deense man is gearresteerd. Hij is aangeklaagd voor doodslag. Bij zijn arrestatie was hij in het bezit van een vuurwapen en munitie. De politie „is ervan overtuigd dat de gearresteerde verdachte de schutter is in het winkelcentrum”. Volgens Thomassen heeft de dader geen strafblad. Ook werd gemeld dat de dader een bekende is van de politie, maar niet iemand naar wie intensief onderzoek werd gedaan. De politie sluit een terreurdaad niet uit. De verdachte zal maandag, in aanwezigheid van een rechter, worden ondervraagd. Er is volgens de autoriteiten geen indicatie dat er meerdere schutters betrokken zijn.  Kort na de schietpartij verschenen video’s op sociale media waarop mensen te zien waren die wegrenden van het gebouw waar geschoten werd. Op het moment dat de schietpartij plaatsvond, was er veel winkelend publiek in het winkelcentrum. Hulpdiensten rukten massaal uit na de schietpartij, met meerdere ambulances en politiewagens. Meerdere gewonden worden behandeld in omliggende ziekenhuizen, die extra artsen en verpleegsters hebben ingeschakeld om de zorg aan te kunnen.||https://www.nrc.nl//nieuws/2022/07/03/meerdere-gewonden-bij-schietpartij-winkelcentrum-denemarken-a4135394
2022-07-04||Veel praten en aftasten, dus duurt het allemaal veel langer met de collegevorming||Op 7 april, drie weken na de gemeenteraadsverkiezingen, traden in Noord-Beveland de nieuwe wethouders aan. Ál aan, kan nu wel worden gezegd. Want drie maanden na die verkiezingen is er in 46 van de 333 gemeenten nog géén nieuw college.   Dat hoeft ook niet, de Gemeentewet schrijft geen deadline voor. Maar het lijstje gemeenten waar de formatie nog gaande is, is lang. Den Haag staat erop, als enige van de vier grote steden. Van de veertig grootste gemeenten onder andere Almere, Den Helder en Roermond. Kleinere gemeenten als Voorschoten in Zuid-Holland, Putten in Gelderland of Smallingerland in Friesland hadden begin vorige week ook nog geen coalitie. En, zo blijkt uit onderzoek van NRC, de snelheid is sinds enkele weken verdwenen uit het formatieproces. In de eerste twee weken na de verkiezingen hielden de onderhandelingen nog gelijke tred met 2018 en 2014, half  juni vertraagden ze. Vier en acht jaar geleden waren rond deze tijd alle colleges gevormd, op één na. Nu stagneert het aantal nieuw gevormde colleges   juist – al wordt het zomerreces, dat over twee weken begint, vaak als informele deadline gezien.   De langzame formatie heeft weinig te maken met grote inhoudelijke verschillen, wel met aftasten en praten. Zo probeert in het Noord-Hollandse Bergen de hele raad de vaak ruzieachtige sfeer te doorbreken door een raadsbreed akkoord te sluiten, waarbij er geen oppositie en coalitie zijn. In het Limburgse Bergen gaat de vorige coalitie door, maar hebben de partijen eerst nog naar andere partners gekeken. Daar is inmiddels een akkoord, maar volgt nog een raadsdebat. Op Ameland werd er ook eerst zeven weken aan een raadsbreed akkoord gewerkt, om daarna te kijken naar een brede coalitie, om uiteindelijk uit te komen bij dezelfde coalitie als na de vorige verkiezingen. Beoogd wethouder Theo Faber van AmelandEén zegt: „Het had wel sneller gekund, daar ben ik eerlijk in.” De inhoud was niet het probleem, die is zelfs „samengevat op een dubbel A4tje”. „We wilden wat toevoegen, het moest geen herhaling worden in vergelijking met de afgelopen vier jaar.”  Dat zie je vaker: in ongeveer een op de tien gemeenten is de vorige coalitie ook de huidige, soms aangevuld met één nieuwe partner. In het Gelderse Druten bijvoorbeeld, bestaat de coalitie opnieuw uit Kernachtig Druten en een aantal Dorpslijsten. „Het is een bewezen formule”, zei Gerard Worm, lijsttrekker van Kernachtig Druten, bij de presentatie van het akkoord.   Lokale partijen, zoals Kernachtig Druten, zijn net als vier jaar geleden goed vertegenwoordigd in de coalities, blijkt uit het onderzoek van NRC. Ze waren de grote winnaar van de verkiezingen in maart, met 31 procent van de stemmen. In bijna alle gemeenten die klaar zijn met formeren leveren zij één of meer wethouders. In twaalf gemeenten zitten er alleen lokale partijen in het college.   Opmerkelijk is dat D66 en GroenLinks, die elk zo’n twintig  raadsleden meer kregen, die winst niet in gelijke mate wisten te  verzilveren. D66 ging van 244 naar 293 coalitiezetels, het aantal GroenLinksers dat in de – tot dusver bekende – coalities plaatsneemt, bleef juist bijna gelijk ten opzichte van de vorige verkiezingen: van 270 naar 274. Dat aantal kan nog groeien: in onder meer Den Haag en Almere onderhandelt de partij mee.  VVD en  CDA verloren bij de verkiezingen juist raadszetels, maar kwamen nog altijd in zo’n 150 van de gemeenten in de coalitie terecht.  De partijen verloren beide in twintig gemeenten hun plek in de coalitie. Ook opvallend: de SGP is getalsmatig met 229 raadszetels weliswaar een kleine partij, maar kwam tot nu toe in 36 gemeenten in de coalitie terecht, en leverde 39 wethouders. Bijna 80 procent van alle raadsleden van de partij zit ergens in Nederland in de coalitie. De lijstcombinatie ChristenUnie/SGP is daarbij niet meegeteld. Succes is er eveneens voor Volt, dat voor het eerst lokaal meedeed en in Maastricht en Arnhem meteen deelneemt aan het college. Ook de Partij voor de Dieren levert in Arnhem een wethouder. Denk gaat voor het eerst meebesturen in Rotterdam en Schiedam.   Van de grotere landelijke partijen zijn Forum voor Democratie en de PVV de enige die wel in gemeenteraden zitten (met respectievelijk 50 en 61 zetels), maar nergens deelnemen aan coalities.   Winnaars nemen overigens niet altijd deel aan de colleges. In zo’n dertig gemeenten werd de grootste – of gedeeld grootste – partij buiten de coalitie gehouden. Zoals in Bergen op Zoom, waar lokale partij GBWP weliswaar twee zetels verloor, maar met zeven zetels wel de grootste bleef. „We zijn op een niet-fraaie wijze pootje gelapt”, zegt fractievoorzitter Arjan van der Weegen. GBWP werd van verkiezingsfraude beticht. Dat was volgens het Openbaar Ministerie niet waar, maar andere partijen waren al aan het formeren geslagen.   Uit het onderzoek  blijkt verder dat de verdere versnippering van de gemeenteraden nauwelijks heeft geleid tot meer partijen in de coalities. De gemeente Heerlen, waar de grootste partij ook buiten de coalitie gehouden werd, heeft de grootste tot dusver bekende coalitie: acht partijen. Ook heeft de versnippering – of de extra taken die door het Rijk bij de gemeenten zijn neergelegd – niet geleid tot heel veel meer wethouders. Het aantal wethouders is, voor zover bekend,  toegenomen met een klein twintigtal, een stijging van zo’n twee procent.  Gemeenten moeten volgens de Gemeentewet minimaal twee wethouders hebben. Maar er is ook een maximum om de balans tussen de raad en het college niet te verstoren: het aantal wethouders mag niet groter zijn dan een vijfde van het aantal gemeenteraadszetels. Amsterdam en Rotterdam (beide met 45 raadsleden) hebben er elk negen, het maximum.  Sommige gemeenten werken met parttime wethouders. Dan mag er 10 procent méér tijd worden verdeeld: bij bijvoorbeeld 21 gemeenteraadszetels kunnen de wethouders dan samen 4,4 fte vullen. Ook dat komt voor in verschillende gemeenten. Zo is in Dalfsen (Overijssel) het aantal wethouders – op 21 raadsleden – met één gestegen naar vier, maar werkt een wethouder parttime. „De grote hoeveelheid opgaven en een terugtrekkende rijksoverheid vereisen een sterk en krachtig College”, schrijft de coalitie in een brief aan de gemeenteraad. „Ook kwantitatief moet het College de grote hoeveelheid onderwerpen aan kunnen.”   In Dongen (Noord-Brabant, 21 zetels) kwamen de onderhandelaars met eenzelfde argument, voor een  extra wethouder die drie dagen per week werkt:  „De maatschappelijke opgaven worden verder verzwaard. Een extra wethouder geeft de mogelijkheid tot meer diepgang in de dossiers.” De Wethoudersvereniging vindt dat opnieuw naar dat maximale aantal wethouders gekeken moet worden. „In de Tweede Kamer wordt gesproken over hoe zwaar het werk is en over uitbreiding van het parlement. Ze vergeten dat uitvoerende taken uiteindelijk op het bordje van de wethouder terechtkomen: klimaat, woningbouw, de huisvesting van Oekraïners…”, zegt Jeroen van Gool, directeur van de vereniging.  Samen met de Vereniging van Griffiers deed NRC tussen 20 en 24 juni onderzoek naar de vorming van de colleges in de 333 gemeenten waar in maart raadsverkiezingen waren.  Ontbrekende gegevens werden aangevuld met openbare informatie, vooral via gemeentelijke websites. Gekeken werd of er al een akkoord was bereikt dat publiekelijk te raadplegen was.  NRC onderzocht ook welke wethouders benoemd zijn, welke portefeuilles zij kregen en tot welke politieke partij zij behoorden. De akkoorden die tussen 27 juni en 1 juli zijn gesloten, zijn niet meegenomen in de telling.    Wat de verdeling van de portefeuilles betreft, zijn er weinig verrassingen. Wethouders die namens  VVD in colleges zitten, gaan vaak over het geld, met portefeuilles als financiën en economie. Ook verkeer en vervoer en woningbouw zijn populair bij VVD’ers. Wethouders van de PvdA zijn relatief vaak terug te vinden in het sociale domein, jeugdzorg en sociale zaken en werkgelegenheid. Sport blijkt echt een portefeuille voor CDA’ers. Bij D66 springt onderwijs eruit en bij GroenLinks klimaat en energietransitie. De wethouder van de pan-Europese partij Volt houdt zich in Limburg bezig met de Euregio.  Wethouders van lokale partijen houden zich vaker bezig met ruimtelijke ordening en wonen, en portefeuilles die zich niet direct laten vangen in traditionele lijstjes. In de Limburgse gemeente Eijsden-Margraten heeft ieder lid van het college – ook de burgemeester – ‘bestuurlijke vernieuwing’ in de portefeuille.   Nog altijd is een meerderheid van de wethouders man. Van de 1.145 wethouders die tot nu toe zijn geïnstalleerd, is een op de drie vrouw. Dat was in 2018, na de benoeming van alle wethouders, ongeveer een kwart. GroenLinks heeft verhoudingsgewijs de meeste vrouwelijke wethouders, 42,9 procent. Denk de minste – alle drie de wethouders zijn man. De SGP heeft één vrouwelijke wethouder: Paula Schot in Schouwen-Duiveland.   


||https://www.nrc.nl//nieuws/2022/07/03/veel-praten-en-aftasten-dus-duurt-het-allemaal-veel-langer-met-de-collegevorming-a4135393
2022-07-04||WK-baas Al-Thawadi  wil Qatar laten ‘shinen’||In een donker vergaderzaaltje van de Johan Cruijff Arena zat Hassan Al-Thawadi, chef van het meest omstreden WK voetbal sinds de editie in Argentinië (1978), vrijdagmiddag urenlang tegenover vertegenwoordigers van mensenrechtenorganisaties, vakbonden en pers. Hij was er niet van onder de indruk. Als een geroutineerde strafrechtadvocaat betoogde Al-Thawadi – gekleed in wit shirt, modieus colbert en met een minutieus getrimde baard op de kaken als geodriehoeken – dat beschuldigingen over wantoestanden in Qatar onwaar dan wel schromelijk overdreven waren.  „Hebben jullie onze rapporten wel gelezen?”, beet hij zijn publiek toe bij vragen over deplorabele werkomstandigheden van arbeidsmigranten in Qatar. Dan zou je weten hoezeer de situatie is verbeterd. „We zijn de benchmark in de regio”, zei de directeur van het Supreme Committee , de organisatie die onder meer verantwoordelijk is voor de bouw van de stadions. Natuurlijk, er was nog ruimte voor progressie, maar gold dat niet overal? „Geen enkel land kan claimen een perfect systeem te hebben. Zelfs Nederland en België niet.” Al-Thawadi heeft zijn pleidooi al talloze keren gehouden.  Het bezoek aan Amsterdam, op uitnodiging van voetbalbond KNVB, maakt deel uit van een jarenlange, vrijwel onafgebroken pr-tournee die eindigt op 21 november in Doha met de openingswedstrijd op het WK tussen Nederland en Senegal. Al-Thawadi’s tocht begon in maart 2009, toen hij  met een voornaam lid van de Qatarese koninklijke familie afreisde naar het FIFA-hoofdkantoor in Zürich om de formulieren in te leveren die bevestigden wat al een tijdje rondzong maar door ’s werelds voetbalnotabelen nauwelijks serieus werd genomen: de kleine Golfstaat stelde zich kandidaat om het grootste sportevenement ter wereld te organiseren.  Al-Thawadi was toen net dertig. Dat hij de leiding kreeg over het WK-bid, zegt veel over het vertrouwen dat de toenmalige machthebber (Hamad Al-Thani, de vader van de huidige emir Tamim) in hem stelde. Nog geen jaar eerder was een poging de Olympische Spelen naar Qatar te halen kansloos mislukt. Doha haalde niet eens de shortlist. Een succesvol WK-bid leek onwaarschijnlijk vanwege de verzengende zomerhitte in Qatar, de afwezigheid van een voetbaltraditie en gebrek aan toereikende stadions. Maar een afgang moest in ieder geval voorkomen worden. Dat Al-Thawadi goed lag (en ligt) bij de politieke top in Qatar valt ook af te leiden uit de korte loopbaan die aan zijn benoeming als WK-chef voorafging. Als zoon van de Qatarese ambassadeur in Spanje bracht hij een groot deel van zijn jeugd door in Europa. Hij voltooide zijn middelbare school in Scunthorpe, een industriestadje in het noorden van Engeland, en studeerde rechten in het nabijgelegen Sheffield. Geen elite-instituten als Eton en Oxford dus, maar dat stond een kickstart van zijn carrière niet in de weg. Na een hoge functie bij Qatar Petroleum in Houston – daar zou hij zijn wat rauwe, Amerikaanse accent aan te danken hebben – promoveerde hij in 2006 tot hoofd juridische zaken van de Qatar Investment Authority, het staatsinvesteringsfonds dat ruim 400 miljard euro aan beleggingen beheert. In hoeverre Al-Thawadi heeft bijgedragen aan het binnenhalen van het WK is onduidelijk. Al snel na de toewijzing verschenen de eerste berichten over omkoping. Onthullingen van The Sunday Times op basis van een groot datalek, in 2014 samengebracht in het boek The Ugly Game, reconstrueerden tot in detail hoe de Qatarese FIFA-bestuurder Mohammed bin Hammam in het diepste geheim stemmen kocht en de mondiale voetbalelite masseerde, terwijl Al-Thawadi de officiële campagne voerde voor het bid. Qatar heeft de corruptiebeschuldigingen altijd ontkend. Hammam, inmiddels voor het leven geschorst door de FIFA, zou niets met het bid te maken hebben gehad. De corruptieaantijgingen vormden voor Al-Thawadi slechts het begin van een jarenlange exercitie in crisiscommunicatie. Beloftes over stadions met aircondioning ten spijt, kwam de voetbalwereld al snel in opstand tegen een woestijn-WK in de zomer. Uiteindelijk gingen FIFA en Qatar door de bocht en werd het toernooi verplaatst naar de winter. Groter probleem: het land was voor de bouw van zeven nieuwe stadions, metrolijnen, hotels en aanverwante infrastructuur volledig aangewezen op arbeidsmigranten uit landen als Nepal, Bangladesh, India en Kenia, die onder erbarmelijke arbeidsomstandigheden en tegen vaak minimale betaling hun werk deden. Dat was staande praktijk op veel plekken in de Golfregio. Maar nu ging het om een WK, en dus wist Qatar plotseling het oog van de wereld op zich gericht. Daar was het land niet op voorbereid, zou Al-Thawadi later toegeven. Van meet af aan benadrukte hij dat het WK „een katalysator” was voor verbetering van de werkomstandigheden en arbeidsrechten in Qatar. Maar journalistieke reportages en onderzoeksrapporten van mensenrechtenorganisaties en vakbonden gaven een ander beeld: dat van moderne slavernij en arbeidsmigranten die voor de glorie van een steenrijke Golfstaat hun leven riskeerden in de bloedhitte. Als er al sprake was van verbeteringen, dan waren die minimaal en golden ze alleen voor diegenen die werkten aan de stadions en daarmee direct vielen onder de WK-organisatie. Het toernooi, dat Qatar wereldwijde faam moest bezorgen, werd een pr-drama.   Dat steekt, was vrijdag te merken. „We zijn al twaalf jaar bezig, maar ik heb nog steeds het gevoel dat ik in de beklaagdenbank zit”, verzuchtte Al-Thawadi toen iemand vroeg waarom hij zo geprikkeld reageerde op kritische vragen. Om vervolgens terug te komen op het pleidooi dat hij al twaalf  jaar houdt. Dat het de eerste keer wordt dat een WK in het Midden-Oosten plaatsvindt. Dat de regio er recht op heeft en dat het een geweldige kans biedt zich te tonen aan de wereld, om stereotypes te doorbreken, om de Arabische gastvrijheid te ervaren, om gezamenlijk het voetbal te vieren – „de passie die we allemaal delen”. Grote verschil met een paar jaar geleden is dat Al-Thawadi inmiddels sommige critici heeft overtuigd, zij het slechts op onderdelen van zijn verhaal. Het argument dat Qatar vooruitgang heeft geboekt op het gebied van rechten en leefomstandigheden van arbeidsmigranten, vindt weerklank bij organisaties zoals Human Rights Watch, Amnesty, de International Labour Organization (ILO) en internationale vakbonden. Er is een minimumloon ingevoerd, arbeid op de heetste uren van de dag is verboden en arbeiders kunnen misstanden tegenwoordig melden bij klachtenlokketten. Kafala, het systeem dat arbeidsmigranten verbood te wisselen van baan of het land te verlaten zonder toestemming van hun werkgever, is vanaf 2019 versoepeld. Maar de implementatie en handhaving laten volgens diezelfde organisaties in veel gevallen te wensen over. „Vooruitgang heeft tijd nodig”, zei Al-Thawadi daarover. Meer wilde hij er niet over kwijt. Zoals hij ook niet inhoudelijk inging op corruptiebeschuldigingen rond het WK-bid („Alles is al gezegd, ik ben hier niet om die kwestie opnieuw te beleven”) en de geruchtmakende zaak van Abdullah Ibhais. Dat is een voormalig medewerker van Al-Thawadi’s Supreme Committee die eerder dit jaar in hoger beroep werd veroordeeld tot een celstraf van drie jaar. Ibhais zou zich volgens de Qatarese rechter hebben laten omkopen bij het uitgeven van een sociale media-opdracht. De werkelijke reden voor de veroordeling is volgens mensenrechtenorganisaties dat Ibhais weigerde te liegen over een opstand onder medewerkers op de bouwplaats. „Onzin”, noemde Al-Thawadi die lezing.  Het zijn geen antwoorden die de kritiek zullen doen verstommen. Twaalf jaar in de beklaagdenbank, is dat het allemaal waard geweest, wilde iemand nog weten. „Absoluut”, zei Al-Thawadi. „Dit is het WK, het grootste sportevenement ter wereld. Nu is het onze beurt om te shinen.”||https://www.nrc.nl//nieuws/2022/07/03/pr-expert-al-thawadi-laat-wk-organisator-qatar-shinen-a4135391
2022-07-04||Op kunstenfestival Tweetakt staat de fantasie centraal||„Wie ben jij?” Vlak nadat ze van de verboden vrucht hebben gegeten krijgen Adam en Eva plotseling bezoek van een vreemdsoortig rood wezen dat uit de hemel lijkt neer te dalen. Hij wil geen naam geven, maar zegt dat als hij bij mensen gaat zitten, ze rode wangen en een vreemd gevoel in hun buik krijgen. „En dat wordt dan langzaam minder en dan ga ik weer weg.” Gelukkig weten de kinderen in het publiek desgevraagd wel met wie Adam en Eva van doen hebben: ‘SCHAAMTE!’. In Adam & Eva: de rapopera, een voorstelling van derdejaars studenten van de Hogeschool voor de Kunsten Utrecht onder begeleiding van theatermaker Tim Schouten, blikken de titelpersonages muzikaal terug op hun tijd in het Paradijs, en worstelen ze met de vraag of het eigenlijk tóen of nu beter was. Subtiel trekt de voorstelling een lijn tussen het ontstaan van ‘de norm’ (de kennis van goed en kwaad die de appel in zich draagt) en schaamte over het daarvan afwijken. Hoe ga je daarmee om? Vooral in de vlotte songs weten spelers Nora van Dartel en Mingus Kramer de dilemma’s geestig voor het voetlicht te brengen. Het leuke aan Festival Tweetakt is de enorme variatie aan voorstellingen, van werk van beginnende makers als deze tot gerenommeerde gezelschappen als Het Filiaal theatermakers. Die laatste toont op het festival Talking Hands, waarin handen op alle mogelijke manieren centraal staan. De spil van de voorstelling is Mauricio de Kok, danser én  gebarentolk, die in iedere scène aanwezig is om de gesproken woorden van simultane vertaling te voorzien. De vloeiende manier waarop De Kok de taal gebaart, leidt tot een begoochelende choreografie – je kan je ogen bijna niet van hem afhouden. Tegelijkertijd is dat jammer, want er valt in Talking Hands meer moois te beleven. Door middel van de  live-cinema¬ stijl van het gezelschap worden handen  menselijke personages, ontstaat er via schaduwspel een verhaal over een opgraving van grottekeningen en verkleden de vijf spelers zich in een hilarische scène als vingers om een ode aan de hand te kunnen brengen. Zo rijgen de makers op vermakelijke wijze een eclectische mix van stijlen en sketches aan elkaar. Eén van de sterkste kanten van Tweetakt is de warme band die   het festival onderhoudt met de Belgische theatersector. Dit jaar zijn er opnieuw veel voorstellingen van over de grens te zien, waaronder het opzwepende Followfollow van fABULEUS. Zoals in de meeste voorstellingen van het Leuvense jongerentheatergezelschap spelen jongeren tussen de 14 en 22 zelf de hoofdrol. Choreograaf Koen De Preter giet zijn voorstelling  in wat te voor de hand liggende vormen (je kunt de improvisatieopdrachten nog door het merendeel van de scènes heen zien schemeren), maar het spelplezier van zijn elfkoppige cast maakt  veel goed: de energie waarmee de cast zich op hun solo’s en duetten werpen werkt aanstekelijk. Door rijkelijk uit Tiktokdansjes te putten, maar ook door in de muziekkeuze flink uit zijn eigen jeugd te citeren, levert De Preter zowel een generatieportret af als een tijdloze ode aan jong zijn. Festival Tweetakt. Gezien: 1/7, diverse locaties Utrecht. Festival loopt nog t/m 10 juli. Info: tweetakt.nl 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/03/op-kunstenfestival-tweetakt-staat-de-fantasie-centraal-a4135390
2022-07-04||Groenewegen wint derde etappe Tour de France na massasprint||De Nederlander Dylan Groenewegen heeft de derde etappe in de Tour de France gewonnen. De wielrenner van ploeg BikeExchange – Jayco was net iets sneller dan geletruidrager Wout van Aert in de massasprint in het Deense Sønderborg. De Belg Jasper Philipsen werd derde. Net zoals afgelopen dagen vond de etappe plaats in Denemarken. Omdat er haast geen klimmetjes in het parcours waren opgenomen werd vooraf al gerekend op een massasprint, met als grootste kanshebbers wielrenners als Groenewegen, Van Aert en Fabio Jakobsen, die zaterdag de tweede etappe op zijn naam schreef. Van Aert leek in de laatste meters op de etappewinst af te stevenen maar werd nog voorbijgereden door Groenewegen. Van Aert is nog wel leider in het klassement. De beste Nederlander is Mathieu van der Poel op de vijfde plek. Voor Groenewegen is het de vijfde keer dat hij een etappe in de Tour de France wint. De laatste keer dat de 29-jarige renner een etappe won was in 2019. De vierde etappe vindt dinsdag plaats in Noord-Frankrijk, van Duinkerke naar Calais.||https://www.nrc.nl//nieuws/2022/07/03/groenewegen-wint-derde-etappe-tour-de-france-na-massasprint-a4135388
2022-07-04||Op WOO HAH! zijn de Europese acts veel indrukwekkender dan de Amerikaanse||Festival WOO HAH! is inmiddels een begrip binnen de hiphopindustrie. De samenwerking met Rolling Loud, een van de grootste hiphopmerken van de wereld die in onder meer New York, Los Angeles en Miami al jarenlang gigantische line-ups neerzet, deed de jonge doelgroep dit jaar watertanden. De samenwerking was op het terrein zichtbaar in het nieuwe VIP-gedeelte, maar verliep verder voornamelijk aan de achterkant. Festivalorganisator MOJO hield de controle op de line-up. De muzikale lat werd zo'n drie uur na de opening van het terrein  hoog gelegd door Zwangere Guy. De zelfbenoemde ‘king van Brussel’ had een woest venijnige blik in zijn ogen, en ramde met dj Umi Defoort en toetsenist PJ Seaux achter zich zijn wildste nummers over het veld. „Die moshpit kan groter WOO HAH!, dit is precies mijn anus!” Zijn introspectieve kant kreeg amper ruimte. De Belgische rapper kwam om te slopen. Dat bleek na drie jaar stilte in de Beekse Bergen meer dan welkom. De twee grote artiesten uit Atlanta, Playboi Carti en headliner Future, kwamen niet in de buurt van dat niveau. Playboi Carti bulkte van de energie, maar gooide die er enkel uit door te krijsen en te grunten. Eigenlijk was het nog knap dat zijn geschreeuw werd overstemd door de gitarist. Rappen kon je het in ieder geval niet noemen. Vooraan stuiterde de jonge generatie hiphopfans door de moshpits, aan de achterkant van het veld slonk de crowd zichtbaar per minuut. Future zou in 2016, toen WOO HAH! nog in de Tilburgse Spoorzone plaatsvond, al eens optreden maar moest toen annuleren. Het leek erop dat hij dat recht kwam zetten, maar niets bleek minder waar. Hij heeft het afgelopen decennium een duizelingwekkende discografie opgebouwd, maar wist er geen headliner-waardige show van te breien. Futloos sjokte hij van links naar rechts, terwijl hij slechts af en toe fantasieloos over de al opgenomen stemmen van de backingtrack mompelde. De schermen toonden zijn NFT; een afbeelding van een verveelde aap met een vissershoedje op. Die was nog nét niet zo verveeld als Future zelf. Een eindje verderop, in de Waterfront-tent, gebeurde iets veel spannenders. De Nederlandse hitproducer $hirak er haalde daar voor ieder nummer een nieuwe special guest op het podium. Bokoesam, Esko, Adje en nieuwe hitsensatie Christian D kwamen in rap tempo voorbij. Met ‘Amsterdam’, een moderne bewerking van Fouradi's ‘Een Ding’ uit 2006, lieten laatstgenoemde en de producer achter de knoppen het publiek heerlijk de nacht in dansen. Sowieso lag het niveau van de performers uit het Nederlands taalgebied vaak hoger dan bij hun Amerikaanse voorbeelden. Kevin overtuigde op het hoofdpodium met een live-band, waar Sevn Alias het moest hebben van snoeiharde beats en zijn unieke flow. Mula B combineerde die twee vormen tot de ultieme hiphopshow. Zaterdag schoot de Hagenees in topconditie zijn raps als een sniper over de kille trapbeats, om een paar minuten later melodieuzer werk te spelen met een klein groepje scherpe muzikanten. De verrassend golvende dynamiek in zijn set gaf de veelzijdigheid en breedte van hiphop anno 2022 perfect weer. Het beste moment: toen de kalme, Britse rapper Dave zijn headline-show op zaterdag afsloot achter de toetsen. Vanaf daar coverde hij Sting en Dido tegelijk, liet hij zijn dj er nog één laatste dikke beat in knallen en haalde hij zijn moeder het podium op voor een knuffel. Stralend van trots liepen ze tijdens een grote vuurwerkshow af. Op een paar logistieke missers na (wat deed die prachtige nachtclub-stage in die uithoek van het terrein? En waarom was er  in de bossen geen bar te vinden?) was ‘WOO HAH! X Rolling Loud’ een geweldig festival. Een festival waar de bezoekers zó gretig zijn dat ze al vroeg in de middag een moshpit beginnen op de klanken van een symfonieorkest, maar waar ook emo, punk, trap, rock, electro, amapiano en disco terrein winnen.  Festival ‘WOO HAH!’ Gezien: 1-2/7, Beekse Bergen, Hilvarenbeek. Info: woohahxrollingloud.com 
●●●●●||https://www.nrc.nl//nieuws/2022/07/03/op-woo-hah-zijn-de-europese-acts-veel-indrukwekkender-dan-de-amerikaanse-a4135387
2022-07-04||Duizenden evacuaties in afwachting van overstromingen Australië||Duizenden mensen zijn geëvacueerd in Australië nadat hevige regenval voor  overstromingen heeft gezorgd en volgens lokale autoriteiten levensgevaarlijke situaties oplevert. The Bureau of Metereology, het meteorologisch instituut van Australië, gaf een waarschuwing voor extreme weersomstandigheden, waaronder zware regenval en windstoten tot 90 kilometer per uur. Afgelopen nacht is de hoofddam van Sydney al begonnen met overstromen. Ruim dertigduizend mensen in Sydney, de grootste stad van Australië, wordt met klem aangeraden hun huis te verlaten. Stephanie Cooke, minister van noodhulpdiensten, informeerde Australische media dat een groot deel van Sydney en New South Wales wordt „geconfronteerd met gevaren op meerdere fronten: plotselinge overstromingen, overstroomde rivieren en kusterosie”. Cooke noemde het een levensgevaarlijke situatie die zich „extreem snel ontwikkelt”.  De weersomstandigheden hebben al één persoon het leven gekost. Lokale autoriteiten melden dat de verwachte overstromingen op hetzelfde niveau zullen komen als de watersnood van afgelopen maart, die de toenmalige Australische premier Scott Morrison “de ergste watersnood uit de Australische geschiedenis” noemde. Ook deze overstromingen troffen South-Wales en Sydney. ||https://www.nrc.nl//nieuws/2022/07/03/duizenden-evacuaties-in-afwachting-van-overstromingen-australie-a4135386
2022-07-04||Brussel vindt Nederlandse privacywaakhond te strikt|| De Nederlandse privacywaakhond Autoriteit Persoonsgegevens (AP) heeft een flinke tik op de vingers gekregen uit Brussel, in een privacyzaak die tot veel beroering leidt. Volgens de Europese Commissie legt de AP de privacywetgeving te strikt uit, waardoor het ondernemerschap in de Europese Unie wordt belemmerd. De kwestie leidt in Nederland tot rechtszaken en zorgt  voor onrust binnen de AP zelf. De juridische strijd gaat over de vraag in hoeverre bedrijven zonder toestemming van burgers privacygevoelige informatie over hen mogen verzamelen en verspreiden. De kwestie speelt onder meer in het geschil tussen de AP en streamingdienst VoetbalTV, waarin de Raad van State mogelijk deze maandag uitspraak doet.  VoetbalTV zond via internet videobeelden uit van amateurduels voor onder meer spelers, trainers en fans.  Ruim 150 clubs maakten er gebruik van, totdat de AP de dienst eind 2019 een boete oplegde van 575.000 euro. Daarop ging VoetbalTV failliet. Volgens de privacywaakhond kon het winstoogmerk van VoetbalTV nooit een ‘gerechtvaardigd belang’ vormen voor het uitzenden van de beelden zonder dat spelers en publiek daar individueel toestemming voor gaven.  Volgens de Europese Commissie leest de AP de databeschermingswet AVG en jurisprudentie hierover verkeerd. „De strikte interpretatie door de Nederlandse toezichthouder vormt een ernstige belemmering voor ondernemingen om vanuit een commercieel belang persoonsgegevens te verwerken, omdat ze van iedere betrokkene toestemming zouden moeten krijgen”, aldus de Commissie in een brief aan de AP. Volgens Brussel maakt de Nederlandse toezichthouder geen juiste afweging tussen het recht op databescherming aan de ene kant en de vrijheid van onderneming aan de andere kant. De Commissie eindigt de brief met een „uitnodiging” aan de AP om haar standpunt te wijzigen.  In een reactie op deze brief van maart 2020 weigert AP-voorzitter Aleid Wolfsen zijn mening te herzien. Beide brieven zijn in handen van NRC. Wolfsen vreest dat wanneer puur commerciële belangen reden kunnen zijn om ongevraagd persoonsgegevens te verwerken, dit leidt tot een situatie waarin extra gevoelige persoonlijke data juist sneller worden verzameld dan minder privacygevoelige gegevens. „Ik ben er sterk van overtuigd dat dit niet het geval kan zijn”, schrijft Wolfsen aan Brussel.  Volgens voormalig AP-medewerkers die NRC sprak, leidde het standpunt van Wolfsen binnen de toezichthouder tot felle debatten en verstoorde verhoudingen.  Eind 2020 oordeelde de rechtbank Midden-Nederland dat VoetbalTV de AP-boete van 575.000 euro niet hoeft te betalen. Volgens de rechtbank mogen persoonsgegevens soms ook worden verwerkt wanneer er alleen een commercieel belang is. Tegen deze uitspraak is de AP in beroep gegaan bij de Raad van State.  Volgens Gerrit-Jan Zwenne, hoogleraar recht en informatiemaatschappij aan de Universiteit Leiden, kan de nu opgedoken brief uit Brussel van invloed zijn op de jurisprudentie. Hij noemt de briefwisseling „een prachtig inkijkje in een belangwekkend dispuut in privacyland”.  Privacy vs. vrije markt p. S10-11||https://www.nrc.nl//nieuws/2022/07/03/brussel-tikt-nederlandse-ap-op-de-vingers-om-te-strikte-naleving-privacywetgeving-a4135385
2022-07-04||Beschermt de Autoriteit Persoonsgegevens privacy, of verstoort ze de vrije markt?||Lees het volledige nieuwsbericht hier: Brussel vindt Nederlandse privacywaakhond te strikt Eventjes wanen ze zich profvoetballers. De amateurs van Nederlandse voetbalclubs van wie de wedstrijden worden uitgezonden door VoetbalTV. Ook zij kunnen nu hun mooiste doelpunten en knulligste terugspeelballen terugkijken op het internetplatform van de KNVB en Talpa.  Het mediabedrijf van John de Mol zorgt er vanaf 2017 voor dat geavanceerde camera’s bij 150 amateurclubs vanuit lichtmasten en kantines de wedstrijden vastleggen. Totdat privacywaakhond Autoriteit Persoonsgegevens (AP) in november 2019 een boete oplegt van 575.000 euro. Een jaar later is VoetbalTV failliet. De ellende voor de streamingdienst begint met een algemene uitleg van databeschermingswet AVG, die de AP op 1 november 2019 publiceert. Daarin beschrijft de privacywaakhond welke situaties een ‘gerechtvaardigd belang’ vormen voor het verwerken van persoonsgegevens zonder dat daarvoor toestemming hoeft te worden gevraagd. Zo mogen winkelbezoekers worden gefilmd om diefstal tegen te gaan, zonder dat klanten daarmee instemmen.  In dit document schrijft de AP dat „het enkel dienen van zuiver commerciële belangen” niet kan worden gekwalificeerd als een gerechtvaardigd belang. Op basis van dit standpunt komt de toezichthouder later in de maand tot de boete voor VoetbalTV. Het winstoogmerk van de streamingdienst vormt volgens de AP geen rechtvaardiging voor het uitzenden van beelden van spelers en fans zonder dat zij daar individueel toestemming voor geven. Onder juristen leidt dit standpunt al direct tot kritiek. Promovendus Rob van Eijk en hoogleraar recht en informatiemaatschappij Gerrit-Jan Zwenne van de Universiteit Leiden schrijven in een opiniestuk in Het Financieele Dagblad dat de toezichthouder hiermee ingaat tegen jurisprudentie van de hoogste Europese rechters. Ook zij sluiten een winstoogmerk niet uit als een gerechtvaardigd belang. Bovendien zou de AP politiek bedrijven. „De normuitleg van de Autoriteit Persoonsgegevens past in een trend waarbij nadrukkelijk en radicaal afstand wordt genomen van marktwerking. (…) De vraag is of het aan een objectieve en onafhankelijke privacytoezichthouder is om stelling te nemen in dat in wezen politieke debat. Wij denken van niet”, schrijven Van Eijk en Zwenne.   Enkele maanden later voelt de Europese Commissie zich geroepen zich ook met de zaak te bemoeien. Het goede functioneren van de interne markt in de EU zou in het gedrang zijn. In een brief aan voorzitter Aleid Wolfsen van de AP – die NRC recent in handen kreeg – waarschuwt Brussel dat de Nederlandse toezichthouder met zijn strikte interpretatie van privacywet AVG het vrije ondernemerschap belemmert.  Een winstoogmerk kan volgens het dagelijks bestuur van de EU nooit de enige reden zijn om bedrijven een gerechtvaardigd belang te ontzeggen voor het verzamelen van persoonsgegevens. De Commissie wijst er onder meer op dat Google door Europese rechters eerder is toegestaan om, onder voorwaarden, vanuit commerciële overwegingen persoonsgegevens van internetgebruikers te verzamelen. ‘Brussel’ eindigt de brief met een „uitnodiging” aan de AP om haar standpunt te wijzigen.  In een reactie aan de Europese Commissie – ook in bezit van NRC – beroept Wolfsen zich in augustus 2020 op de onafhankelijke positie van de AP. Hij ontkent dat zijn uitleg van het gerechtvaardigd belang indruist tegen de uitspraken van het EU-hof in Luxemburg. Wolfsen erkent dat de privacywet AVG in alle EU-landen hetzelfde moet worden uitgelegd, maar stelt dat dit een zaak is van overleg met de andere nationale toezichthouders in Brussel. Daar zou binnen de overkoepelende organisatie European Data Protection Board aan worden gewerkt.  Bijna twee jaar later laat een woordvoerder hiervan weten dat nog onbekend is wanneer de nieuwe richtlijnen klaar zijn. De kans dat het standpunt van de AP hierin wordt overgenomen, is volgens juristen klein. Net als diverse Europese rechters wijzen zij erop dat privacywet AVG een winstoogmerk als gerechtvaardigd belang voor het verwerken van persoonsgegevens niet uitsluit. Een aantal maanden nadat de toezichthouder in november 2019 de boete had opgelegd, ging VoetbalTV-directeur Maarten Hoffer op gesprek bij de AP. Hij zei dat het privacybezwaar volgens hem in de praktijk niet speelt. Teams zouden juist ingedeeld willen worden op velden waar de camera’s hangen. Omdat de apparaten automatisch filmen, en er geen medewerkers van VoetbalTV ter plekke zijn, zou het afzonderlijk goedkeuring vragen aan spelers en toeschouwers onbegonnen werk zijn. Enkele maanden later waarschuwt Hoffer bij RTL dat VoetbalTV nagenoeg failliet is. Clubs en sponsoren willen geen contracten meer afsluiten. Het bedrijf is dan al naar de rechter gestapt, maar een uitspraak volgt pas later. Dat de rechtbank Midden-Nederland in november 2020 oordeelt dat de boete onterecht is, mag niet meer baten. Twee maanden eerder is het faillissement uitgesproken. Bovendien gaat de AP bij de Raad van State in beroep. De uitspraak in deze procedure wordt op zijn vroegst deze maandag 4 juli verwacht. Hoe komt de toezichthouder tot zijn afwijkende standpunt? Het is voorzitter Wolfsen die deze stellingname doordrukt, zo zeggen diverse voormalige AP-medewerkers die NRC sprak. Hij zou consumenten willen beschermen tegen de datahonger van bedrijven. Terwijl interne juristen zouden hebben gewaarschuwd dat het ontzeggen van een gerechtvaardigd belang alleen vanwege een winstoogmerk geen stand houdt bij de rechter. In een reactie laat een woordvoerder weten dat het voeren van discussie hoort bij de werkwijze van de AP. „Waarbij het bestuur de taak heeft knopen door te hakken. Intensieve discussies over de privacywet zijn ook nodig, want veel zaken zijn nieuw en nog niet uitgekristalliseerd.” Ook in de Tweede Kamer klinkt kritiek op de toezichthouder. In juli 2020 dient het CDA een motie in, gesteund door VVD en PVV, waarin de AP wordt opgeroepen een „fatsoenlijk en behoorlijk bestuur” te voeren. Waar de AP door privacyvoorvechters lange tijd is verweten te weinig boetes op te leggen, heerst er in de Kamer nu twijfel bij de aanpak van VoetbalTV. „De handhaving lijkt op dit moment wat buitenproportioneel. (…) Is het nou zo dat de Autoriteit bij het constateren van een vermeende overtreding meteen – tjak boem – een boete oplegt?”, vraagt Ulysse Ellian (VVD) later tijdens een Kamerdebat.  In het Nederlands Juristenblad is ook Corien Prins, voorzitter van de Wetenschappelijke Raad voor het Regeringsbeleid, begin dit jaar kritisch op de eigenzinnigheid van de AP onder Wolfsen. „Sowieso is het wat mij betreft problematisch dat de AP nagenoeg zonder enige serieuze controle of reflectie standpunten uitdraagt die zich soms maar moeizaam verhouden met wat rechters of wetgever daarover hebben gezegd”, schrijft Prins. De AP legde in 2020 ook een boete van 525.000 euro op aan tennisbond KNLTB. Deze bond verstrekte gegevens zoals naam, geslacht, telefoonnummer en adres aan sponsoren. Zij benaderden de 300.000 tennisclubleden daarop met aanbiedingen. Ook in deze zaak speelt de vraag of de wens om geld te verdienen  een gerechtvaardigd belang vormt voor het verkopen van de gegevens. Net als VoetbalTV stapte ook de KNLTB naar de rechter. In een reactie blijft de AP-woordvoerder erbij dat de mogelijkheid om geld te verdienen aan persoonsgegevens nooit op zichzelf een gerechtvaardigd belang kan zijn. „Geld verdienen mag, maar je moet het niet omdraaien. Meer winst is niet op zichzelf een reden om tegen iemands wil zijn of haar persoonsgegevens af te pakken. De AP kijkt uit naar de uitspraak van de Raad van State in de zaak rond VoetbalTV.”    Nadat de rechtbank Midden-Nederland de boete voor VoetbalTV ongeldig heeft verklaard, wordt het bankroet van het bedrijf opgeheven dankzij een akkoord met de schuldeisers. Het overgrote deel van de schulden van zo’n 3,6  miljoen euro was VoetbalTV verschuldigd aan de aandeelhouders KNVB (circa 1 miljoen euro) en Talpa (circa 2 miljoen). Toch is het maar de vraag of VoetbalTV terugkeert, mocht ook de Raad van State in het voordeel van het bedrijf oordelen.  Als commercie niet bij voorbaat is uitgesloten als grond om zonder toestemming persoonsgegevens te verwerken, dan nog voldoet VoetbalTV mogelijk niet aan privacywet AVG. Bedrijven moeten dan namelijk ook nog aantonen dat het verzamelen van de persoonsgegevens noodzakelijk is en consumenten geen schade berokkent.  Volgens Frederik Zuiderveen Borgesius, hoogleraar ICT en Recht aan de Radboud Universiteit in Nijmegen, komt Voetbal TV niet door deze zware toets. „Ik vind de belangen van spelers zwaarder wegen. Je moet in je vrije tijd kunnen sporten zonder het idee te hebben dat alles wat je doet op internet wordt uitgezonden.” Volgens Zwenne kan de nu opgedoken brief uit Brussel van invloed zijn op de jurisprudentie. „Deze briefwisseling geeft een prachtig inkijkje in een belangwekkend dispuut in het privacyrecht. Dit is een hele belangrijke discussie, waarin Nederland zich kennelijk een aparte interpretatie van de Europese wetgeving permitteert.”  In hoeverre dit van invloed is op de lopende rechtszaken? Zwenne: „De pleidooien in de zaak van VoetbalTV zijn gesloten. Maar ook rechters lezen kranten.” Voor de zaak van de Tennisbond kunnen nog stukken worden ingebracht en hierbij zal dit standpunt uit Brussel zeker van invloed zijn”, aldus Zwenne.  Quinten Kroes van Brinkhof Advocaten in Amsterdam, de advocaat van VoetbalTV, krijgt de correspondentie tussen Brussel en de AP voor het eerst onder ogen: „Ik val van m’n stoel. De AP kan dit niet wegwuiven.”||https://www.nrc.nl//nieuws/2022/07/03/beschermt-de-ap-privacy-of-verstoort-het-de-vrije-markt-a4135384
2022-07-04||‘Provincie Loehansk volledig in Russische handen’||Het Russische leger zegt een belangrijke militaire overwinning te hebben geboekt in de oorlog met Oekraïne. Met de inname dit weekend van de oostelijke stad Lysytsjansk is volgens Moskou nu de hele provincie Loehansk in handen van Rusland en pro-Russische separatisten. Daarmee zou Rusland een stap dichter zijn bij het behalen van een van zijn belangrijkste nieuwe militaire doelen sinds de mislukte aanval op de hoofdstad Kiev: de verovering van de volledige Donbas-regio.  De Russische minister van Defensie Sergej Sjojgoe heeft zondag president Poetin officieel gemeld dat Lysytsjansk „bevrijd” is, aldus een verklaring van het ministerie van Defensie. Volgens Sjojgoe heeft Rusland nu de „volledige controle” over de stad, waar voor de oorlog bijna honderdduizend mensen woonden. Een woordvoerder van het Oekraïense ministerie van Defensie betwistte dat weliswaar later die dag, maar ook internationale waarnemers gaan er inmiddels vanuit dat de stad is gevallen. Het Amerikaanse Institute for the Study of War meldde zaterdag al dat Oekraïense militairen zich „welbewust” hadden teruggetrokken. De inname van Lysytsjansk markeert een cruciale stap in de slag om de Donbas, die Rusland ruim tweeënhalve maand geleden begon. Toen Poetins aanvankelijke operatie om grote delen van Oekraïne te veroveren in april  vastliep, en het Russische leger zich gedwongen moest terugtrekken uit het gebied rond Kiev, vernauwde hij zijn vizier naar de oostelijke regio Donbas, waarvan behalve Loehansk ook de provincie Donetsk deel  uitmaakt. Lysytsjansk was de laatste grote stad in Loehansk die nog niet in handen was van Rusland. Vorige week werd  ook al de vlakbij gelegen stad Sjevjerodonetsk ingenomen. De provincie Donetsk is volgens analisten op dit moment voor de helft in handen van de Russen. De Oekraïense strijdkrachten en westerse experts verwachten komende dagen dan ook een bloedige strijd om de laatste Oekraïense bolwerken daar. Volgens de gouverneur van Loehansk, Serhi Hajdaj, pasten de Russen bij de inname van Lysytsjansk „onbeschrijflijk gewelddadige” tactieken toe. In Donetsk zal het niet anders zijn, meent hij. Velina Tchakarova, directeur van het Oostenrijkse onderzoeksinstituut voor Europese en veiligheidsvraagstukken AIES, zei zondag te verwachten dat Rusland „geen enkele reden heeft om te stoppen met zijn oorlog”.  De prijs die Rusland moet betalen voor de overwinning in Lysytsjansk is hoog. De Amerikaanse historicus Philips O’Brien van de University of St Andrews in Schotland wijst er op sociale media op dat Rusland er bijna tweeënhalve maand over heeft gedaan om een gebied ter grootte van de regio Londen te veroveren, waarbij Rusland „zware verliezen” heeft geleden. Gebrekkige discipline, verouderde wapens, problemen met het aanvoeren van  rekruten en de vele (door Poetin afgedwongen) wisselingen van de wacht binnen de legertop zouden ertoe hebben geleid dat de overwinning slechts na 77 dagen werd bereikt. De slag om de Donbas is  nu al „een van de langst durende veldslagen van de twintigste en eenentwintigste eeuw”, aldus O’Brien.  Het is nog de vraag of de Russen hun veroverde gebied kunnen vasthouden. Het Oekraïense leger vecht fel terug en komende tijd worden nieuwe, zwaardere wapens van westerse bondgenoten verwacht. Een Oekraïense legerwoordvoerder toonde zich zondag onder verwijzing naar die leveranties strijdlustig. Volgens hem was „het spel in de Donbas nog lang niet uit”. „Voor Oekraïners heeft het leven de hoogste prioriteit. Dus soms trekken we ons terug uit bepaalde gebieden, om ze later weer in te nemen.” Bekijk ookdeze fotoserie over de oorlog in Oekraïne||https://www.nrc.nl//nieuws/2022/07/03/provincie-loehansk-volledig-in-russische-handen-a4135382
2022-07-04||Uitbundigheid en knaldrang op festival Down The Rabbit Hole||Abel van Gijlswijk wist het mooi te relativeren. „Was er niks anders leuks?” vroeg de zanger van punkgroep Hang Youth (liedjes als molotovcocktails) zaterdagavond aan zijn bloedfanatieke publiek, terwijl elders op het terrein de dancemagneet Moderat en de cartoon-popgroep Gorillaz met enorme toeloop begonnen waren. Een overvloed aan al dat leuks was precies de makke van een warm, druk en oergezellig Down The Rabbit Hole. Wat deed het ertoe dat de langverwachte Kae Tempest wegens corona niet kon komen? In plaats daarvan kwam Eefje de Visser met een waardig, makkelijk in te passen optreden. Greentea Peng verhinderd wegens complicaties bij zwangerschap? In haar plaats verscheen Joep Beving met  meditatieve pianomuziek voor een zitpubliek. Geen zin om naar een band te kijken? In een thematent kon je ‘Fuiven met Duiven’. Bezoekers kregen na het dansen een plastic duif mee om het festivalterrein mee op te vrolijken. Lange rijen, want Fuiven met Duiven was een hit. In dit pretpark hoefde niemand zich te vervelen. Uitbundigheid was het sleutelwoord onder de 45.000 bezoekers van DTRH. Knaldrang (nu het eindelijk weer kon) ging samen met de wonderbaarlijke wederopstanding van de festivaleconomie. Met meer dan zeventig cateringbedrijven, waaronder complete restaurants en een biertuin, was DTRH een consumentenparadijs waar afval weer ouderwets voor de neuzen van de milieumedewerkers op de grond werd gegooid. Ook muzikaal was er voor elk wat wils, van aantrekkelijke zuchtmeisjesdisco door de Franse groep l’Impératrice tot de levensgevaarlijke sloophamersrock met scheepstoeter van de Zweeds/Amerikaanse Viagra Boys. De vriendelijke rapper Loyle Garner moest het qua impact afleggen tegen het Franse deejayduo Polo & Pan dat ten volle gebruik maakte van kleurrijke videoprojecties. Videoschermen buiten waren sowieso de redding bij optredens in de uitpuilende Teddy Widder-tent waar lang niet iedereen in paste.  Diversiteit was het devies, met groot contrast tussen de aan Depeche Mode verwante eightiespop van het trio Molchat Doma uit Belarus en de bruisende Afro-Portugese crossover van zangeres Pongo. De door een Solomon Burke-achtige dominee aangevoerde groep Gabriels bracht onversneden gospelsoul met onverwachte opera-uithalen. De hard rockende topgroep HAIM uit de VS maakte zich onsterfelijk belachelijk toen bassiste Este Haim zich in een gefingeerd telefoongesprek verlekkerde over alle dingen die je op Down The Rabbit Hole nog meer met “holes” kon doen. Seks, drugs en rock’n’roll: het is allang geen heilige drie-eenheid meer.  Zanger Thom Yorke van gelegenheidsband The Smile roemde het idyllische festivalterrein, waar hij en zijn band eerder op de dag een duik in het meer hadden genomen. Met zijn natuurlijke amfitheater is het grote Hotot-podium een enorme, Woodstock-achtige heuvelkom waar de Radiohead-afsplitsing The Smile floreerde met het jazzy spel van drummer Tom Skinner. Nog meer succes op dezelfde plek had vrijdagmiddag het Amsterdamse Jungle By Night, dat met verve de nieuwe elektronische richting aan een dankbaar wiegend publiek openbaarde. Nederlandse artiesten deden het goed op DTRH, waar Personal Trainer het afwezige Sleaford Mods (vlucht gecanceld) verving en S10 de natuurlijke verbinding maakte tussen haar emotionele indiepop/rap en haar ervaring als Songfestivalartiest. Stien den Hollander was oprecht dankbaar voor haar aandachtige publiek: „Hier heb ik echt heel lang naar uitgekeken.” Vrouwelijke artiesten maakten de dienst uit op DTRH, met op zondag de onweerstaanbare opeenvolging van Girl In Red, Phoebe Bridgers, St. Vincent, Erykah Badu en als klap op de vuurpijl de onstuitbare punkfurie Amy Taylor en haar Australische punkkanon Amyl and the Sniffers. De naar Amy Winehouse lonkende softsoul van Celeste was een enigszins tegenvallend, moeizaam op gang komend intermezzo voordat de komst van de Noord-Londense rapper Little Simz de grootste artistieke triomf van het festival opleverde. Simbiatu “Simbi” Ajikawo bracht haar virtuoze raps met zoveel enthousiasme dat haar publiek binnen de kortste keren bestond uit van oor tot oor glimlachende (vooral) meiden. „Neem me niet kwalijk dat ik geen echte zangeres ben,” nam Little Simz iedereen voor zich in nadat ze in ‘Protect My Energy’ toch een heel verdienstelijke zangstem had laten horen. Het konijnenthema, met de drie grote podia genoemd naar konijnenrassen, werd uitvergroot op het vrachtwagentje van Bright Cleaning met twee enorme konijnenoren bovenop. Het hoefde allemaal niet zo serieus op Down The Rabbit Hole, waar het vooral goed feesten was.  Down The Rabbit Hole 2022  Foto Andreas Terlaak Popfestival Down The Rabbit Hole. Gehoord: 1-3/7, De Groene Heuvels, Ewijk.  

●●●●●
 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/07/03/uitbundigheid-en-knaldrang-op-festival-down-the-rabbit-hole-a4135381
2022-07-04||Een paradoxaal woord||‘Mamma, ’k wil ’n man hê!/Watter man, my liewe kind?/Wil jy dan ’n Boerseun hê? Ja, mamma, ja!” Onzeker is precies hoe oud dit minnelied is; de Afrikaners die het zongen — de Boeren — begonnen in 1835 aan hun Grote Trek vanuit de Kaapkolonie naar het binnenland. Maar het klinkt wel iedere dag in mijn hoofd nu onze eigen boeren zich roeren, en hoe. Het woord is één grote paradox. Soms wil iedereen Boer of boer zijn, soms juist niet. De Boer/boer kan schurk zijn of held, vrijheidsstrijder tegen de Nederlandse en Engelse koloniale heersers of uitvinder van de apartheid. Zorgzame, sterke man die zorgt voor voedsel of platte ongecultiveerde rabauw met vuil onder de nagels. Dan heb je de fake boeren. Zie die jongeman daar, het woord ‘Boer’ op z’n T-shirt, die briest: „Onze manier van leven wordt bedreigd!” De verslaggever van De Telegraaf wil weten hoe het gaat op de boerderij. De jongen: „Nee. Ik heb thuis drie kippen in de woonwijk.” Geen woord is momenteel meer beladen dan ‘boer’. Dat beperkt zich niet tot de oorlog op de door tractoren verstopte snelwegen of bij het huis van minister Christianne van der Wal (Natuur en Stikstof, VVD), waar boeren een politieblokkade doorbraken en gingen strooien met hooi. Ook in taalkundige kringen laat ‘boer’ de emoties hoog oplopen. Zo betoogt Klaas Hanzen Heeroma (1909 - 1972) in een verhandeling beschikbaar in de Digitale Bibliotheek voor de Nederlandse Letteren dat de „mening als zou boer oorspronkelijk een minachtende klank (te) hebben gehad onjuist is”. Ze werden namelijk „op dezelfde wijze als in later tijd de bewoners der noordoostelijke streken ( … ) knoeten, poepen enzovoort” genoemd. Maar, zegt Heeroma, juist „de oudste zestiende eeuwse plaatsen tonen een gebruik van boer in zeer appreciërende zin”. Lees je verder, bijvoorbeeld in P.G.J. van Sterkenburgs Vloeken. Een cultuurbepaalde reactie op woede, irritatie en frustratie (2001), dan kom je nog meer geringschatting tegen. Zo kon je in de Middeleeuwen vloeken door te zeggen: „Gans vijftien boeren!” Verder, in M. De Costers Groot scheldwoordenboek: van apenkont tot zweefteef (2007): „Boer. Iemand afkomstig van het platteland; provinciaal. Van zo iemand wordt van oudsher verondersteld dat hij of zij achterlijk is … Ook in samenstellingen zoals stinkboer. Achterhoekers worden in Amsterdam vaak uitgemaakt voor boer.” Nog erger is het in mijn land van herkomst, Zuid-Afrika. Daar scanderen ze soms „Kill the Boer, kill the farmer.” De befaamde leus, vooral na de afschaffing van de apartheid publiekelijk gebezigd, was even weg uit het openbare leven aldaar, maar vorig maand klok die weer toen leden van de Economic Freedom Fighters (EFF) voor het Onafhankelijkheidshof in Johannesburg demonstreerden. Misschien komt het doordat ik ooit zelf  ‘Boer’ was, maar dat liedje blijft prachtig. Die dochter wil maar één soort man. Het meisje droomt: ‘In ’n Boer se arme wil ek lê/ dit is my plesier,/met die Boerjongkêrels hier.’||https://www.nrc.nl//nieuws/2022/07/03/een-paradoxaal-woord-a4135380
2022-07-04||Column | Vera vs. Voetbalbond||Wat zegt ons voetbal tegen de vrouw die het spel, toen het nog maar een kleuter was, keer op keer half verzopen uit de Noordzee trok, aan land bracht en in leven hield? Tegen de vrouw die het vrouwenvoetbal hielp lopen tot het de tred kon verstevigen. Die het de spieren hielp versterken tot het ondanks hoon en tegenwerking in een officieel tenue het stadionlicht in denderde. De vrouw die voor die shirts en die plek als een beest had gestreden, kreeg toen het erop aankwam, geen shirt en geen plek. Op een terras zitten ze tegenover elkaar. Ons voetbal en de vrouw, Vera Pauw. Op tafel ligt de krant waarin ze haar verhaal heeft gedaan.  Wat zegt ons voetbal, dat nu een grote ster is aan het firmament, met bekers in vitrines, met medailles om tanige halzen en meisjes op kicksen zover het oog reikt, tegen de vrouw die voor elke meter van dat territorium streed en zelf onder het tapijt werd geveegd? Die haar stem voor het spel verhief en zelf werd verzwegen. Die de toekomst bouwde en uit het verleden werd gewist. Wat zegt dat voetbal dat nu groot genoeg is om alles te weten, nu de vrouw aan de andere kant van de tafel, een kameraad, een strijder, na vijfendertig jaar zwijgen, haar verhaal bekend heeft gemaakt? In kantoren van de bond werd ze vernederd. In haar huis werd ze door een coach verkracht, met haar aanklacht werd niets gedaan  Wat zegt voetbal tegen de vrouw die door collega’s werd ingekleurd in de tonen ‘moeilijk’, ‘kun je niet mee samenwerken’, ‘valt niet mee te praten’? Gewoon, omdat roddel en achterklap vrouwenfilters in de mannenwereld zijn. Wat zegt voetbal tegen de vrouw die terugbeet en denkt dat ze dat niet hard genoeg deed? Wat zegt het tegen de vrouw die ondanks de vernederingen elke dag bleef inklokken naar vijandig gebied, omdat ze het voetbal niet alleen wilde laten, omdat ze wist dat het geen bondgenoot kon missen in de strijd tegen de bond.  Nu ligt er een rapport, resultaat van een onderzoek. Op haar aanklacht is in bondskantoren ‘onvoldoende alert gereageerd’. Nu zijn ze wel wakker, niet door het rapport dat daar al in een la lag te verdwijnen, maar door het geluid dat haar verhaal maakte toen ze het de wereld in kinkelde. Vera is al jaren weg uit Nederland. Ze woont aan de andere kant van de Noordzee. De bond die daar over voetbal heerst, verkracht haar niet, verzwijgt haar niet en veegt haar niet onder tapijten. Integendeel. In Nederland bezoekt ze oude vrienden. Zo zit ze aan die terrastafel tegenover haar verzopen kleintje van vroeger dat nu koppen boven haar uittorent. Tussen hen in ligt haar verhaal zwart op wit. Voetbal heeft het gelezen. Haar woorden bij de daden kwamen neer als mokerslagen: ‘Hij ramde ’m erin en ging weer weg.’ Voetbal kijkt naar Vera. Vera kijkt terug. Voetbal slaat de enorme arm om haar schouders, knarst de tanden en zegt: „Deze is voor mij. Ik ga dit regelen.”||https://www.nrc.nl//nieuws/2022/07/03/vera-vs-voetbalbond-a4135379
2022-07-04||&#8216;Veel doden&#8217; in Oekraïense stad Slovjansk door raketaanvallen||Door raketaanvallen op in de provincie Donetsk gelegen Oekraïense stad Slovjansk zijn „vele doden en gewonden” gevallen. Dat heeft burgemeester van de stad Vadim Ljach zondag gezegd, meldt persbureau Reuters. Volgens Ljach betreft de raketaanval de zwaarste die de stad afgelopen tijd heeft geïncasseerd. In de voor de oorlog ruim honderdduizend inwoners tellende industriestad zouden vijftien branden zijn uitgebroken. Slovjansk ligt ongeveer 70 kilometer ten westen van het zwaar bevochten Lysytsjansk. Die stad lijkt dit weekend definitief in Russische handen te zijn gevallen, nadat Oekraïense militairen zich volgens het Amerikaanse Institute for the Study of War hebben teruggetrokken. Alle grote steden in de provincie Loehansk zijn nu door de Russen veroverd, dus zal het Kremlin naar verwachting de focus verleggen naar de Donetsk-provincie.||https://www.nrc.nl//nieuws/2022/07/03/veel-doden-in-oekraiense-stad-slovjansk-door-raketaanvallen-a4135378
2022-07-04||Met een dramatische Puccini-snik wist tenor Danilov de jury te overtuigen|| Liefst twaalf prijzen lagen klaar voor zo’n zestig zangtalenten die begonnen aan het Internationaal Vocalisten Concours (IVC) in ’s-Hertogenbosch. Het ging dit jaar om opera en oratorium. De Russische tenor Andrei Danilov (1988) won twee van de drie hoofdprijzen: de overkoepelende Grand Prix en de Operaprijs. De derde voor de beste oratoriumzanger ging naar de Tsjechische mezzo Bella Adamova (1992). Het publiek daarentegen kroonde de expressieve Portugese sopraan Sílvia Sequiera (1992) tot  favoriet.  Tien beloften presenteerden zich zaterdag in de finale  (in Eindhoven wegens de nieuwbouw van het Theater aan de Parade in Den Bosch): acht finalisten en twee zangers die niet tot de eindstrijd wisten door te dringen maar al na de halve finale een prijs wonnen; de 20-jarige Oekraïense Yurii Strakhov – wiens bariton al een herfstige rijpheid bezit – werd uitgeroepen tot Jong Talent en aan de andere kant van het stemmenspectrum mocht de bijna tien jaar oudere Chinese sopraan Xueli Zhou zich met haar acrobatiek in de hoogte de beste coloratuursopraan noemen. Mozart, Puccini en Richard Strauss waren de componisten die meerdere keren op het programma stonden: doorzichtigheid tegenover dramatische verdichting. Zingen is een ervaringsvak, dus het was niet verbazend dat de oudste finalist Danilov er met de grote prijzen vandoor ging. De tenor imponeerde met name als de om vergeving smekende minnaar Roberto op wiens geweten de dood van zijn verlaten geliefde drukt in de aria, ‘Torna ai felici’ uit Puccini’s eerste opera Le Villi. Zijn stem vloeide als olie, donker glanzend, en met een dramatische diepte. Tot slot serveerde Danilov ook nog die kenmerkende Puccini-slotsnik.  Hij was de enige onder de drie mannelijke finalisten die acterend de norm haalde. Beide Polen, de bariton Szymon Raczkowski en de tenor Stanislaw Napierala, zongen verdienstelijk maar wisten je niet mee te trekken in de emoties en karakters achter hun aria’s. Wat dat betreft bevonden de theaterdieren zich onder de zangeressen. De Portugese sopraan Sílvia Sequiera, de Belgische en Tsjechische mezzo’s Linsey Coppens en Jolana  Slavikova wierpen zich met hart en ziel in euforie en verdriet. De enige Nederlandse finaliste, sopraan Tinka Pypker, was in dat opzicht wat te bescheiden, misschien mede door haar jurk die prachtig was, maar haar bewegingsvrijheid danig beperkte, en dat is toch jammer bij het zingen van een wals. Treffend was het prijslied ‘Het Goud van Vermeer’  van componist Bart Visman, op een tekst van bariton Marc Pantus, waarin de laatste de gevoelswereld van zangers schetst: de twijfel en dan plots de magie. Linsey Coppens won de prijs voor de beste vertolking met het Nederlandse origineel. Jolana Slavikova zong de Engelse versie, die je zo in het American Songbook zou kunnen opnemen.  ‘Het Goud van Vermeer’ gezongen op het IVC in 2021. Klassiek concours Finale  Internationaal Vocalisten Concours ‘s-Hertogenbosch. Acht finalisten en twee prijswinnaars uit halve finale met philharmonie zuidnederland o.l.v. Hartmut Haenchen.  Gehoord: 2/7, Muziekgebouw Eindhoven. Terug te zien op YouTube. 

●●●●●
||https://www.nrc.nl//nieuws/2022/07/03/tenorandrei-danilov-is-de-grote-winnaar-van-het-internationaal-vocalisten-concours-2-a4135377
2022-07-04||En wéér besteedt Rutte IV een lastige klus uit. Hoe kan dat?|| Twintig ministers telt het vierde kabinet-Rutte (VVD, D66, CDA en ChristenUnie) maar liefst – een record in de naoorlogse geschiedenis. En toch kan er geen crisis uitbreken, of het kabinet besteedt de lastige klus uit. Aan een bemiddelaar, een adviesorgaan, een commissie, of aan een regeringscommissaris.  Volledig in deze traditie benoemden de ministers Henk Staghouwer (Landbouw, ChristenUnie) en Christianne van der Wal (Stikstof, VVD) zondag een oude bekende als „onafhankelijk gespreksleider”, om te bemiddelen in het hoog opgelopen conflict over de stikstofreductie. Veel haast heeft Remkes overigens niet: hij gaat zich vanaf medio juli voorbereiden, en begint half augustus met gesprekken tussen het kabinet, de provincies en de agrarische sector.  De VVD’er Johan Remkes (71) wordt zo vaak door het kabinet opgeroepen als politieke fixer, dat hij de running gag van Den Haag is geworden. Tegelijkertijd: Remkes heeft inmiddels zo’n schat aan ervaring, dat ze ook steeds minder om hem heen kunnen. Hij was de laatste jaren onder meer informateur tijdens de vastgelopen kabinetsformatie, waarnemend burgemeester in Den Haag en voorzitter van een staatscommissie die het parlementair stelsel wilde hervormen.  Ook voor de stikstofcrisis werd Remkes al twee maal ingevlogen. Beide keren bleek dat hij discussies vlot kon trekken die in Den Haag waren vastgelopen. Zo adviseerde hij in 2019 dat de maximumsnelheid omlaag moest om de stikstofuitstoot te verlagen. Zijn eigen VVD wilde hier niet aan, maar slikte de „rotmaatregel”. Later adviseerde hij de groei van Schiphol en de opening van Lelystad Airport alleen toe te staan als de stikstofuitstoot drastisch vermindert.  In de Tweede Kamer bleek afgelopen donderdag dat veel partijen voelden voor een externe bemiddelaar. Allerlei namen gingen rond, van oud-minister van Landbouw Cees Veerman (CDA) en oud-Kamerlid Elbert Dijkgraaf (SGP) tot NRC-columnist Louise Fresco. Ook de coalitie zag zoiets wel zitten.  De aanstelling van Remkes legt meteen wel een structureel probleem bloot van Rutte IV. Het kabinet moet gigantische problemen oplossen, maar mist het maatschappelijk draagvlak óf de bestuurlijke slagkracht om die aan te pakken. In de stikstofcrisis loopt het op allerlei fronten helemaal mis.  In het coalitieakkoord van begin dit jaar wordt nog „langjarig, voorspelbaar en coherent beleid” beloofd, maar van voorspelbaarheid en coherentie is nog geen sprake. De Tweede Kamer was de afgelopen weken zeer kritisch over de volgorde waarmee het kabinet de crisis aanpakt: zonder dat er enig perspectief voor de boeren was uitgewerkt, kregen provincies al te horen met hoeveel procent de stikstofuitstoot omlaag moest. In coalitiepartijen VVD en CDA brak onrust uit, boerenprotesten legden Nederland plat.  Ook in andere lastige dossiers is deze bestuurlijke onmacht zichtbaar, en wordt daarom snel teruggegrepen naar externe probleemoplossers. Denk bijvoorbeeld aan oud-minister Stef Blok (VVD), die in april werd aangesteld om de Nederlandse sancties tegen Rusland te coördineren. Een typische klus voor de minister van Buitenlandse Zaken, dachten Tweede Kamerleden, maar minister Wopke Hoekstra (CDA) maakte in de Kamer geen slagvaardige indruk.  Tijdens de coronacrisis kregen adviesorganen als het OMT grote invloed op de keuzes die het kabinet maakte, en werd oud-topman van DSM Feike Sijbesma aangesteld als ‘speciaal gezant corona’. En voor de aanpak van grensoverschrijdend gedrag is evenmin een kabinetslid aangesteld, maar een regeringscommissaris: oud-SER-voorzitter Mariëtte Hamer. In de afgelopen jaren stelde Rutte overigens ook nog eens tientallen commissies aan. Het zijn bestuurders die zich politiek niet hoeven te verantwoorden, maar die een grote invloed op het kabinetsbeleid hebben. Zo plaatst Rutte IV, net als Rutte III, een deel van de besluitvorming buiten het democratisch proces.  Het is wel de vraag of Johan Remkes veel kán. De onafhankelijke bemiddelaar, maakten VVD en CDA al tijdens het Kamerdebat van vorige week duidelijk, mag niet tornen aan de stikstofeisen die het kabinet stelt. Remkes kan dus niet gaan onderhandelen met provincies en boeren. Hij zal het kabinetsbeleid moeten gaan verkopen zonder enige speelruimte.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/03/en-weer-besteedt-rutte-iv-een-lastige-klus-uit-hoe-kan-dat-a4135376
2022-07-04||Wat drijft mensen die zich afkeren van het establishment?||Soms zette de gastvrouw ineens een stapel boterhammen op tafel. Soms werd er een hele maaltijd voor hem gekookt. En altijd, zegt socioloog Roy Kemmers, waren de gesprekken die hij voerde met PVV-stemmers en mensen die helemaal niet stemmen „heel fijn”. Kemmers promoveerde begin juni aan de Erasmus Universiteit Rotterdam op zijn onderzoek naar de onvrede van populistische stemmers en van niet-stemmers. Zo’n tien jaar werkte de socioloog, die doceert aan het University College in het centrum van Rotterdam, aan zijn onderzoek. Hij struinde internetfora en, toen nog, Hyves af op zoek naar in totaal achttien mensen die hij vervolgens urenlang interviewde. Roy Kemmers (1980) is als socioloog verbonden aan de Erasmus University College in Rotterdam. Al tijdens zijn studie sociologie (2005-2010) in dezelfde stad begon hij als student-assistent. Sinds 2015 werkt hij als docent aan de Erasmus Universiteit Rotterdam. Daarnaast is hij als hoofdredacteur verbonden aan het Sociologie Magazine. „Ik heb geprobeerd hun scepsis over de wetenschap te omzeilen door te zeggen dat ik écht geïnteresseerd was in wat zij vonden. En het is een populistisch argument, maar het is wel zo: dat hun stemmen in de wetenschap niet gehoord worden.” Veel onderzoek naar populisme spreekt óver kiezers, zegt Kemmers, niet mét hen. Hij werkte met een ‘topic list’, geen vaste vragenlijst, om te laten zien dat hij „echt geïnteresseerd was” in hun antwoorden. „Sommige scholen sociologen zijn erg van de theoretische problemen. Ik voel me sterker verwant aan mensen als Arlie Hochschild, die langdurig onderzoek deed onder Trump-stemmers in Louisiana. Ik probeer het raam open te zetten. Dan zie je verrassend vaak dat wat er in de samenleving gebeurt veel gevarieerder is dan een theorie veronderstelt.” Anders gezegd: veel veronderstellingen over populistische stemmers en mensen die helemaal niet gaan stemmen, werden weerlegd tijdens de gesprekken die Kemmers voerde. Het idee is vaak dat als je ze maar uitlegt hoe het écht werkt, mensen wel weer terugkeren Kemmers is met name kritisch over het populaire idee dat populistische stemmers ‘verliezers van de globalisering’ zijn. „Dat gaat ervan uit dat mensen door structurele maatschappelijke krachten als een soort biljartbal door de samenleving worden gekaatst.” De socioloog constateerde juist een heel geleidelijk proces waarin stemmers, met tal van verschillende achtergronden, zich van de gevestigde politiek afkeerden. Die „anti-establishmentcarrière” begint met een ‘introductie’. „Voor sommige mensen was dat de verschijning van Pim Fortuyn. Vervolgens volgt een periode van validatie: mensen zoeken informatie op, lezen veel, zoeken gelijkgestemden op. Tot slot consolideert hun onbehagen met de gevestigde politiek zich en gaan ze hun leven meer inrichten volgens hun opvattingen.” Sluit het een het ander uit? Een globaliseringsverliezer is wellicht vatbaarder voor zo’n introductie omdat die toch al sterker het gevoel heeft dat nationale politiek door globalisering te weinig macht heeft om hun problemen op te lossen. „Dat kan zeker. Maar de verhalen van mensen verschilden. Het is niet één structurele kracht die mensen een bepaalde kant op duwt. Als je je perspectief verplaatst naar de mensen zélf, dan gaat het erom hoe zij betekenis geven aan politiek en hoe hun positie verandert. Ik probeer ruimte te bieden aan de verschillende vormen die onbehagen kan hebben. Dat contrasteer ik met de benaderingen die uitgaan van  krachten als globalisering.” Daardoor weerlegt Kemmers een gangbare veronderstelling over niet-stemmers. „Vaak wordt aangenomen dat zij apathisch zijn over de politiek. Maar bij de mensen die ik sprak, was vaak juist het tegenovergestelde het geval. Zij haalden betekenis uit het feit dat ze níét gingen stemmen, ze hadden er een boodschap mee.” Een andere weerlegde veronderstelling: ontevreden kiezers zijn eigenlijk irrationeel en weten te weinig. Kemmers: „Het idee is vaak dat als je ze maar uitlegt hoe het écht werkt, mensen wel weer terugkeren bij de gevestigde orde. Zo ging dat in de campagne van 2002 bijvoorbeeld. PvdA-leider Ad Melkert kwam constant met wetenschappelijke feiten die het populisme moesten weerleggen.” Mensen geven op een andere manier betekenis aan feiten Maar wat Kemmers in de huiskamers hoorde was iets anders: „Mensen hebben júíst onderzoek gedaan, zijn júíst goed geïnformeerd. Maar ze geven op een andere manier betekenis aan feiten. Als je erkent dat mensen zich op basis van hun eigen kennisvergaring hebben afgekeerd van de gevestigde politiek, dan snap je ook dat ze zich bijvoorbeeld niet zomaar laten overtuigen door een overheidswebsite die het belang van verkiezingen nog eens uitlegt.” Die ‘alternatieve’ kennis negeren leidt tot verder onbehagen, zag Kemmers bij de geïnterviewden. In zijn proefschrift bepleit hij daarom dat gevestigde politieke partijen en media juist responsiever worden ten opzichte van afgehaakte burgers. Sinds 2002 zeggen politici en media vaak dat ze beter willen luisteren naar populistische stemmers. Volgens critici wordt er inmiddels te véél geluisterd. „Ik denk dat de manier waarop  wordt geluisterd niet voldoende diepte heeft. Er wordt zelden echt doorgevraagd. Het ontbreekt aan de diepte om mensen  serieus te nemen. Hochschild heeft het over een empathy wall, de muur waardoor we anderen niet écht begrijpen en waar je pas doorheen kan als je je verdiept in iemands positie.” Volgens Kemmers komt dat doordat sommige populistische (niet-)stemmers in een andere belevingswereld zitten. „Er is sprake van verschillende machtsoriëntaties, de plek waar mensen de macht plaatsen.” Mensen zijn heel toegankelijk, maar je moet ze wel serieus nemen Plaatsen mensen die in Den Haag, bij gekozen volksvertegenwoordigers? Dat noemt Kemmers de ‘transparante machtsoriëntatie’. Mensen met een ‘ondoorzichtige machtsoriëntatie’ denken juist dat de macht bij grote bedrijven ligt of bij organisaties waarvan mensen vermoeden dat ze bij complotten betrokken zijn, zoals de Bilderberg-groep. Die oriëntatie verheldert bijvoorbeeld waarom kiezers zich aangetrokken voelen tot Forum voor Democratie: niet ondanks maar dankzij hun afkeer van het parlementaire werk. „FVD wil meer een culturele strijd winnen dan beleidspunten winnen in de Tweede Kamer. Dat matcht met mensen die vinden dat de macht niet in Den Haag ligt.” Die machtsoriëntaties maken het kweken van wederzijds begrip lastig. „Mensen met een ondoorzichtige machtsoriëntatie keren zich af van de gevestigde orde, die volgens hen de feiten maar niet onder ogen wil zien. Omgekeerd vinden mensen die de macht in Den Haag plaatsen dat niet-stemmers irrationeel zijn.” Toch moeten die twee in gesprek blijven, denkt Kemmers. „Probeer elkaar te begrijpen. Probeer te begrijpen waar de ander vandaan komt. Mensen zijn heel toegankelijk, maar je moet ze wel serieus nemen. Dat zeg ik ook altijd tegen zowel respondenten als studenten. Er zijn geen goede of foute antwoorden, er zijn alleen betekenisvolle antwoorden. Maar je moet er wel naar willen luisteren.”||https://www.nrc.nl//nieuws/2022/07/03/hoe-mensen-zich-afkeren-van-de-politiek-is-een-geleidelijk-proces-a4135312
2022-07-04||Britse film- en theaterregisseur Peter Brook op 97-jarige leeftijd overleden||De legendarische Britse film- en theaterregisseur Peter Brook is op 97-jarige leeftijd overleden. Dat heeft zijn uitgever Nick Hern Books zondag bekendgemaakt op Twitter. De in Londen geboren zoon van Russisch-Joodse migranten, door Guardian-criticus Michael Billington ooit een „eigenzinnige magiër” genoemd, gebruikte de meest onconventionele plekken als podium. Brook verkoos oude sporthallen, verlaten fabrieken of een steengroeve boven het traditionele theater. Dat soort plekken kon hij transformeren met licht, woorden, improviseren en acteerwerk. „Voor mij is iedere lege ruimte een potentieel podium”, schreef hij in 1968 in zijn baanbrekende boek The Empty Space.  Geboren in 1925, verruilde Brook op zijn zestiende school voor werk in een filmstudio. Afkomstig uit een welvarend nest — zijn vader was directeur, zijn moeder wetenschapper — ging hij vervolgens naar de Universiteit van Oxford om Engels en Buitenlandse Talen te studeren. Brook begon al jong met regisseren. Als autodidact leverde hij in het naoorlogse Engeland de ene na de andere visueel overrompelende theaterproductie af, dwars ingaand tegen de gangbare traditie. In 1970 nam Brook afscheid van het Britse repertoiretoneel met A Midsummer Night’s Dream, gespeeld in een hagelwit decor en geïnspireerd door de trapezes, stelten en jongleurstechnieken uit het Chinese Circus. „Het soort gebeurtenis dat je maar één keer in je leven ziet”, schreef The Sunday Times. In Parijs richtte hij mede het Internationale Centrum voor Theateronderzoek op, waar een brede variëteit aan acteurs en makers uit verschillende delen van de wereld samenkwam. In zijn boek Tip of the Tongue uit 2017 vergeleek hij theaterbezoek met een bezoek aan de dokter: „Bij het weggaan moet je je altijd beter voelen dan bij aanvang.” Brooks stopte pas met werken toen hij de negentig ruimschoots was gepasseerd. ||https://www.nrc.nl//nieuws/2022/07/03/britse-film-en-theaterregisseur-peter-brook-op-97-jarige-leeftijd-overleden-a4135375
2022-07-04||Hoe de comeback van QAnon-leider ‘Q’ wordt gevierd op Trumps platform||Het was de afgelopen week feest    in de wereld van   QAnon. Voor het eerst sinds Trumps vertrek uit het Witte Huis  liet leider Q  weer van zich horen.  „Are you ready to serve your country again?”,  zo vroeg een anonieme figuur genaamd Q op het extreemrechtse internetforum 8kun (eerder bekend als 8chan) op vrijdag 25 juni. De aanhangers van leider Q en zijn complotten geloven dat oud-president Donald Trump een geheime strijd voert tegen de deep state: een wereldwijde groep pedofiele satanisten die de dienst uitmaakt binnen verschillende overheden, de zakenwereld en media. Zijn complotten worden wereldwijd door miljoenen mensen geloofd. Het is niet duidelijk of de nieuwe  berichten van Q  - ook wel Q drops  genoemd -  zijn geplaatst door de oorspronkelijke  Q. Experts vermoeden dat de beheerders van 8kun hebben geholpen bij zijn terugkeer, door zijn bericht te faciliteren of zelfs te fabriceren.   In  QAnon-groepen op berichtenapp Telegram trekt men zich weinig van de twijfel aan.  „Praise GOD”, „God is winning” en „Another big win”,zo  klinkt het. Ik nam een kijkje op  het socialemediaplatform Truth Social,  van de nog altijd van Twitter en Facebook verbannen Trump om te kijken hoe de terugkeer van Q daar viel.  Truth Social is vanaf het begin al een echokamer voor  QAnon-complotten. 24  uur vóór de ontwikkelaars  een account voor Trump zelf aanmaakten, hadden ze er al één voor Q aangemaakt. Sindsdien heeft het platform vele QAnon-influencers een geverifieerd profiel gegeven. Trump helpt bij het verspreiden van QAnon-complotten door berichten van deze profielen verder te delen.  Wat ik zag was een kleine groep complotdenkers die geloven dat de terugkeer van Q een belangrijk historisch moment is voor hun beweging. „Q deelt weer berichten en Trump houdt weer rally’s. Maak je klaar patriotten. We gaan weer in de aanval”, schrijft de geverifieerde QAnon-influencer Qtah.    Of de nieuwe  Q nu echt is of nep, de berichten van Q brengen de harten van QAnon-aanhangers weer ouderwets op hol.  Correctie (4 juli 2022): In een eerdere versie van dit artikel stond dat Q zich niet had laten horen sinds de verkiezingsnederlaag. Dat is hierboven aangepast. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/03/hoe-de-comeback-van-qanon-leider-q-wordt-gevierd-op-trumps-platform-a4135374
2022-07-04||Opinie | Met ‘preventieve scheur’ kan elk Gronings schade-huis goedkoop worden gerepareerd||Het onthutsende artikel Veenstra’s huis is eindelijk veilig. Nu de duizenden andere huizen nog (18/6) geeft een inkijk in het eindeloos  gesteggel over hoe elk individueel schade-huis versterkt moet worden. Een aldus versterkt huis kost twee keer zoveel als slopen en nieuwbouw. De vraag is of het niet beter, sneller en goedkoper kan.  Hennes de Ridder is emeritus hoogleraar Integraal Ontwerpen aan de faculteit der Civiele Techniek en Aardwetenschappen, TU Delft. Na de aardbeving in 2012 (Huizinge) werd de NAM, als veroorzaker van de schade,  verantwoordelijk gesteld voor de versterkingsoperatie. Niemand –  ook de NAM niet – wist hoe dat moest. Omdat het niet opschoot werd in 2015 de Nationaal Coördinator Groningen (NCG) benoemd om te bepalen wat er moest gebeuren. De rekening daarvoor ging vervolgens naar  de NAM.  Dat werkte natuurlijk niet. Vanaf dat moment werd de strijd tussen de NCG en de NAM over de ruggen van de gedupeerden uitgevoerd en door de ingevlogen adviseurs opgevoerd. Er zijn honderden miljoenen uitgegeven voor de versterking van een paar duizend huizen. Grootste probleem is nog steeds het gebrek aan kennis. Hoewel? Bijna iedereen weet dat de Nederlandse huizen niet zijn gebouwd om aardbevingen te weerstaan. Ze zijn voornamelijk gedimensioneerd op enerzijds verticaal werkend eigen gewicht en anderzijds horizontale windbelasting. De huizen worden daarom sinds mensenheugenis gebouwd met relatief zwakke, gemetselde muren, die bij kleine zettingen makkelijk scheuren. Met uitzondering van de losliggende dakpannen zijn alle onderdelen van een huis –  zoals balken, planken en stenen –  die samen de muren, kolommen, vloeren, kozijnen en dakbeschot vormen – stijf aan elkaar verbonden met spijkers, ankers, schroeven, bouten, moeren, specie, schuim en lijm. Dat alles is nodig om de gebruiks- en windbelasting op te nemen. Omdat de huizen gewoon op de grond staan en per kilo hooguit 2 euro kosten, wordt er bij het ontwerp niet gekeken op een kilootje meer of minder. Al met al zijn de huizen dus stijf en  zwak en hebben een grote massa.    Bij een aardbeving is er sprake van horizontale en verticale versnellingen in de grond. De belasting die daardoor op een huis werkt, wordt bepaald door zowel de massa als de stijfheid van het bouwwerk. Hoe groter de stijfheid en massa, des te groter de sterkte van een huis moet zijn. Indien de belasting groter is dan de sterkte gaat het huis scheuren. Er geldt dat een aardbevingsbestendig huis –  net zoals bijvoorbeeld een rietstengel – zo min mogelijk massa moet hebben en zowel slap, als sterk moet zijn. De Groningse huizen zijn dat niet. Ook bij lichte aardbevingen zullen veel huizen scheuren. Als een gescheurd Gronings huis – op de in de bouw gebruikelijke manier – wordt versterkt met zware balken en stevige verbindingen, wordt het niet alleen stijver, maar krijgt het ook meer massa. Het gevolg is dat het versterkte huis bij een aardbeving zwaarder wordt belast dan vóór de versterking het geval zou zijn. De vraag is dan of de aangebrachte versterking groot genoeg is om bij een nieuwe aardbeving de toegenomen belasting op te nemen. De onzekerheid hierover leidt tot zware staalconstructies in en om het huis.   Niet voor niets worden nieuwe huizen in aardbevingsgebieden losgekoppeld van hun fundering met de zogenaamde Base-Isolation, waarbij de bodemplaat van het huis rust op gladde glijders die op een fundering staan. Een aardbeving heeft daardoor nauwelijks  effect op het huis. De aarde trilt, maar het huis trilt niet mee. Deze Base-Isolation methode is voor een bestaand huis in Groningen erg kostbaar en geeft ook veel ongemak voor de bewoners omdat ze lange tijd het huis uit moeten. Wat ze in Groningen kennelijk nog steeds niet (willen?) weten is dat er juist voor bestaande huizen een eenvoudige, goedkope en snel te realiseren variant van Base-Isolation is ontwikkeld. Er wordt  één grote horizontale ‘preventieve’ scheur in de funderingsmuren onder het huis aangebracht die met zeer gladde glijders wordt uitgerust, waardoor het huis in zijn geheel kan glijden op zijn funderingsmuren. Op de hoekpunten van het huis worden verankerde fenders gemaakt voor het opnemen van de windbelasting. Breekpennen zorgen ervoor dat de fenders bij aardbevingen worden uitgeschakeld en het huis weer kan glijden.  Dit conceptueel systeem is op schaal beproefd op de trilbank van kennis- en innovatieplatform BuildinG in Groningen. De proefresultaten geven aan dat de door het huis op te nemen horizontale kracht,  bij een maatgevende aardbeving, in dezelfde orde ligt als de maatgevende windbelasting.  Op die belasting zijn,  zoals gezegd,  de huizen berekend. Het grote voordeel is dat een te behandelen huis, na het aanbrengen van deze preventieve scheur, niet meer versterkt hoeft te worden. Er kan dan volstaan worden met eenvoudige  reparaties.  Dit systeem kan geïndustrialiseerd, gestandaardiseerd voor alle schade-huizen worden toegepast. De huizen zijn dan veilig. De reparaties kunnen daarna op de gebruikelijke manier worden getaxeerd en zonder gesteggel vergoed.  Binnen tien jaar kan de hele operatie afgerond zijn, kost hooguit één miljard euro en de Groningse gaskraan zou zo maar weer open kunnen. ||https://www.nrc.nl//nieuws/2022/07/03/met-preventieve-scheur-kan-elk-gronings-schade-huis-goedkoop-worden-gerepareerd-a4135373
2022-07-04||Johan Remkes tot ontsteltenis boeren aangewezen als bemiddelaar tussen boeren en overheid||Johan Remkes gaat bemiddelen in de voorbereiding van gesprekken tussen de boeren en de politiek. Dat heeft het ministerie van Landbouw, Natuur en Voedselkwaliteit zondag bekendgemaakt. De 71-jarige VVD’er start vanaf 13 juli met de voorbereidingen van de gesprekken. Die moeten in de tweede helft van augustus van start gaan, schreef landbouwminister Henk Staghouwer (ChristenUnie) vrijdag aan de Tweede Kamer. Premier Mark Rutte (VVD) stemde afgelopen donderdag in met de suggestie van de Kamer om een onafhankelijke bemiddelaar aan te stellen, die de gemoederen tussen overheid en boeren kan bedaren. „Het kabinet ziet de gesprekken als een belangrijke plek om de zorgen en emoties te benoemen zodat er een beter begrip ontstaat voor elkaars positie”, schreef Staghouwer in zijn Kamerbrief. Rutte benadrukte donderdag dat het kabinet weliswaar open staat voor dialoog, maar niet onvoorwaardelijk: relschoppers zijn niet welkom aan tafel en er valt niet te tornen aan de in de coalitie afgesproken doelstelling om de stikstofuitstoot te halveren. Actievoerende boeren willen juist wel een streep door het hele stikstofplan. Recentelijk begeleidde Remkes samen met Wouter Koolmees (D66) de laatste fases van de formatie van het huidige kabinet. Eerder was hij onder meer ook stikstofadviseur van het kabinet-Rutte III. In 2019 was het juist de commissie-Remkes die in een adviesrapport aan het ministerie van Landbouw, Natuur en Voedselkwaliteit concludeerde dat vervuilende veebedrijven moesten worden uitgekocht. Boeren zijn ontsteld over de aanstelling van Remkes. Vicevoorzitter van de Farmers Defence Force Jos Ubels laat aan persbureau ANP weinig vertrouwen te hebben in de gesprekken. „Het kabinet maakt blunder op blunder en nu sturen ze een bemiddelaar op pad die eenzijdig het gesprek aan moet gaan zonder aan de [stikstof]doelen te mogen tornen”, schrijft hij. Ook de voorman van boerenactiegroep Agractie, Bart Kemp, benadrukt dat Remkes „geen vertrouwen” geniet in de agrarische sector, meldt ANP.||https://www.nrc.nl//nieuws/2022/07/03/johan-remkes-aangewezen-als-bemiddelaar-tussen-boeren-en-overheid-a4135372
2022-07-04||Drie doden door raketten op Russische stad Belgorod||Door raketaanvallen in de Russische stad Belgorod, vlakbij de grens met Oekraïne, zijn in de nacht van zaterdag op zondag zeker drie mensen om het leven gekomen. Dat heeft de gouverneur van de stad met bijna 400.000 inwoners, Vjatsjeslav Gladkov, volgens persbureau Reuters gezegd. Ook hebben de raketten volgens hem vijf huizen verwoest en 34 andere huizen en elf appartementencomplexen beschadigd. Russische autoriteiten zijn ervan overtuigd dat Oekraïne achter de aanvallen zit. Ze pleiten voor een hardvochtig militair antwoord, aldus Reuters. Ook eerdere aanvallen op Belgorod en andere Russische grensregio’s zijn door Moskou op conto van Kiev geschreven. Oekraïne heeft nooit verantwoordelijkheid opgeëist, maar spreekt van Russische karma. Belgorod is een strategisch belangrijke stad voor de Russische oorlogsmachine. Zo staan in de stad meerdere oliedepots waarmee troepen worden bevoorraad. In de door Rusland bezette Zuid-Oekraïense stad Melitopol hebben Oekraïense strijdkrachten in de nacht van zaterdag op zondag militaire faciliteiten bestookt, meldt Reuters. De basis is volgens de verbannen Oekraïense burgemeester van de stad, Ivan Fedorov, meer dan dertig keer geraakt en inmiddels niet meer operationeel. Volgens de door het Kremlin aangestelde leiding van de regio waartoe Melitopol behoort raakten de raketten een militair vliegveld — zonder gewonden te veroorzaken.||https://www.nrc.nl//nieuws/2022/07/03/drie-doden-door-raketten-op-russische-stad-belgorod-a4135371
2022-07-04||Lysytsjansk als laatste grote Oekraïense stad in provincie Loehansk nu in Russische handen||De in de oostelijke Donbas-regio gelegen Oekraïense stad Lysytsjansk is na wekenlange gevechten in Russische handen gevallen. Berichten met die strekking deden zaterdag nog alleen op Russische kanalen de ronde, maar worden nu ook bevestigd door Oekraïense militaire bronnen, meldt het Duitse persbureau DPA. De val van Lysytsjansk betekent dat de Russen nu alle grote steden in de provincie Loehansk hebben veroverd. Volgens het Amerikaanse Institute for the Study of War — dat beelden analyseerde — trokken de Oekraïners zich zaterdag weloverwogen terug uit Lysytsjansk. Hooggeplaatste Oekraïense militairen maakten het verlies van de stad niet publiekelijk bekend, maar stopten tegelijkertijd wel te rapporteren over de stand van zaken aldaar. Het is niet bekend of er op dit moment nog Oekraïense militairen in Lysytsjansk zijn. Op Russische staatsmedia zijn beelden te zien van door Moskou gesteunde separatisten of Russische militairen die door de straten van Lysytsjansk paraderen. Op Telegram circuleert een video waarin een rode vlag met hamer en sikkel is te zien op de overblijfselen van het gemeentehuis van de stad. Fotomateriaal van het gemeentehuis van vóór de oorlog lijkt uit te wijzen dat het op de videobeelden inderdaad om hetzelfde gebouw gaat. De inname van Lysytsjansk markeert een belangrijke overwinning voor Rusland in de strijd om de Donbas. De afgelopen maanden heeft het Kremlin die regio tot zijn belangrijkste oorlogsdoel gemaakt. Vorige week viel ook het vlak naast Lysytsjansk gelegen Sjevjerodonetsk al in Russische handen.||https://www.nrc.nl//nieuws/2022/07/03/lysytsjansk-als-laatste-grote-oekraiense-stad-in-provincie-loehansk-nu-in-russische-handen-a4135370
2022-07-04||Opinie | Overheid, bedrijven rennen weg uit Nederland||Wordt Nederland het nieuwe Venetië? Dat vraag ik me steeds vaker af. Na elf eeuwen stabiliteit en voorspoed raakte de republiek Venetië in verval. De Venetianen dachten dat hun welvaart eeuwigdurend was en hun bestuurlijke inrichting verlamde de slagvaardigheid. Zij konden de concurrentie van opkomende zeevarende landen als Portugal, Engeland en Nederland het hoofd niet bieden.  Ingrid Thijssen is voorzitter van VNO-NCW. Dat er geld verdiend wordt in Nederland lijkt voor velen een vanzelfsprekendheid. Beseffen we wel voldoende dat bedrijven de motor zijn van onze economie en onze samenleving? Zij zorgen voor het geld waarmee we ons blauw op straat, onze scholen en onze ziekenhuizen betalen. De gedachte lijkt te overheersen dat het niet erg is als er minder bedrijvigheid is. De arbeidsmarkt is structureel krap, dus een baan hebben we toch wel. We steken onze kop in het zand voor de spanningen die in de samenleving ontstaan wanneer er geen, of amper nog, sprake is van groei en we weer moeten bezuinigen.   Net als de Venetiaanse republiek worstelt ons land daarnaast ook met een bestuurlijke inrichting die vleugellam is. De randvoorwaarden voor bedrijven om te verduurzamen ontbreken. Zo duurt het verlenen van vergunningen een jaar of acht. Als ze al verleend worden door de stikstofproblematiek. Ook is er geen plek op het stroomnet en noodzakelijke aanpassingen van wetgeving gaan te traag. De overheid stelt eisen, maar regelt niet dat burgers en ondernemers daar ook aan kunnen voldoen, doordat in de besluitvorming samenhang ontbreekt. Zo besloot het kabinet dat je vanaf 2026 een warmtepomp moet nemen wanneer je je cv-ketel   vervangt. Maar de fabrikant daarvan kan geen vergunning krijgen om een nieuwe fabriekshal te bouwen vanwege stikstof. Bovendien draaien die warmtepompen op elektriciteit terwijl het stroomnet nu al vol zit.  Deze combinatie van bestuurlijke onmacht en de overtuiging dat onze welvaart vanzelfsprekend is leidt ertoe dat wij met vuur spelen. Hoewel geschermd wordt met bedrijven die zich hier nog steeds vestigen, is ons land  niet langer een logische plek om je te vestigen, om te blijven, of  te verduurzamen. Dat geldt niet alleen voor grote bedrijven, waar inmiddels een exodus zichtbaar is, het geldt juist ook voor start- en scale-ups en oer-Hollandse familiebedrijven die zich afvragen of ze hier eigenlijk nog gewenst zijn. Nederland onderscheidde zich lang door de hoge kwaliteit van onze beroepsbevolking, ons belastingstelsel, onze geweldige verbindingen met de wereld én een overheid die goede randvoorwaarden kon scheppen voor groei en innovatie. Het heeft ons tot één van de welvarendste landen gemaakt. Maar omringende landen hebben op veel aspecten onze aanpak gekopieerd en verbeterd, terwijl die hier onder druk staat. Zo verslechtert de kwaliteit van onze schoolverlaters al jaren en is de belastingdruk voor bedrijven in een paar jaar tijd zelfs één van de hoogste van de EU geworden.  Dit leidt tot minder investeringen in onder meer duurzaamheid. Alleen al de extra lastenverzwaringen van september vorig jaar leiden tot circa 10 procent  minder investeringen. Zelfs op nieuwe investeringen die nog geen winst maken, heft Nederland vier keer meer belasting dan het EU-gemiddelde. En de Bedrijfsopvolgingsregeling die voor het voortbestaan van familiebedrijven cruciaal is, is hier minder gunstig dan in omringende landen en wordt – met rammelende onderbouwing – wederom ter discussie gesteld.  Het netwerk van frequente, rechtstreekse luchtverbindingen met alle economische centra in de wereld is één van de laatste, misschien wel het enige, punt waarop Nederland zich nog in positieve zin onderscheidt. Maar ook dat staat onder druk. In plaats van een snellere oplossing voor de emissies en geluidsoverlast te vinden, is het antwoord: krimp. De geschiedenis bewijst: als zo’n netwerk eenmaal in elkaar zakt, komt het nooit meer terug.  Ondertussen is onze overheid niet in staat de randvoorwaarden voor bedrijven te scheppen om hier te kunnen vernieuwen. Deze situatie wordt verergerd door de voortdurend negatieve manier waarop er met het bedrijfsleven wordt omgegaan. Als er verder geen redenen meer zijn om hier te blijven, hier te verduurzamen, hier uit te breiden, dan kan dat de spreekwoordelijke druppel zijn. Degenen die beslissen zijn ook mensen. Woorden doen ertoe.  Om de vrije val van ons vestigingsklimaat te stoppen  zijn natuurlijk meerdere acties van belang, maar vier zaken zijn in elk geval met voorrang nodig. Zo moet de kwaliteit van ons onderwijs snel verbeteren. De plannen van het kabinet zijn goed, maar laten we zorgen dat we het ook snel uitvoeren. Als uitgangspunt voor ons belastingbeleid moet gelden dat we ons richten op het Europees-gemiddelde. We willen geen bedrijven lokken met belastingvoordelen, maar onszelf in de voet te schieten heeft ook geen zin. Zorg dat Nederland gelijkwaardig is aan andere landen en dat het loont om duurzame investeringen juist hier te doen. Daarnaast is het zaak het belangrijke netwerk van KLM en Schiphol in stand te houden door emissies en geluidsoverlast veel sneller te verminderen. Tot slot vraagt het van de overheid een effectievere organisatie. Over de grenzen van departementen én bestuurslagen heen. Bij nieuw beleid moeten alle voorwaarden voor de uitvoering zijn geregeld, inclusief benodigde aanpassingen in wetgeving en tijdige vergunningverlening. Dit vraagt om multidisciplinaire teams zonder dat dit leidt tot extra bureaucratie. Het vraagt om strakke sturing en tempo. In het bedrijfsleven zou je daarvoor de scrum-werkwijze gebruiken. Daar hoort ook een duidelijk herkenbare opdrachtgever bij die bewaakt dat het gewenste resultaat op tijd wordt geleverd. Dat zou dan de meest betrokken minister zijn, of onze premier.  Er is reden om ons serieus zorgen te maken. We weten hoe het met Venetië is afgelopen. Toeristen vergapen zich aan de geschiedenis terwijl de stad in zee dreigt te verdwijnen. Dat mag en kan niet het scenario voor Nederland zijn. Onze generatie bestuurders en politici heeft niet alleen de verantwoordelijkheid voor de verduurzaming van onze samenleving. We hebben óók de verantwoordelijkheid om te zorgen dat onze kinderen en kleinkinderen voldoende geld kunnen verdienen voor zichzelf en om hun publieke voorzieningen te kunnen betalen. ||https://www.nrc.nl//nieuws/2022/07/03/overheid-bedrijven-rennen-weg-uit-nederland-a4135305
